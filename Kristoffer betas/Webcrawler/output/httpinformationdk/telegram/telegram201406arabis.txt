Arabiske Etihad køber sig ind i Alitalia
Alitalia får arabere som storaktionærer. Flyselskabet Etihad køber 49 procent af det italienske selskab.


 Et af Europas store gamle flyselskaber får en stor arabisk medejer.
Det italienske flyselskab Alitalia, der i årevis har været i den ene krise efter den anden, vil fremover have flyselskabet Etihad som storaktionær.
Etihad hører hjemme i Abu Dhabi, der er et af de syv emirater i De Forenede Arabiske Emirater. Det er et ungt selskab, der ejes af det stenrige emirat, og Etihad redder reelt Alitalia fra at bukke under.
I en fælles erklæring fra de to selskaber hedder det, at Etihad køber 49 procent af Alitalia.
Aftalen realiseres, så snart de forskellige myndigheder har godkendt den, hedder det videre.
Bestyrelsen i Alitalia godkendte den 13. juni et tilbud fra Etihad om at investere i Alitalia.
Der blev dog ikke oplyst detaljer.
Italiens regering har sagt, at Etihad er klar til at investere op til 1,25 milliarder euro - omkring 9,4 milliarder kroner - i Alitalia over fire år.
Så sent som i 2013 fik Alitalia en hjælpepakke på en halv milliard euro - en pakke, der blev stykket sammen af regeringen i Rom.
Imidlertid skranter selskabet stadig, og ifølge nyhedsbureauet Reuters er der risiko for, at selskabet løber tør for penge i august, medmindre en pengestærk kilde kommer forbi.
Med aftalen har det statsejede Etihad købt sig ind i et af de gamle europæiske selskaber, der voksede sig stort, da det selv var statsejet.
Alitalia er nu ikke længere statsejet - i hvert fald ikke, når det gælder den italienske stat - men ejet af Etihad og private investorer.
Det arabiske selskab har købt sig ind i et flyselskab, der måske nok giver Etihad en række fordele, når det gælder rutenet, men Etihad står også med problemer som Alitalias store gæld og et behov for omstruktureringer.
Det sidste ventes at betyde, at 2200 af de 12.800 ansatte i Alitalia bliver afskediget.
