USA evakuerer ambassade i Libyen
Hårde kampe mellem militser har tvunget USA til at evakuere ambassade i Tripoli.


  USA har midlertidigt evakueret hele staben på den amerikanske ambassade i Tripoli på grund af hårde kampe i området, oplyser det amerikanske udenrigsministerium.
Kampene mellem rivaliserende militser bliver betegnet som stadigt mere intense.
 Den amerikanske beslutning om at trække alt personale væk understreger den stærkt forværrede situation i den libyske hovedstad, hvor der i to uger har været udkæmpet hårde kampe med raketter og artilleri.
Den amerikanske udenrigsminister, John Kerry, siger, at Tyrkiet har evakueret i alt 700 mand fra Libyen.
Der er dagligt kampe i Libyens næststørste by mellem hæren og forskellige grupperinger af militante islamister - heriblandt Ansar al-sharia, som USA betegner som en terrororganisation.
Libyen har været plaget af uro siden oprøret, der væltede Muammar Gaddafi i 2011. Myndighederne i Libyen har svært ved at genetablere kontrollen i det nordafrikanske land, der er plaget af store interne magtkampe.
I Tripoli er lufthavnens infrastruktur blevet ødelagt og er lukket. De ansatte på den amerikanske ambassade er blevet evakueret i køretøjer.
Ud over lufthavnen i Tripoli er også lufthavnene i Misrata og Benghazi lukket eller delvist lukkede. Kun små lufthavne i Labraq og Tobruk i den østlige del af Libyen har få internationale flyvninger.
ritzau/AFP

