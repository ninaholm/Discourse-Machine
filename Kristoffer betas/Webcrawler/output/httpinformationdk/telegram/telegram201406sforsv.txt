S forsvarer taxalov: vil hjælpe både land og by
Socialdemokraternes trafikordfører forventer, at det udskældte udspil kan stoppe pirattaxaer.


 Taxaerne vil klumpe sig sammen i byerne og forsvinde fra landområderne.
Sådan lyder forudsigelserne fra kritikere af regeringens udspil til en ny taxalov, som indgår i den vækstpakke, der blev fremlagt i sidste måned.
Det er især ophævningen af begrænsningerne for antallet af vogne hos en enkelt vognmand samt omplaceringen af udstedelsen af kørselstilladelser fra de lokale taxanævn til Trafikstyrelsen, der udløser bekymring.
 Men hos regeringspartiet Socialdemokraterne mener trafikordfører Rasmus Prehn, at udspillet vil hjælpe til at løse de aktuelle problemer i taxabranchen, hvis det omsættes til lov.
- Det vil gøre nemmere at justere, så der både er en vogn, når mormor skal på julebesøg fra provinsen, og når de unge skal have en tryg taxa hjem fra byen, fastholder han.
Ordføreren henviser til, at en by som Aalborg oplever problemer med pirattaxaer.
- Det tror vi, at man kan løse med nogle mere standardiserede regler og ved at give en gulerod til, at udefrakommende kan køre taxa på de travleste tidspunkter, siger ordføreren.
Han forventer ligeledes, at mere utraditionelle chauffører kan sikre bedre taxabetjening af landområderne.
- Hvis der er problemer med taxadækningen kan den lokale tømmermester begynde at køre hyrevogn, når der er behov for det. Det kan anspore og motivere til, at vognmændene begynder at dække det her område, påpeger han.
Kritikken af regeringens udspil kommer fra begge sider af Folketinget i form af Enhedslisten, Venstre og Dansk Folkeparti, der ligesom brancheforeningen Dansk Taxi Råd har luftet sin utilfredshed.
Og selvom Rasmus Prehn ikke vakler i sin tro på udspillets effekt, så erklærer han sig lydhør.
- Der kan være ulemper ved det, og derfor er der en demokratisk proces, hvor man vender og drejer tingene, siger han.
