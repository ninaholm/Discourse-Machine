Eldrup afløser Nyrup på formandspost vindmøllecenter
Dongs tidligere direktør Eldrup afløser tidligere statsminister Nyrup som formand i testcenter for vindmøller.


 Den detroniserede Dong-direktør Anders Eldrup bliver formand for LORC testcenter i Lindø Industripark. Han afløser tidligere statsminister Poul Nyrup Rasmussen, oplyser LORC.
- Anders Eldrup har et indgående kendskab til vindmøllebranchen. Og jeg er meget glad for, at han uden tøven sagde ja til at overtage ansvaret for udviklingen af LORC, siger Poul Nyrup Rasmussen i en kommentar.
Nyrup har gennem de seneste fire år været en central drivkraft i LORC, der er dannet for at tiltrække produktionsvirksomheder, vækst og nye arbejdspladser til Lindø Industripark.
- LORC er et ambitiøst projekt. En lille organisation med en stærk vilje og tro på, at det kan lade sig gøre at lave førende testfaciliteter, der reelt vil rykke industrien videre. Jeg glæder mig meget til arbejdet, siger Anders Eldrup.
LORC står lige nu for en af verdens mest avancerede indendørstest af hele vindmøllehuse - naceller. Testcentret skal være med til at bevare unik knowhow om vindmøller i Danmark.
Det er en række centrale spillere i, der står bag LORC. Og fokus er ud over viden at skabe vækst og nye job på Nordfyn.
