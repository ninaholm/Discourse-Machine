Kina forbyder faste under den muslimske fastemåned
Den muslimske fastemåned, ramadan, begynder torsdag, men Kinas muslimer har fået forbud mod at faste.


 De kinesiske myndigheder forbyder markering af den hellige muslimske fastemåned, ramadan, i dele af den vestlige Xinjiang-provins.
Her bor mindretallet uighurerne, der er muslimer.
 Det skriver den britiske avis The Independent.
Dilxat Raxit er den lokale muslimske leder, og han mener ifølge avisen, at Kina forsøger at kontrollere islam og advarer om, at forbuddet vil få uighurerne til at gøre mere modstand mod den kinesiske regering, end muslimerne allerede gør nu.
- Uighurernes tro er blevet meget politiseret, og en øget kontrol kan skærpe modstanden, siger han.
Kinas regering har i de senere år beskyldt separatistiske uighurer for en række terrorangreb på civile og på regeringsinstitutioner.
Beskyldningerne afvises af aktivister, der siger, at regeringen overdriver truslen for at kunne indføre flere restriktioner.
- De (Kinas regering red.) prøver at få garantier fra forældre for at få løfter om, at deres børn ikke faster under ramadanen, siger Raxit til Radio Free Asia, skriver The Independent.
Avisen skriver videre, at de kinesiske myndigheder på en hjemmeside opfordrer halal-restauranter nær grænsen til Kasakhstan til at holde åben i dagtimerne under ramadanen, selv om fastemåneden ellers tilsiger, at muslimer skal faste i netop dagtimerne.
Butikker og restauranter, der ejes af muslimer, har også fået besked på, at de skal fortsætte med at sælge cigaretter og alkohol under ramadanen - eller også skal de lukke helt.
Det kommunistiske parti, der regerer i Kina, siger, at religion og uddannelse skal holdes separat, og studerende skal ikke udsættes for religiøs påvirkning, skriver The Independent.
Avisen peger på, at denne bestemmelse dog sjældent tages i anvendelse over for børn af hankinesere, der, hvis de har en religion, overvejende er buddhister, daoister eller kristne.
Omkring 20 millioner af Kinas knapt 1,4 milliarder indbyggere er muslimer, der er spredt over hele landet. Kun en mindre del er ifølge nyhedsbureauet Reuters uighurer.
