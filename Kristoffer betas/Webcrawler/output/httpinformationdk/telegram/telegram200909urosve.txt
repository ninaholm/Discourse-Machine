Uro i Sverige efter H1N1-dødsfald



 Mange svenskere er blevet stærkt foruroliget, efter at det første H1N1-dødsfald blev konstateret mandag. Henvendelser til sundhedsmyndighederne blev tirsdag mangedoblet.
 De nærmere omstændigheder omkring den 40-årige mands død bliver nu undersøgt nærmere, efter at det er kommet frem, at den døde mands far henvendte sig til læger i Uppsala, flere dage inden sønnen døde. Der er formodninger om, at mandens liv kunne være reddet, hvis han var kommet i behandling kort efter, at han meldte sig syg for godt en uge siden.
 Samtidig siger hospitaler og lægehuse over hele Sverige, at de er blevet kontaktet af mange mennesker, som er blevet urolige efter dødsfaldet.
 For at klare trykket på sundhedsmyndighederne opfordres folk, der ikke er syge, til at hente information om H1N1, også kendt som svineinfluenza, på internettet. Folk, der føler sig syge, opfordres til at kontakte læger straks.
 Samtidig kom det tirsdag frem, at dén vaccine, som de svenske sundhedsmyndigheder har indkøbt, måske kommer for sent frem til efteråret, så smitten ikke kan hindres i at sprede sig. Vaccinen ventes klar til brug i begyndelsen af oktober. Men da er der risiko for, smitten har udviklet sig til en epidemi.

