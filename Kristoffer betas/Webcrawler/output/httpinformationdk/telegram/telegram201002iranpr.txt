Iran producerer igen beriget uran



 Iran fortsætter med at trodse det internationale samfund og er i gang med at berige uran trods advarsler fra omverdenen.
 - Iran har produceret det første parti 20 procents beriget uran. Produktionen af det berigede uran bliver tredoblet i løbet af kort tid, siger Irans præsident, Mahmoud Ahmadinejad, i en tale til sine tilhængere i anledning af 31-års-dagen for den islamiske revolution.
Produktionen gik i gang for tre dage siden og foregår på atomanlægget Natanz 250 kilometer syd for Teheran. Anlægget kan dog produceret uran med langt højere berigelsesgrader, siger præsidenten.
Ahmadinejad sagde ikke, hvor store mængder der er tale om. Men IAEA, Det Internationale Atomenergiagentur, siger, at Iran "i løbet af få dage" går i gang med at producere højt beriget uran.
Det berigede uran skal ifølge myndighederne i Teheran bruges til fremstilling af brændselsstave i atomanlægget i Isfahan syd for Natanz.
Ahmadinejad holdt sin tale på frihedspladsen i det vestlige Teheran. Den iranske ledelse siger, at landets atomplaner kun har fredelige formål. Men lande i vesten med USA i spidsen tror, at Iran pønser på at udvikle atomvåben.

