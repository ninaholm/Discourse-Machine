Amnesty langer ud efter Egypten: Beskyt de kristne
Der bliver langt fra gjort nok for at beskytte kristne i det uroplagede Egypten, mener Amnesty International.


 Der er sket en hidtil uset stigning i vold rettet mod kristne i Egypten, hvor 38 kirker er blevet brændt, og yderligere 23 er delvist ødelagt. Det viser tal fra den kristne ungdomsorganisation MYU.
Tallene får Amnesty International til at lange hårdt ud efter egypternes håndtering af sagen. Ifølge menneskerettighedsorganisationen er det særligt koptiske kristne, der har været ofre for, at snesevis af hjem og virksomheder er blevet bestjålet og brændt.
Imens kæmper islamisterne i Det Muslimske Broderskab og militæret og dets støtter om magten i det hårdt prøvede land i Mellemøsten.
- Det er chokerende pligtforsømmelse, at sikkerhedsstyrker har fejlet med at forebygge disse sekteriske angreb og beskytte koptiske kristne.
- Angreb mod koptiske kristne skal undersøges, og de ansvarlige skal retsforfølges, siger Hassiba Hadja Sahraoui, der er Amnesty Internationals vicechef i Mellemøsten og Nordafrika.
Ifølge Amnesty skulle modreaktionen mod koptiske kristne have været forudset efter den dramatiske stigning i lignende episoder, der opstod, efter at Mohamed Mursi blev afsat som præsident af militæret den 3. juli.
Menneskerettighedsorganisationen skriver, at hærværksmænd i nogle tilfælde har vanhelliget grave, der anses for hellige af koptiske kristne, og at der er blevet bedt muslimske bønner i kirkerne.
I sidste uge fordømte det egyptiske styre den religiøse vold i det folkerigeste land i Mellemøsten.
Men det stiller Amnesty sig ikke tilfreds med.
- At fordømme volden er ikke nok. De tragiske angreb var ingen overraskelse, når man tager det ophedede og sekteriske sprog fra nogle af Mursi-tilhængerne i betragtning, siger Sahraoui.
Udenrigsminister Villy Søvndal (SF) er bekymret over, at de koptiske kristne ikke kan leve i fred.
- Det er selvfølgelig helt uacceptabelt og viser, at dem, der gør oprør, ikke kun er fredelige. Ellers var der heller ikke blevet dræbt så mange politifolk, siger han.
