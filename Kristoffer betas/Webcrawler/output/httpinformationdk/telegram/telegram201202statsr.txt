Statsrevisorerne kritiserer Skat
Statsrevisorerne efterlyser bevis for effekten af at fusionere den kommunale og statslige skatteforvaltning.


 Syv år efter at den daværende VK-regering besluttede at sammenlægge den kommunale og statslige skatteforvaltning mangler Skat stadig at dokumentere, at man faktisk er blevet bedre til at løse opgaven.
Sådan lyder konklusionen i en ny beretning fra Rigsrevisionen, som får Folketingets statsrevisorer til at kritisere de skiftende skatteministre for netop ikke at have skaffet sig en sådan viden.
- Statsrevisorerne finder det utilfredsstillende, at det ikke kan vurderes, om Skat har opretholdt eller forbedret opgaveløsningen efter fusionen af den kommunale og statslige skatteforvaltning i 2005, skriver statsrevisorerne.
- Statsrevisorerne finder dette særligt bekymrende, da Statsrevisorerne og Rigsrevisionen i tidligere beretninger har konstateret manglende resultater på indsats- og inddrivelsesområdet, som er 2 af Skats 4 kerneopgaver, hedder det i statsrevisorernes såkaldte bemærkninger til rigsrevisors beretning.
De fire kerneområder er: afregning, vejledning, indsats og inddrivelse.
Ved sammenlægningen i 2005 blev det besluttet, at der skulle etableres én landsdækkende enhedsforvaltning, hvor man samlede forvaltningen af skatter, afgifter og told med videre. Målet var på den måde at spare 40 procent af personalet - eller reducere antallet fra 10.700 og til 6400 - i 2012.
Selv om statsrevisorerne kalder det "tilfredsstillende", at Skatteministeriet har indfriet målet om én enhedsforvaltning, så forventer ministeriet dog først at nå målet om de færre medarbejdere i 2014. Eller hvad der altså svarer til to års forsinkelse.
De skiftende skatteministre i den undersøgte periode har været Kristian Jensen (V), Troels Lund Poulsen (V), Peter Christensen (V) og Thor Möger Pedersen (SF).
