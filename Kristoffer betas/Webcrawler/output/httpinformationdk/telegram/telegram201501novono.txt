Novo Nordisk scorer nyt rekordoverskud på 34 milliarder
Medicinalgiganten Novo Nordisk fik endnu engang et rekordresultat i hus. Høj dollarkurs giver opjustering.


 Endnu en gang slår medicinalgiganten Novo Nordisk sig selv på bundlinjen.
Novo Nordisk kom ud af 2014 med rekordoverskud på 34 milliarder kroner før skat, oplyser koncernen til fondsbørsen. Det er en stigning på fem procent i forhold til 2013.
- Vi er tilfredse med de finansielle resultater, Novo Nordisk har opnået i 2014, som var et år med flere udfordringer end normalt, siger administrerende direktør Lars Rebien Sørensen i regnskabet.
- Salgsvæksten var overvejende drevet af Levemir og Victoza, og vores nye langtidsvirkende insulin, Tresiba, klarer sig fortsat godt, tilføjer han.
Omsætningen i 2014 landede på knap 89 milliarder kroner. Det er en stigning på seks procent i forhold til 2013.
Høj dollarkurs får som ventet Novo Nordisk til at hæve forventningerne til 2015 i danske kroner.
Målt i lokal valuta venter Novo Nordisk en salgsvækst på 6-9 procent og en stigning i resultatet af primær drift på omkring 10 procent.
I danske kroner ventes en salgsvækst på 18-21 procent og en fremgang i resultatet af primær drift på omkring 29 procent.
Tidligere indikerede Novo, at væksten i omsætning og driftsresultat ville blive henholdsvis tre og fem procentpoint højere i danske kroner end i lokal valuta.
Medicinalselskabet vil i det kommende år tilbagekøbe egne aktier for samlet 15 milliarder kroner. I det forgangne år har Novo Nordisk ligeledes gennemført et aktietilbagekøbsprogram på 15 milliarder kroner.
