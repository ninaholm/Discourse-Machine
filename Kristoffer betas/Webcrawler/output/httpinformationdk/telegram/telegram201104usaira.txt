USA: Iran hjælper Assad med at knuse oprør
Syrien får udstyr og rådgivning fra Iran, så det nemmere kan kvæle oprør, siger amerikanske regeringskilder.


 Iran hjælper i al hemmelighed den syriske præsident, Bashar al-Assad, med at slå ned på den demokratibevægelse, der i de seneste uger seneste har vist sig i form af demonstrationer i flere syriske byer.
- Vi mener, at Iran hjælper den syriske regering med materiel i dets bestræbelser på at undertrykke sit eget folk, siger en amerikansk regeringsembedsmand til avisen Wall Street Journal.
Amerikanske embedsmænd oplyser, at de har efterretninger der viser, at styret i Teheran har leveret udstyr til Syrien, som kan bruges af sikkerhedsstyrker under demonstrationer.
Desuden har iranerne hjulpet med teknologi, som det syriske styre kan bruge til at blokere og overvåge demonstranternes brug af internet og mobiltelefoner.
Wall Street Journals kilder mener, at Irans støtte til præsident Assad afspejler den iranske bekymring for at miste en vigtig allieret i regionen og militær partner mod Israel.
Nogle af de amerikanske embedsmænd udtrykker overraskelse over, at Iran ikke i højere grad har hjulpet Assad, men mener, at der kan være mere assistance på vej, hvis protesterne tager til i styrke.
Iran deler desuden ud af de erfaringer, landet selv har gjort sig med Den Grønne Bevægelse, den oppositionsbevægelse som i 2009 strømmede ud i de iranske gader for at protestere mod det omstridte genvalg af præsident Mahmoud Ahmadinejad.
- Syrerne ønsker ikke at se en grøn revolution i deres land, siger en kilde i det amerikanske forsvarsministerium.
- Og iranerne er klar til at hjælpe, tilføjer han.
