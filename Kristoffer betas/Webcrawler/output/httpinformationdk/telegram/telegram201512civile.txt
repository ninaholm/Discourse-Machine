Mange civile dræbt i Taliban-angreb på afghansk lufthavn
Taliban indledte tirsdag aften et angreb mod lufthavnen i Kandahar. De fleste af de 37 dræbte er civile.


 Mindst 37 er blevet dræbt og 35 såret under et Taliban-angreb på den afghanske lufthavn i Kandahar, der også huser en Nato-base. Det oplyser det afghanske forsvarsministerium ifølge flere internationale nyhedsbureauer.
Oprørerne angreb basen tirsdag aften lokal tid, og angrebet er onsdag stadig i gang.
- Blandt de døde er kvinder, børn og soldater, fortæller talsmand for forsvarsministeriet Dawlat Waziri ifølge dpa.
Ifølge ministeriet angreb i alt 11 Taliban-oprørere lufthavnen.
- Ni oprørere er blevet dræbt, en er såret og én forsøger fortsat at modsætte sig sikkerhedsstyrkerne. 35 civile er såret, fortsætter talsmanden.
Øjenvidner beretter om eksplosioner og skudsalver ved lufthavnen, ligesom lokale beboere fortæller til AFP, at de har hørt medlemmer af de afghanske sikkerhedsstyrker bønfalde oprørerne om at slippe kvinder og børn fri.
En embedsmand fra sikkerhedsstyrkerne fortæller, at flere oprørere brugte civile som "menneskelige skjolde", hvilket besværliggjorde operationen.
En talsmand for Taliban bekræftede tirsdag aften, at det er gruppen, som står bag angrebet mod lufthavnen i det sydlige Afghanistan.
Således skrev talsmand Zabihullah Mujahid på Twitter, at "150 afghanske og udenlandske soldater" var blevet dræbt i de voldsomme kampe.
Taliban-oprørere er ifølge AFP kendt for at overdrive antallet af deres ofre på slagmarken.
Angrebet på lufthavnen vil givetvis overskygge et møde i Pakistans hovedstad, Islamabad, onsdag. Her møder den afghanske præsident, Ashraf Ghani, Pakistans premierminister, Nawaz Sharif, for at diskutere en fredsaftale med Taliban.
Kandahar Lufthavn benyttes også af amerikanske styrker i landet, blandt andet som base for droner, som er et af USA's mest benyttede våben i krigen mod oprørerne.
