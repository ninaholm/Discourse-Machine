Over 8000 rebeller er dræbt i Libyen
Gaddafis styrker har dræbt tusindvis af rebeller. En talsmand siger, at over 8000 oprørere er faldet i kamp.


 Over 8000 personer, som har deltaget i oprøret i Libyen, er blevet dræbt i kampen mod Muammar Gaddafis styre. Det siger Abdel Hafiz Ghoga, talsmand for oprørerne, til den arabiske tv-kanal al-Jazeera.
- Antallet af døde og martyrer løber op i over 8000 personer, siger han og kritiserer samtidig udtalelser fra generalsekretæren for Den Arabiske Liga, general Amr Moussa.
Generalsekretærens ord kan tolkes som kritiske over for USA og dets allieredes militære indgriben mod Libyen.
Den Arabiske Liga havde opfordret til indførelse af et flyveforbud over Libyen for at beskytte civilbefolkningen mod Gaddafis tropper, men søndag fordømte Moussa 'bombardementet af civile".
- Det, der sker i Libyen, adskiller sig fra målet om et flyveforbud. Vi ønsker beskyttelse af civile og ikke flere luftangreb mod befolkningen, siger Moussa ifølge det statslige egyptiske nyhedsbureau.
Den udtalelse overrasker Ghoga.
- Hvilke mekanismer kan stoppe udryddelsen af det libyske folk, hr. generalsekretær? Hvis beskyttelsen af civile ikke er en human forpligtelse, hvilke metoder vil I så foreslå, spørger talsmanden for oprørerne.
