Sverige venter på dansk euro-afstemning



 Ligesom Danmark holder Sverige fast i sin nationale valuta. Men ligesom i Danmark kæmper også svenske regeringskræfter for at få skiftet kronen ud med euroen.
 Derfor fæster svenskerne blandt andet sin lid til en mulig dansk folkeafstemning om at slutte sig til den fælleseuropæiske valuta.
 - Hvis der kommer en dansk folkeafstemning, vil det være ret vigtigt for den svenske situation, siger Sveriges finansminister Anders Borg, til en gruppe inviterede EU-journalister.
 Indtil videre må svenskerne dog vente med tålmodighed, efter at statsminister Lars Løkke Rasmussen (V) nærmest har aflyst en euroafstemning i denne valgperiode. Løkke vil først sende danskerne til stemmeurnerne, hvis meningsmålingerne er gunstige, og hvis SF melder sig klart bag eurofanerne.
 Også i Sverige er der problemer med den politiske opbakning, mens meningsmålinger viser, at den folkelige opbakning er vokset i kølvandet på finanskrisen 
 - Min personlige holdning og mit partis holdning er klart, at Sverige burde være en del af eurozonen. Det vil sikre en makroøkonomisk stabilitet, siger Anders Borg, som har måttet se den svenske krone falde kraftigt i løbet af finanskrisen.
 Og hvis Danmark, som er en vigtig handelspartner for Sverige, også skifter valuta til euroen, vil det give endnu et argument for ja-siden i Sverige.
 Både i Danmark og Sverige har befolkningen tidligere stemt nej til euroen. Ved en svensk folkeafstemning i 2003 stemte 55,9 procent nej.
