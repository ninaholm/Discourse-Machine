Årets Nobelpris i kemi går til to amerikanere
To professorer i USA - Robert J. Lefkowitz og Brian K. Kobilka - deler årets Nobelpris i kemi.


 Årets Nobelpris i kemi går til de to amerikanske professorer Robert J. Lefkowitz og Brian K. Kobilka.
De belønnes for deres studier af de såkaldte G-proteinkoblede receptorer, der anvendes inden for forskellige typer af medicin.
Robert Lefkowitz er født i New York i 1943 og er professor ved Duke Universitet i Durham.
Brian K. Kobilka er født i 1955 i Little Falls i staten Minnesota. Han er professor ved Stanford University School of Medicine i Californien.
De to forskere belønnes for deres studier af, hvor vigtige cellers modtagere, kaldet receptorer, er for, hvordan celler kan tilpasse sig deres omgivelser.
De to professorer har især forsket i de såkaldte G-proteinkoblede receptorer.
Opdagelsen har betydning for, hvordan forskellige typer af medicin udvikles, og hvordan de påvirker patienter.
Lefkowitz har med hjælp af radioaktivitet påvist flere af sådanne modtagere i celler, hvor de ellers "gemmer sig". Desuden har han påvist, hvordan disse modtagere fungerer.
Da forskerne analyserede genet opdagede de til deres overraskelse, at modtageren lignede receptorer i øjet, der modtager lys.
Det er denne familie af modtagere, der kaldes G-proteinkoblede receptorer.
Omkring halvdelen af alle lægemidler i dag virker via den G-proteinkoblede familie.
