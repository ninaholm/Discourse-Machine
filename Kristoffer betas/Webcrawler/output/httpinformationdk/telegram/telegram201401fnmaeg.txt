FN-mægler: Syrisk fredsmøde er ikke nået langt
Det går trægt mellem de krigsførende parter i Syrien, der lørdag havde deres første direkte møde.


 Der er ikke kommet væsentlige resultater ud af det første direkte møde mellem repræsentanter for Syriens regering og den syriske opposition.
Det siger den internationale mægler Lakhdar Brahimi efter dagens møder i den schweiziske by Geneve.
Han håber, at den første lille åbning mellem parterne efter mere end tre års krig i Syrien kan føre til til en aftale om at lade nødforsyninger nå frem til den belejrede by Homs.
- Vi har ikke nået meget, men vi fortsætter, siger Brahimi efter møderne i FN's hovedkvarter i Geneve.
Hvis en aftale kan blive en realitet søndag, så kan køretøjer med humanitære forsyninger rykke ind i Homs allerede dagen efter, siger han.
Brahimi agter også søndag at bringe spørgsmålet om fangeudvekslinger op.
- I morgen tidlig vil vi diskutere fangesagen, folk der er blevet bortført, og se, om noget kan gøres for at sikre friheden for dem - ikke alle - men i det mindste nogle af disse folk, siger han.
Mødet i FN-bygningen i Geneve startede onsdag, og det blev set som en diplomatisk sejr, at det var lykkedes parterne at møde op.
Men det første direkte møde lørdag var måske knap så direkte, som Brahimi havde ønsket.
Repræsenter for den syriske regering og folk fra oppositionen sad ganske vidst i samme rum. Men de kommunikerede kun til Brahimi i stedet for til hinanden.
- Situationen er ekstremt kompleks. Vi bevæger os end ikke med skridt, men med halve skridt, forklarer FN's mægler.
