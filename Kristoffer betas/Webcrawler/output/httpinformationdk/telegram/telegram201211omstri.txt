Omstridt mand får EU-job trods sit køn
Luxembourgeren Yves Mersch er efter en lang kontrovers om sit køn godkendt til chefjob i EU.


 EU-topmødet i Bruxelles har skåret igennem i en lang strid med EU-Parlamentet og har sent torsdag aften godkendt et nyt medlem til Den Europæiske Centralbank, ECB's direktion. Det meddeler EU-præsident Herman Van Rompuy på Twitter.
Luxembourgeren Yves Merschs primære problem i den seks måneder lange strid har været, at han er en mand.
Parlamentet har forsøgt at blokere for udnævnelsen i protest over, at der end ikke har været kvindelige kandidater i spil til jobbet.
Men ved åbningen af deres budgettopmøde torsdag aften i Bruxelles har EU-lederne valgt at overhøre protesterne og bekræfte udnævnelsen, sådan som de 17 eurolandes finansministre anbefalede allerede i juli.
EU-Parlamentet stemte efter en høring af Mersch i sidste måned nej med stemmetallet 325 mod 300. Men reelt kan parlamentarikerne ikke blokere for udnævnelsen, de skal bare høres.
Siden har også Spanien forsøgt at skabe tvivl om Mersch.
Formelt også med henvisning til den skæve kønsbalance. Men ifølge EU-kilder lige så meget, fordi Mersch skal afløse en fratrådt spansk direktør, og Spanien så en mulighed for at prøve at få en spanier ind igen.
Der er i forvejen lutter mænd i ECB's direktion, der har seks medlemmer. Når Mersch er indsat, er der ikke udsigt til udskiftninger igen før i 2018.
De seks mænd i direktionen sidder også alle med i bankens bestyrelse, der ud over direktionen udgøres af de 17 eurolandes nationalbankdirektører. De er for tiden også alle mænd.
Striden har verseret, netop som EU-Kommissionen har bakset med et forslag, der skal sikre flere kvinder i toppen af europæisk erhvervsliv.
Justitskommissær Viviane Reding fremsatte i sidste uge sit længe ventede forslag, der sætter et mål om at have 40 procent kvinder i børsnoterede selskabers bestyrelser senest i 2020.
