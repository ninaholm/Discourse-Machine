Dan J. fortsætter som miljøets nummer to



 S-parlamentarikeren Dan Jørgensen fortsætter på posten som næstformand i miljøudvalget i Europaparlamentet.
Det står klart efter flere ugers vanskelige forhandlinger efter Europavalget i juni måned.
 - Det var en hård kamp, som på et tidspunkt ikke så ud til at lykkedes, fordi større og mere magtfulde delegationer ville have posten. De gav dog efter til sidst, og det er jeg naturligvis meget glad for, udtaler Dan Jørgensen.
Miljøudvalget hører til blandt parlamentets allertungeste udvalg og har anselig indflydelse på dansk miljøpolitik.
Dan Jørgensen har tidligere bebudet, at han også sigtede efter at blive "koordinator" - en slags anfører - for de socialdemokratiske miljøpolitikere i parlamentet. Men den unge gruppeformand for de danske socialdemokrater i Europa ville også stille sig tilfreds med næstformandsposten, som han nu slår kløerne i.
Dan Jørgensen bliver først officielt valgt til næstformandsposten torsdag eftermiddag.
