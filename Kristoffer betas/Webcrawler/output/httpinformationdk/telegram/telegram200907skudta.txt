Skud og tåregas ved Teheran-demonstration



 Det iranske politi har taget tåregas og varselsskud i brug for at opløse en demonstration  for omkring 250 mennesker ved Teherans Universitet torsdag, siger vidner.
 Demonstranterne markerede 10-års-dagen for, at myndighedernes Basij-milits angreb universitetsområdet.
 Vidner siger til nyhedsbureauet Reuters, at adskillige demonstranter er anholdt. 
 Ifølge de anonyme vidner råbte demonstranterne slagord til fordel for den slagne præsidentkandidat Mirhossein Mousavi.
 Det franske nyhedsbureau AFP citerer vidner for at sige, at demonstranterne også råbte slagord som "død over diktatoren" og opfordrede politiet til at støtte demonstranterne.
 Myndighederne havde på forhånd advaret imod at demonstrere på årsdagen for bataljerne i 1999, da militsen knuste studenterprotester.
 I sidste måned var Teheran præget af store demonstrationer i kølvandet på præsidentvalget den 12. juni, som valgmyndighederne siger, at den siddende præsident, Mahmoud Ahmadinejad, vandt solidt.
 Mange iranere tvivler imidlertid på, at Ahmadinejad fik en sejr på over 60 procent af stemmerne og mener, at kandidaten Mousavi, der regnes for mere moderat end Ahmadinejad, klarede sig så godt, at han mindst kunne fremkalde en anden valgrunde.
 Mindst 20 mennesker er rapporteret dræbt under demonstrationer efter valget. 
