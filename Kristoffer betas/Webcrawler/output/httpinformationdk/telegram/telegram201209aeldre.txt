Ældre medarbejdere presses til at sige op
HK kører i øjeblikket 30 sager, hvor ældre medarbejdere har følt sig tvunget til at sige op på grund af alder.


 Det grå guld er måske alligevel ikke så meget værd på arbejdsmarkedet.
Ældre medarbejdere føler sig i hvert fald presset af arbejdsgiveren til at kvitte karrieren, når de når op i årene, skriver metroXpress.
Og det på trods af den politiske sang om, at vi skal arbejde længere, og den hævede pensionsalder fra 65 til 67 år.
Fagforeningen HK kører i øjeblikket 30 sager for medlemmer, der føler, de er blevet fyret eller presset til at sige op på grund af deres alder. Også Det Faglige Hus kender til problemet.
Jeanette Hahnemann, der er souschef i HK's juridiske afdeling, fortæller, at arbejdsgiverne har mange metoder til at lægge pres på den ansatte for at få en opsigelse:
- Man kan blive indkaldt til en seniorsamtale, hvor man bliver givet den opfattelse, at det er enten mig eller en af mine kolleger, der skal væk, siger hun til metroXpress.
- Og så tænker mange, at da de nu har nået den her alder, er det nok bedst, at det er dem, der siger op, fordi de andre har jo børn og alt muligt, tilføjer Jeanette Hahnemann.
Også hos Ældre Sagen oplever man, at ældre på arbejdsmarkedet bliver presset til at begynde deres otium, men Dansk Arbejdsgiverforening afviser, at der findes et problem.
- Vi har en tendens til at give andre skylden, når vi ikke kan komme overens med en arbejdsgiver, siger underdirektør Erik Simonsen til metroXpress.
Han mener, at der bruges for meget energi på at fastholde et billede, som ikke har meget på sig, lyder det.
