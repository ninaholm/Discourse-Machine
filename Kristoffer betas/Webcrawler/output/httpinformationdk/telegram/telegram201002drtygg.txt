DR tygger på dommerkendelse i lækagesag



 Danmarks Radio (DR) er kendt for sin tv-dramatik, og når det gælder den såkaldte lækagesag, forstår stationen også at trække spændingen ud til det sidste.
DR's generaldirektør, Kenneth Plummer, "noterer" sig således, at Københavns Politi nu går rettens vej for at få fingre i en DR-lydoptagelse. Den afslører angiveligt, hvem der i 2007 lækkede oplysninger til TV2, om at danske jægersoldater var på vej til Irak.
- Herefter vil der køre en proces, hvor DR formentlig vil blive indkaldt til en drøftelse af sagen. Når og hvis det sker, at vi modtager en dommerkendelse, så vil vi selvfølgelig vurdere den nøje. Men mit bedste gæt er, at det stadig ligger lidt ude i fremtiden, skriver Kenneth Plummer i en skriftlig kommentar til Ritzau. 
Den omstridte lydfil er optaget af en medarbejder på DR, men Kenneth Plummer har foreløbig afvist at udlevere den til politiet med henvisning til mediernes princip om kildebeskyttelse.
Samtidig vil Københavns Politi have retten til at pålægge to TV2-medarbejdere at vidne om, hvem der er kilden til oplysningerne. Det er endnu uvist, hvornår byretten tager stilling til sagen.
Journalisten og filminstruktøren Christoffer Guldbrandsen har offentligt udpeget den afgående forsvarsminister Søren Gades (V) pressechef, Jacob Winther, som den, der lækkede de fortrolige oplysninger om jægersoldaternes mission.
Det har Jacob Winther dog selv afvist og i stedet politianmeldt Christoffer Guldbrandsen for injurier.

