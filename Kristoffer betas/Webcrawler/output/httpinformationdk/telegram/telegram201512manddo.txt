En mand død og flere skadet efter sneskred på Svalbard
Et sneskred har ramt ti huse i den norske by Longyearbyen, og flere personer er sendt på sygehuset.


 En mand i 40'erne er bekræftet omkommet i et stort sneskred i Longyearbyen på den nordnorske øgruppe Svalbard.
Flere personer er derudover sendt til sygehuset med alvorlige skader. Det skriver det norske nyhedsbureau NTB. Manden, der har mistet livet, boede i Longyearbyen.
Sneskreddet kom lørdag formiddag efter et alvorligt uvejr natten til lørdag. Faren for sneskred er stadig stor, og flere huse er blevet evakueret.
- Vi har taget imod flere tilskadekomne, blandt dem er børn, siger pressevagt Marit Einejord ved Universitetssykehuset i Nord-Norge (UNN) til NTB.
Ud over den omkomne mand er meldingen, at tre børn er kommet alvorligt til skade, og fem voksne er lettere skadet.
De tilskadekomne bliver behandlet på sygehuset i Longyearbyen. UNN har sendt personale fra Tromsø for at hjælpe lokalsygehuset.
De norske myndigheder mangler stadig at komme i kontakt med flere personer. Men ingen er formelt meldt savnet.
- Der arbejdes med at få overblik over, hvem der bor i husene, og om de var til stede da sneskreddet gik i gang, siger sysselmann Kjerstin Askholt, der er den øverste myndighed på Svalbard, til NRK ifølge NTB.
Der er stadig fare for sneskred i byen, og Sysselmannen har ifølge NTB bestemt, at husene i den øverste række mod fjeldsiden skal evakueres.
- Der er tale om ni huse - nogle af dem med flere boliger, siger kommunikationsrådgiver Tone Hertzberg hos Sysselmannen til nyhedsbureauet.
Sneskreddet har ramt ti huse i byen. Det er uklart ifølge Svalbardposten, hvor store skaderne på husene er.
Det er også uklart om sneen er trængt ind i husene, men snemasserne har flyttet flere af dem. Det bekræfter Irene Sætermoen, der er førstebetjent hos Sysselmannen, over for Svalbardposten.
Ifølge en kilde, som NTB har talt med, skal nogle af husene have flyttet sig omkring 20 meter.
Der er nu blevet oprettet et center i ungdomsklubben i Longyearbyen for pårørende og evakuerede.
Uvejret natten til lørdag er det værste, som Svalbard har oplevet i 30 år, skriver Svalbardposten. Stormen har blandt andet revet hustage løs.
Sneskreddet begyndte fra bjerget Sukkertoppen, der ligger på østsiden af Longyeardalen. Det er her en stor del af bebyggelsen i området ligger.
