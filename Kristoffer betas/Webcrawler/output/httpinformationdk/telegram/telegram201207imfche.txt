IMF-chef advarer: Vækst lavere end ventet
IMF-chefen, Christina Lagarde, advarer om, at den globale økonomiske vækst bliver mindre end ventet i år.


 Chefen for Den Internationale Valutafond, Christina Lagarde, advarer om, at verdensøkonomien køre langsommere, og at væksten i den globale økonomi bliver mindre end ventet i år.
Det fremgår af en ny prognose, som IMF fremlægger inden længe.
- Hvad jeg kan sige er, at verdensøkonomi kører langsommere og nu kører betydeligt langsommere end forudset for blot tre måneder siden, siger Christine Lagarde til et økonomisk forum i Japans hovedstad, Tokyo, fredag.
I april forudså IMF en vækst på 3,5 procent i verdensøkonomien.
IMF-chefen nævnte ikke eksakte tal, men hun understregede, at væksten bestemt bliver lavere end forudset for tre måneder siden.
Christine Lagardes udtalelser kommer kun en dag efter, at en række nationalbanker sænkede renten for at gøre det billigere at optage lån og dermed forsøge at sætte gang i økonomien.
Både ECB, Den Europæiske Centralbank, Kina, og Storbritannien sænkede de toneangivne renter.
Nedsættelsen har dog ikke svækket frygten for økonomisk tilbagegang på internationale børser.
Fredag lukkede asiatiske børser lavere end torsdag, og europæiske børser handlede til lavere kurser end de foregående dage.
Aktiehandlere venter i spænding på arbejdsløshedstal i USA, der offentliggøres senere fredag.
Økonomer venter, at der er skabt op mod 100.000 nye arbejdspladser i juni, hvilket indebærer, at godt otte procent af amerikanerne fortsat er uden arbejde.
