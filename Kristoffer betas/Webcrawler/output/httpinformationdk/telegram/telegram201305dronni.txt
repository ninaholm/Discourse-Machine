Dronning Elizabeth II melder afbud til Commonwealth
For første gang i 40 år misser dronning Elizabeth II Commonwealth-mødet. Prins Charles tager af sted i stedet.


 Commonwealth-mødet i år kommer til at undvære overhoved dronning Elizabeth II, som for første gang i 40 år har meldt afbud til begivenheden.
I stedet drager Prins Charles til Sri Lanka, hvor arrangementet bliver afholdt i november, oplyser Buckingham Palace tirsdag.
- Jeg kan bekræfte, at dronningen vil blive repræsenteret af Prinsen af Wales. Grunden er, at vi vurderer antallet af langdistancerejser foretaget af dronningen, siger en talsmand.
Beslutningen er både overraskende og symbolsk, da det er et betydningsfuldt skridt for Prins Charles, som ikke med automatisk sikkerhed bliver overhoved for Commonwealth, hvis han efterfølger sin 87-årige mor på tronen.
Mødet bliver derfor et af hans mest betydningsfulde opgaver til dato.
I den seneste tid har der i flere medier været spekulationer om dronningens helbred, efter hun blev indlagt på hospitalet med maveproblemer. Hun lader dog til at være kommet sig over sygdommen.
Commenwealth blev dannet i 1949 af lande, som alle udspringer af det britiske imperium. Det skete i kølvandet af Indiens og Pakistans selvstændiggørelse fra Storbritannien.
Dronning Elizabeth II missede det allerførste Commonwealth-møde i 1971, men har siden da været til stede ved samtlige møder, der finder sted hvert andet år.
Ved møderne samles repræsentanter fra de 54 lande, der udgør Commonwealth. Dronningen har ingen formel magt over medlemmerne, som tilsammen har et befolkningstal på 2 milliarder mennesker.
