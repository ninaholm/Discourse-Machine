Sanktioner koster Iran millioner hver dag
Iran mister over 100 millioner dollar i indtægter hver dag som følge af sanktioner mod landet, skriver avis.


 De sanktioner, som USA, EU og deres allierede har indført mod Iran, koster landet dyrt.
Olieeksporten er faldet med 42 procent, hvilket svarer til, at Iran hver dag mister indtægter for 109 millioner dollar (640 millioner kroner), skriver den britiske avis The Telegraph.
Tirsdag viste nye tal fra Det Internationale Energiagentur (IEA), at Irans olieeksport i sidste måned udgjorde 1,3 millioner tønder om dagen.
Et år tidligere eksporterede landet i gennemsnit 2,3 millioner tønder olie hver dag - et fald på én million tønder olie i løbet af et år.
Det svarer til, at iranerne er gået glip af eksportindtægter for mere end 33 milliarder dollar (194 milliarder kroner) i år, viser The Telegraphs beregninger.
EU indførte en olieembargo mod Iran, som trådte i kraft i juli.
Derudover har USA og flere andre lande rettet en række økonomiske sanktioner mod Iran på grund af landets omstridte atomprogram.
De vestlige lande frygter, at Iran i hemmelighed er ved at udvikle et atomvåben.
Iran fastholder, at atomprogrammet udelukkende tjener fredelige formål.
- Jeg ville være meget bekymret, hvis jeg var en iransk minister, for der er ikke noget oplagt sted at gå hen, medmindre de ændrer holdning omkring atomforhandlingerne, siger professor Paul Stevens, energiekspert fra tænketanken Chatham House, til avisen.
Ikke alene eksporten er faldet, men også produktionen.
Ind til juni var Iran OPEC-landenes næststørste olieproducent efter Saudi-Arabien. I dag er landet røget ned på en fjerdeplads efter Irak og Kuwait.
