V: Vi lever op til vores forpligtelser over for tolkene
To afghanske tolke, der har hjulpet de danske styrker, har fået afslag på at få asyl i Danmark.


 To afghanske tolke, der har arbejdet for de danske soldater, har fået afslag på deres ansøgninger om asyl.
Alligevel ser Troels Lund Poulsen (V) ingen grund til at tvivle på, at Danmark lever op til sine forpligtelser overfor tolkene.
- Jeg synes, vi gør det, vi er forpligtet til, siger forsvarsordføreren.
- Det er en individuel vurdering, hvorvidt tolkene er forfulgt eller ej, og den må foretages af de myndigheder, som har ansvaret for det. Det kan jeg ikke gøre mig til dommer over, siger han.
Afghanerne har fået afslag, selvom et flertal i Folketinget sidste år blev enige om, at tolke, der risikerer at blive straffet af Taliban på grund af deres samarbejde med Danmark, kan få hjælp i hjemlandet eller kan få asyl.
Ud over Venstre blev tolkeaftalen indgået af den daværende SRSF-regering, De Konservative og Liberal Alliance. Også SF, Liberal Alliance eller De Konservative har, ifølge Politiken, tillid til, at tolkene bliver behandlet korrekt.
Den ene af de to tolke, 24-årige Hejratullah Shafi, påstår, at han har fået dødstrusler fra Taliban. Men Udlændingestyrelsen begrunder sit afslag med, at hans forklaringer virker "utroværdige". Han vil nu få sin sag prøvet ved flygtningenævnet.
Enhedslistens Nikolaj Villumsen ser afslagene som et symptom på en meget stram dansk asylpolitik.
- Jeg kan ikke udtale mig om den konkrete afgørelse. Men vi bør have en diskussion om, hvorvidt vi generelt har en for stram praksis. Jeg er meget overbevist om, at tolke, der har arbejdet for det danske forsvar, er i fare i Afghanistan, siger han.
111 afghanere har henvendt sig til Danmark. Indtil videre har syv fået visum, to har fået opholdstilladelse, en sag er under behandling, og to er blevet afvist.
Det har ikke været muligt at få en kommentar fra forsvarsminister Nicolai Wammen (S), som afviser at udtale sig om enkeltsager.
