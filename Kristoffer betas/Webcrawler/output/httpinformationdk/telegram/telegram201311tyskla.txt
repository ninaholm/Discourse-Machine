Tyskland markerer Krystalnatten for 75 år siden
I 1938 smadrede nazister ruderne i jødiske butikker og dræbte jøder over hele landet, hvilket bliver markeret.


 I et orgie af vold dræbte nazisterne i 1938 flere jøder, mens jødiske bøger blev afbrændt, synagoger ødelagt og ruderne i jødiske butikker blev smadret, hvilket gav natten mellem den 9. og 10. november tilnavnet Krystalnatten.
Navnet henviser til de store mængder af glas fra de knuste butiksruder, der lå i natten og glimtede som krystaller. Da natten var forbi, var mindst 90 jøder blevet dræbt.
Begivenhederne står som en skamplet på Tysklands historie, og den er lørdag blevet markeret i Berlin, Wien og i resten af verden.
 Overgrebene den 9. og 10. november for 75 år siden markerede starten på Holocaust, hvor jøderne blev forfulgt og slået ihjel i millionvis.
Voldsorgiet i 1938 blev udløst af et mord i Paris nogle dage forinden. En 17-årig jøde myrdede en tysk diplomat i protest imod, at hans familie var udvist af Tyskland. Nazisterne brugte mordet til at fyre op under jødehadet.
I løbet af natten blev 7000 forretninger ødelagt, op imod 200 synagoger blev sat i brand, og mere end 25.000 velhavende jøder blev interneret i koncentrationslejre.
Lilly Drukker var 11 år gammel, da to uniformerede nazister dagen efter Krystalnatten hentede hendes far i familiens lejlighed i Wien.
- De to nazister kiggede på os og bad min far finde sin hat og jakke. 'Du kommer med os', sagde de.
- Vi så fra vinduet, hvordan de kom ud af bygningen og skubbede min far ind på bagsædet af en bil, der var parkeret foran, og så kørte de væk. Vi ved ikke, hvor de tog ham hen, eller hvad der skete. Der var rygter, siger Lilly Drukker til nyhedsbureauet Reuters.
Som del af markeringen brugte berlinere og turister lørdagen på at polere omkring 5000 "stolpesteine"- mindesmærker - for ofrene.
Mindesmærkerne består af små plader med navne på holocaustofre indlejret i gaden foran deres sidst kendte adresse med fakta om fødselsdato og dato for deres internering.
Sidste weekends fund af 1500 kunstværker, der blev stjålet af nazisterne har skabt opmærksomhed om, at der stadig er uafklarede spørgsmål om holocaust.
Fokus skifter fra at bringe gerningsmændene til ansvar for deres handlinger og over til at uddanne de generationer, der vokser op, mens minderne om og lektionen fra begivenhederne i forbindelse med Anden Verdenskrig falmer.
