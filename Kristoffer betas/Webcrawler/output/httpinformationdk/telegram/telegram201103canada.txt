Canadas regering falder ved afstemning
Der skal være valg i Canada, efter den konservative regering taber en mistillidsafstemning.


 Canadas opposition bringer den konservative regering til fald ved en mistillidsafstemning, og der ventes valg i maj.
Mistillidsdagsordenen var fremlagt af det andet store parti i Canada, De Liberale. Den indeholder en beskyldning mod regeringen for "magtmisbrug".
159 stemte for og 145 imod.
- Efter fem år med en konservativ regering er det tid at sige, at nok er nok, erklærede De Liberales leder, Michael Ignatieff.
Premierminister Stephen Harper ventes lørdag at opløse parlamentet.
De Konservative har haft regeringsmagten siden 2006, og partiet står højt i meningsmålingerne med gode muligheder for at genvinde regeringsmagten.
Tidligere på ugen blev regeringen skarpt kritiseret af et parlamentsudvalg for at skjule en række offentlige udgifter.
