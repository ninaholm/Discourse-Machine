Fedtspisning handler om kvalitet - ikke kvantitet
Hold igen med det hårde fedt og spis mere D-vitamin og selen, lyder anbefalingen fra 100 nordiske eksperter.


 Hvilken type fedt og hvilken slags kulhydrater du spiser er vigtigere, end hvor meget fedt du spiser. Sådan lyder meldingen fra de mange eksperter, der står bag de nyeste nordiske næringsstofanbefalinger, som Nordisk Råd præsenterer torsdag.
De danske kostråd og ernæringsoplysningen i Danmark bygger i høj grad på de nordiske næringsstofanbefalinger.
De bruges også som grundlag for det nordiske nøglehulsmærke, der skal gøre det nemmere for forbrugerne at finde de sunde fødevarer på hylderne i supermarkedet.
Det mættede fedt er det, som bliver hårdt i køleskabet, og det bør altså ifølge eksperterne udskiftes med det umættede fedt, som er blødt og flydende.
Samtidig skal kulhydraterne i kosten i større udstrækning komme fra fiberrige produkter som fuldkorn, frugt, bær og grøntsager.
Anbefalingerne fra Nordisk Råd kommer hvert ottende år, så de seneste er fra 2004. Ud over ovennævnte ændring er anden vigtig ændring siden dengang et højere dagligt indtag af D-vitamin og af grundstoffet selen.
For D-vitamin stiger anbefalingen til et dagligt indtag fra 7,5 til 10 mikrogram for børn over to år og voksne og til 20 mikrogram for ældre. Den daglige anbefaling af selen er steget fra 40 til 50 mikrogram for kvinder og fra 50 til 60 mikrogram for mænd.
Selen er vigtigt for cellernes funktion og virker som antioxidant.
Anbefalingerne fra Nordisk Råd skal vise, hvordan en sund kost kan sammensættes i kombination med tilstrækkelig fysisk aktivitet for at bidrage med den optimale mængde af næringsstoffer til kroppens udvikling og funktioner.
Formålet er at undgå livsstilssygdomme som type-2 diabetes, overvægt, kræft, knogleskørhed og hjerte-kar-sygdomme.
Det er femte gang, at næringsstofanbefalinger offentliggøres. De bygger på et stort nordisk samarbejde med over 100 eksperter fra alle fem nordiske lande.
Fra Danmark har DTU Fødevareinstituttet været hovedaktøren.
