Studerende besætter universitet



 200 studerende har besat hovedbygningen på Københavns Universitet (KU). Aktionen sker som et oprør imod erhvervsindflydelse, elitefokus og mangel på demokrati på de danske uddannelser og er del af en global bølge af besættelser og aktioner arrangeret af netværket Reclaim Your Education, oplyser de studerende.
 Ifølge de studerende betyder aktionen, at rektor Ralf Hemmingsen og prorektor Lykke Friis ikke længere vil kunne møde på arbejde som ledere af Københavns Universitet. I stedet vil de studerende overtage universitetet og løbende offentliggøre deres bud på demokratiske reformer over internettet. De studerende vil blandt andet holde valg til rektor og stoppe eliteuddannelser.
 Kommunikationschef på KU Jasper Winkel afdramatisere aktionen og siger, at rammerne for "besættelsen" er aftalt med rektoratet, som i øvrigt er bortrejst og derfor ikke har problemer med at komme på arbejde.
 - De studerende har fået lov at låne nogle undervisningslokaler til i morgen, og her vil de overnatte i nat, siger han.
 Den udlægning af sagsforløbet er de studerende imidlertid ikke enige i.
 - Vi har overhovedet ikke haft nogen form for kommunikation med ledelsen på Københavns Universitet før vi besatte området. Og der er ikke tale om, at vi låner lokaler. Vi har indtaget hele centraladministrationen og bruger de lokaler vi vil. Og vi bliver indtil, vi selv beslutter at forlade området igen, siger talsmand Helga Mathiassen til Ritzau.

