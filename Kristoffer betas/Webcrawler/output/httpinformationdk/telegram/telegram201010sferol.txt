SF'er: Ole Sohn siger undskyld
SF's Kristen Touborg har efterlyst, at Ole Sohn undskylder for sin DKP-fortid. Nu er han tilfreds. Sohn's beklagelse er en undskyldning, siger Touborg.


 - Det er virkelig klogt af Ole Sohn.
Sådan lyder den umiddelbare reaktion fra SF's rutinerede folketingsmedlem, Kristen Touborg, efter at gruppeformand Ole Sohn (SF) har udsendt en pressemeddelelse om sin kommunistiske fortid. Her skriver den tidligere formand for Danmarks Kommunistiske Parti (DKP), at "det DKP stod for - og dermed også det, jeg stod for - var forkert."
Og Kristen Touborg er godt tilfreds med sin gruppeformands seneste bekendelser.
- Det er nok for mig.
Det siger han, til trods for at han i mandagens udgave af Ekstra Bladet udtalte, at han gerne havde set, at Ole Sohn gav en undskyldning for sin fortid i DKP.
Spørgsmål: Er du tilfreds med, at der gik så lang tid?
- Det er at efterrationalisere, og det vil jeg ikke. Jeg går ikke ud og rejser kritik af gruppeformandens handlemåde, siger Kristen Touborg.
Han synes ikke, at det er muligt for Ole Sohn at gå mere bodsgang nu.
Ordet "undskyld" fremgår dog ikke af Ole Sohns pressemeddelelse, men Kristen Touborg er ikke i tvivl.
- Jeg synes, at det er en undskyldning. Når folk ikke har opfattet, at han allerede har gjort op med sin fortid, så er der behov for at gøre det. Og det synes jeg, han har gjort nu, siger Kristen Touborg.
