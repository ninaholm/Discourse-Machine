Dræbt soldat er 23-årig konstabel
Det var den 23-årige konstabel Alexander Biune, der søndag morgen blev dræbt af en eksplosion i Afghanistan.


 Hærens Operative Kommando har nu frigivet navnet på den soldat, der søndag morgen blev dræbt i Afghanistan.
Det var den 23-årige konstabel Alexander Biune fra Charlie Kompagniet, der er udsendt af Jydske Dragonregiment i Holstebro. HOK oplyser, at soldatens pårørende er underrettet.
 Episoden indtraf på en patrulje vest for Patrol Base Line, der ligger seks kilometer nordøst for byen Gereshk.
Kammerater og sanitetsfolk ydede førstehjælp på stedet, før soldaten blev evakueret med helikopter til felthospitalet i Camp Bastian. Men hans liv stod ikke til at redde.
Alexander Biune var forholdsvis ny i forsvaret, hvor han begyndte den 1. februar 2010.
Han efterlader sig forældre, kæreste og to yngre søskende.
Chefen for Den Danske Kampgruppe, oberst Jens Riis, skriver i sine mindeord.

- Alexander var et pragteksemplar af en soldat. Han indeholdt de kvaliteter, vi i Den Danske Kampgruppe ønsker at se hos alle soldaterne.
 - Han var altid ivrig efter at gøre tingene bedst muligt, havde altid en vilje til at få tingene til at hænge sammen, hjælpe andre, og han ville være endnu bedre. Bedre fås det ikke.
Med søndagens dødsfald har i alt 41 danske soldater mistet livet i Afghanistan siden 2002.
Mens 2010 var det år, som kostede flest menneskeliv blandt soldaterne, var det indtil i søndags lidt over seks måneder siden, at det seneste danske dødsfald kunne registreres.
