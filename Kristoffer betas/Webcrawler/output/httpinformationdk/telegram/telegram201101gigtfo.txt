Gigtforeningen afviser spareforslag
Det kommer til at koste flere penge i den sidste ende, hvis ressourcestærke selv skal betale genoptræning.


 Gigtforeningen afviser et forslag fra kommunerne om at lade de mest ressourcestærke, kroniske patienter selv klare deres genoptræning og sygdomsforebyggelse. 
Det vil alligevel ikke spare kommunerne penge, fordi folk, som tabes på gulvet, bliver dyrere for det offentlige i den sidste ende, siger Gigtforeningens direktør, Lene Witte.
- Det vil være et kæmpe skred, hvis vi skal til at tildele hjælp til kun nogle kategorier af mennesker, siger Lene Witte.
 Hun påpeger, at hensigten med genoptræning er at hjælpe folk til at klare sig selv bedre og at vende tilbage til arbejdsmarkedet.
- Skal man selv søge råd, vejledning og genoptræning, så vil den enkelte sandsynligvis måle sit eget behov i forhold til, hvad man synes, man vil bruge penge på, siger Lene Witte.
Gigtforeningen glæder sig over, at også indenrigs- og sundhedsminister Bertel Haarder (V) afviser forslaget fra Kommunernes Landsforening, siger direktøren. 
