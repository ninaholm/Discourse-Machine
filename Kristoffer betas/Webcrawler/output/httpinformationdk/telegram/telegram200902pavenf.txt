Paven forfærdet over kritik



 Paven er vred over, at han udsættes for kritik fra sit hjemland af den tyske forbundskansler, Angela Merkel.
 Det siger Georg Brunnhuber fra det konservative CDU, som i dag havde et møde med paven Benedikt XVI i Vatikanet.
 Til den tyske udgave af Financial Times, der er på gaden i morgen, siger han, at man "i Vatikanet er forfærdet over diskussionen i Tyskland".
 Det er forbundskansleren og en række førende tyske katolikker, som har kritiseret, at paven har rehabiliteret biskoppen Richard Williamson, der fornægter det nazistiske massemord på jøder under Anden Verdenskrig.
 - Der hersker det indtryk, at alle de anti-katolske følelser, som har slumret, nu er kommet op til overfladen, siger Brunnhuber efter sin audiens hos paven.
 Den protestantiske forbundskansler Merkel krævede i går, at paven på vegne af Vatikanet klart tager afstand fra præster, der lyver om nazisternes forbrydelser.
 Pave Benedikt XVI er kommet i strid modvind blandt sine egne trosfæller og jøder verden over, fordi han i sidste uge tog skridt til at rehabilitere Williamson og tre andre biskopper, der alle som medlemmer af det ultra-konservative pius-broderskab blev bortvist fra kirken i 1988. 
