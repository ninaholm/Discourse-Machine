DI: Klimaaftale gavner dansk erhvervsliv
De kan både producere med lavt energiforbrug og er gode til energibesparende teknologier og vedvarende energi


 Det er helt afgørende for erhvervslivet, at de europæiske stats- og regeringsledere nu har fået en langsigtet og balanceret energi- og klimaaftale aftale for årene frem til 2030 i hus. Det siger administrerende direktør i Dansk Industri (DI), Karsten Dybvad.
- Det vil give arbejdsro for virksomhederne. Vi havde dog gerne set en mere ambitiøs aftale og et bindende mål for, hvor gode vi skal være til at udnytte energien, siger Karsten Dybvad i en pressemeddelelse.
Selv om DI savner bindende mål og en mere ambitiøs aftale, mener Karsten Dybvad alligevel, at aftalen giver EU førertrøjen på i kampen mod global opvarmning.
- Aftalen vil styrke klimaindsatsen og fastholde EUs førerposition i kampen mod global opvarmning - uden at gå på kompromis med virksomhedernes konkurrenceevne, siger Karsten Dybvad.
EUs 28 stats- og regeringsledere satte natten til fredag punktum for mere end halvandet års arbejde med at nå til enighed om en energi- og klimaaftale. Inden 2030 skal udledningen af drivhusgasser nedbringes med 40 procent. Målet har hidtil været 20 procent.
Andelen af vedvarende energi skal vokse fra 20 til 27 procent. For at få en bedre udnyttelse af energien, havde EU-Kommissionen oprindeligt foreslået at øge energieffektiviseringen fra 20 til 30 procent. Det mål har stats- og regeringslederne nu foreløbigt fastsat til 27 procent, men det skal evalueres igen i 2020 med henblik på at nå op på 30 procent.
- Der er fortsat tale om en ambitiøs aftale, som vil være til stor gavn for dansk erhvervsliv. Danske virksomheder er blandt de bedste til at producere med et lavt energiforbrug, og vi har en global styrkeposition inden for energibesparende teknologier og vedvarende energi.
- Det er alle sammen løsninger, der kan bidrage til en øget grøn omstilling i både Danmark og i resten af Europa. DIs medlemmer vil fortsat tage et medansvar for den indsats, siger Karsten Dybvad.
