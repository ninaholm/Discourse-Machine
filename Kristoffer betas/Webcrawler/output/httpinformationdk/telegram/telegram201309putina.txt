Putin afviser ikke militæraktion i Syrien
Ruslands præsident sammenligner USA's beviser i Syrien med amerikanernes beviser i Irak i 2003.


 Ruslands præsident, Vladimir Putin, vil ikke udelukke en militæraktion i Syrien i FN-regi, men det kræver håndfaste beviser for regimets brug af kemiske våben.
- Det er ikke noget, jeg vil udelukke, siger Vladimir Putin i et interview med den russiske tv-kanal Channel 1.
Han slår samtidig fast, at russisk godkendelse af en militær intervention vil kræve, at der findes beviser for, at Bashar al-Assad har anvendt kemiske våben mod sin egen befolkning.
- Hvis der findes beviser på, at kemiske våben er anvendt, og at det syriske styre er skyldig i dette, bør beviserne præsenteres for FN's Sikkerhedsråd. Og beviserne skal være helt sikre, siger Vladimir Putin.
I sidste uge fremlagde den amerikanske udenrigsminister, John Kerry, USA's beviser for, at det syriske regime har anvendt kemiske våben mod landets befolkning, men Vladimir Putin er endnu ikke overbevist.
- Der er eksperter, der mener, at beviserne ikke ser overbevisende ud, siger Putin.
Han sammenligner Kerrys beviser med den tidligere udenrigsminister Colin Powell, der i 2003 lagde beviser for masseødelæggelsesvåben i Irak frem for FN.
Det viste sig senere, at Colin Powells beviser ikke holdt.
