Investorer i Amagerbanken går efter erstatning
Aktionærer, der tabte på Amagerbankens krak, går sammen for at få erstatning. 5500 har allerede meldt sig.


 Investorer, der mistede penge i forbindelse med Amagerbankens krak, vil have deres penge retur. Dansk Aktionærforening har stiftet en ny forening, der skal søge om erstatning til Amagerbankens investorer og indskydere.
På forhånd har 5500 investorer registreret sig hos Dansk Aktionærforening, oplyser Niels Mengel, der er formand for aktionærforeningen og for Foreningen Amagerinvestor.
- Vi er chokerede over forløbet op til Amagerbankens krak. Vi mener, at der er flere parter, som kunne og burde have afværget eller minimeret de tab, der ramte bankens investorer og indskydere, siger Niels Mengel i en pressemeddelelse.
Siden konkursen har foreningen arbejdet for at finde en vej til erstatning:
- Vi har gravet os det første stykke vej ned i materialet og mener, at der er nogle gode muligheder for at søge erstatning, siger Niels Mengel og fortsætter:
- Derfor opfordrer vi nu bankens investorer og indskydere til at gå sammen og bidrage til Foreningen Amagerinvestor for at kunne skære sagen helt præcist til.
Og har man mistet penge, skal man tilmelde sig på Amagerinvestor.dk. Om to uger vil man gå i gang med sagen på vegne af dem, som har tilmeldt sig.
I sidste uge afgjorde Højesteret, at aktionærer i BankTrelleborg skal have erstatning for deres tab. Og investorer, som havde klaget i tide, har fået erstatning for deres tab i Jyske Invest Hedge Markedsneutral Obligationer.
- De sager demonstrerer, at vi investorer og indskydere ikke behøver at finde os i hvad som helst - men også at man risikerer at gå glip af erstatning, hvis ikke man reagerer i tide, siger Niels Mengel.
