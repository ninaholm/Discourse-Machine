OVERBLIK: Det ved vi om bombeangrebet i Bangkok
En bombe sprang mandag nær en helligdom i det centrale Bangkok og kostede flere livet. Få et overblik her.


 En bombeeksplosion i det centrale Bangkok har kostet mindst 16 livet, mens flere er blevet kvæstet.
Motivet kendes endnu ikke, og der er endnu ikke nogen, som har taget skylden for angrebet. Bombeeksplosioner er sjældne i den thailandske hovedstad.
Her kan du danne dig et overblik over situationen:
* Eksplosionen fandt sted ved Erawan Templet, som er en vigtig helligdom i den centrale del af hovedstaden.
* Det er et særlig helligt sted for hinduer i Thailand, men anses også af buddhister som et helligt sted.
* Eksplosionen, der skete klokken 18.55 lokal tid (13.55 dansk tid), har efterladt et krater i jorden.
* Legemsdele blev slynget gennem luften ved den voldsomme eksplosion og lå spredt uden for helligdommen i gaden Chidlom, siger en talsmand for politiet til AFP.
* I samme område ligger også tre større indkøbscentre, hvilket betyder, at der som regel er mange mennesker i området.
* Reuters rapporterer, at bomben var monteret på en motorcykel, men Flemming Kruhøffer, journalist ved Ritzau Finans og bosat i Bangkok, siger, at bomben var placeret i en skraldespand og var fjernstyret.
* Politiet arbejder ud fra en teori om, at der er flere bomber, så stedet er helt afspærret.
* En anden bombe er, ifølge BBC, fundet i området, men den skulle være blevet demonteret.
Kilder: Reuters, AFP, BBC, Ritzau.
