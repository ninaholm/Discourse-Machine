Ledigheden falder med 2400 personer
Antallet af ledige faldt med 2400 personer i april. Økonomer og erhvervsliv er positivt overrasket men tror ikke, at ledighedskurven for alvor er knækket.


 Ledigheden fortsætter med at overraske bankøkonomer og erhvervslivet positivt.
I april blev der 2400 personer færre i arbejdsløshedskøen, viser de nye tal fra Danmarks Statistik. Dermed er antallet af ledige nu nede på 114.300 personer - svarende til 4,1 procent af arbejdsstyrken.
Hos Danske Bank havde økonomerne ventet en lille stigning, men selv om banken kalder det en "meget, meget positiv" overraskelse, er den ikke overbevist om, at ledighedskurven er endeligt knækket.
- Grunden er, at vi endnu ikke er overbevist om, at virksomhederne til fulde har tilpasset medarbejderstaben til den meget kraftige nedgang, de oplevede i deres afsætningsmuligheder under krisen, skriver seniorøkonom Tore Damgaard Stramer.
Han påpeger, at de mange virksomheder, som for tiden oplever fremgang, kan producere endnu mere uden at skulle ansatte nye folk. 
- Er dette tilfældet, vil vendingen i ledigheden formentlig lade vente på sig på trods af, at den økonomiske aktivitet nu igen er stigende, skriver Tore Damgaard Stramer
Hos Dansk Industri jubler man over, at dagens statistik også viser et fald i bruttoledigheden, som er summen af registrerede ledige og aktiverede. Fra marts til april faldt den med 1200 personer.
- Endnu mere positivt er det, at vi også ser stabilisering i beskæftigelsen. Var denne fortsat sit styrtdyk havde det også på sigt kostet yderligere vækst og velfærd, siger konsulent Claus Andersen fra DI.
Det er især mændene, som kommer tilbage i arbejde. Siden årsskiftet er antallet af ledige mænd faldet med fire procent, mens ledigheden for kvinder stort set er uændret i samme periode.
