De offentligt ansatte må regne med små lønstigninger
Offentligt ansatte må ikke overhale privates løn, siger finansminister Corydon (S) før forhandling.


 De offentligt ansatte skal ikke forvente en invitation til en lønfest ved overenskomstforhandlingerne for 2015.
 De offentligt ansatte kan nemlig ikke fortsat få større lønforhøjelser end de privatansatte. Siden finanskrisen i 2008 er statens lønninger samlet steget langt mere end i den private sektor.
Det fastslog finansminister Bjarne Corydon (S), da han torsdag åbnede forhandlingerne med godt 200.000 statsansatte i Centralorganisationernes Fællesudvalg (CFU).
- Vi forhandler med en stram ramme som led i en ansvarlig økonomisk politik. I længden er det ikke holdbart, at de statsansattes løn løber fra de privat ansatte, siger Bjarne Corydon.

Godt to af tre kroner af offentlige udgifter går til løn. Alene i staten sluger lønnen årligt 90 milliarder kroner, siger Bjarne Corydon.
Han vil ikke afsløre, om han kræver en to- eller tre-årig overenskomst.
Statens ansatte går efter generelle lønstigninger.
Ifølge chefforhandler Flemming Vinther fra de statsansatte i Centralorganisationernes Fællesudvalg skal det offentlige ikke være lønførende i forhold til det private arbejdsmarked. Men det offentlige skal kunne tiltrække og fastholde dygtige folk i det offentlige.
- Den offentlige sektor og staten skal fortsat være en attraktiv arbejdsplads, siger Flemming Vinther.
CFU vil også hæve lønnen, så ingen statsansatte tjener under 19.500 kroner om måneden. Stigningen betales med 0,01 procent af lønsummen fra alle statsansatte, forklarer han.
- Det er uanstændigt, at nogen i 2014 har så lav løn på det danske arbejdsmarked, siger Flemming Vinther
Bjarne Corydon afviser, at han vil bruge flere offentlige penge, bare fordi det er et valgår.
- Valgåret kommer overhovedet ikke til at influere på, hvordan vi forvalter skatteydernes penge, siger han.
