Radikal reform af fiskeriet på vej



 Europa har massive problemer med overfiskning i sine farvande, hvor for mange skibe fanger for få fisk.
 Det vurderer EU-Kommissionen, der nu søsætter en handlingsplan for en "radikal reform" af den "mangelfulde" fiskeripolitik i den 27-land store union.
 - Vi sætter spørgsmålstegn ved grundbegreberne i den nuværende politik og vil vende hver en sten. Vi ønsker ikke bare endnu en reform. Det er på tide at designe et moderne, simpelt og bæredygtigt system for at styre fiskeriet i EU, udtaler fiskerikommissær Joe Borg.
 Et af hovedproblemerne hedder overfiskning: Europæiske fiskere har udpint fiskebestandene gennem årtier og fangstflåderne bliver ved med at være for store til de skrumpende tilgængelige ressourcer, konstaterer kommissionen i sin reformplan. Hele 88 procent af fiskebestandene ligger overfisket hen, og 30 procent kan kun vanskeligt komme til hægterne igen, lyder det.
 Derfor lægger kommissionen blandt andet op til at ommøblere kvotesystemet i unionen.
 Kommissionen præsenterer sin handlingsplan for kredsen af EU-fiskeriministre i slutningen af ugen. Dernæst venter en bred, offentlig debat med blandt andet fiskerierhvervet og interessegrupper resten af året.
 Reformen står til at blive vedtaget inden udgangen af 2012.
