Metroselskab frygter seks års forsinkelse på Cityringen
Københavns cityring kan blive seks år forsinket, hvis naboer også får medhold i klager ved Nørrebroparken.


 Der kan i værste fald gå over 10 år, inden københavnerne får mulighed for at køre metro på Cityringen.
Det fremgår af et brev, som bestyrelsen for Metroselskabet har sendt til selskabets ejere - Københavns Kommune, staten ved Transportministeriet og Frederiksberg Kommune.
Ud over de forsinkelser, som det nedlagte aften- og natarbejde ved byggepladserne Marmorkirken, Øster Søgade og Gammel Strand medfører, risikerer en naboklage ved Nørrebroparken nemlig at få uoverskuelige konsekvenser, lyder det.
- Såfremt klagen over døgnarbejdet ved tunnelarbejdspladsen imødekommes, vil Metroselskabet være nødt til at standse den netop påbegyndte boring af tunnelerne til Cityringen, skriver bestyrelsen.
Årsagen er, at tunnelboringen er begyndt ved Nørrebroparken, og at tunnelboremaskinerne er bygget til at bore kontinuerligt uden daglige standsninger.
Derfor mener Metroselskabet, at det "ikke - på nuværende tidspunkt - vurderes at være sikkerhedsmæssigt forsvarligt at fortsætte boringer efter en hidtil ukendt metode."
- Den foreløbige vurdering peger på, at byggeriet af Cityringen vil blive fem-seks år forsinket, hvis tunnelbyggeriet ikke kan gennemføres i døgndrift, skriver bestyrelsen.
Nu ligger byggeriets fremtid hos Natur- og Miljøklagenævnet, der behandler alle klagesagerne om metrobyggeriet, som i første omgang var sat til at stå færdig i 2018.
Ved Marmorkirken, Øster Søgade og Gammel Strand er klagerne tillagt opsættelig virkning, men hvis Natur- og Miljøklagenævnet følger Københavns Kommune i sagen om Nørrebroparken, vil det ikke blive tilfældet her. Dermed vil døgnarbejdet fortsætte.
Det er støjgener i områderne omkring byggerierne, der har fået naboer til at klage.
At klagerne har opsættende virkning, betyder, at Metroselskabet kun må arbejde i tidsrummet mellem klokken syv og 18 på hverdage.
Såfremt forbuddet mod at arbejde i døgndrift opretholdes på de tre af byggepladserne, har Metroselskabet tidligere meddelt, at det kan medføre en forsinkelse på et halvt år og en merudgift på mellem 600-750 millioner kroner.
Blokeres der for døgnarbejdet ved Nørrebroparken, kan det ifølge selskabet få den konsekvens, at "forsinkelsen har et omfang, der betyder, at selskabets økonomi ikke længere er bæredygtig."
