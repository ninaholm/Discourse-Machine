Danmarks førende musikkøbmand er død
Arne Worsøe, der i årtier har hentet store musiknavne til Danmark er død af kræft. Han blev 72 år.


 I et halvt hundrede år stod koncertarrangør Arne Worsøe for koncertoplevelser til danskere og andre europæere.
Natten til søndag døde Arne Worsøe af kræft - 72 år gammel. Det oplyser Worsøes familie i en pressemeddelelse.
Arne Worsøe sov stille ind i sit hjem, omgivet af sønnerne Kim, Peter og Jan, oplyser familien.
Worsøe var en sky forretningsmand, mangemillionær og ven med en stribe af populærmusikkens største navne såsom Cliff Richard, Harry Belafonte, Roger Whitaker og Elton John.
Arne Worsøe begyndte allerede at hyre bands, da han gik på gymnasiet i Silkeborg. Han blev indfanget af showbiz i de år, da pigtrådsmusikken for alvor slog igennem herhjemme.
I 1969 overtog han diskoteket Starclub i København, som han lavede om til spillestedet Revolution, hvor en stribe pigtrådsgrupper og spirende internationale navne som Pink Floyd spillede, før de for alvor brød igennem.
Blandt de kunstnere, Worsøe arrangerede Europa-turnéer for, var Liza Minnelli, Julio Iglesias, Diana Ross og Prince. Men også operastjerner som Angela Gheorgiu, Roberto Alagna, Barbara Hendricks og Plácido Domingo sørgede han for koncerter med.
Worsøe var stifter og direktør i koncertbureauet ICO Concerts. Mens musikbranchen har været i krise de senere år, har landet største koncertbureauer, heriblandt Worsøes ICO, haft vækstrater på 50-100 procent.
