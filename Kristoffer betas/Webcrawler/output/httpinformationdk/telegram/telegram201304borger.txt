Borgere løber storm på Skat efter ændringer i opgørelser
Spørgelystne borgere belejrer telefonerne hos Skat. Tusindvis må opgive at komme igennem.


 Hele 882.000 danskere har så meget slør i forskudsopgørelsen, at de nu har modtaget et brev, en sms eller en e-mail fra Skat, der opfordrer dem til at opdatere skattebetalingen i den digitale skattemappe på Skats hjemmeside.
Men de nye skattebreve har fået spørgelystne skatteborgere til at løbe storm mod Skats telefoner, fordi de ikke kan få tallene til at stemme.
17.000 telefonopkald gik tabt fra onsdag til fredag i sidste uge - langt hovedparten fredag - og der er fortsat så meget tryk på telefonerne, at Skat har valgt at opretholde det størst mulige telefonberedskab, der bemander alle Skats 630 telefonlinjer de næste 14 dage.
Det oplyser Richard Hanlov, underdirektør i Skat, til Politiken.
- Presset var massivt fredag, mange ringede forgæves, og der er stadigvæk så mange telefonopkald, at vi opretholder det store beredskab, siger han til avisen.
- Men vi får opdateringer time for time, så vi kan se, hvad det er, folk spørger om, og hjælpe dem så hurtigt og effektivt som muligt ved at justere vejledningen på nettet.
Med virkning fra 11. april har Skat indført en løbende og automatisk justering af danskernes forskudsopgørelser.
Hidtil har det været op til den enkelte borger selv at opdatere opgørelsen, hvis privatøkonomien ændrer sig væsentligt - eksempelvis på grund af nye boliglån, et jobskifte eller andre privatøkonomiske forhold.
Men for at sikre så korrekt en skattebetaling som muligt får skatteyderne nu automatisk besked via brev, sms'er og mail, hvis deres forskudsopgørelse og dermed skattebetalingen er i ubalance i løbet af året.
Godt en million danskere har på den baggrund fået et skattefagligt serviceeftersyn, og det har afdækket et behov for ændringer i ikke mindre end 882.000 forskudsopgørelser.
