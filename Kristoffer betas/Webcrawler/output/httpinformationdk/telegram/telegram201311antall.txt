Antallet af efterlønnere rasler ned
Nye tal bekræfter, at reformen af efterlønsordningen var unødvendig, mener direktøren for landets a-kasser.


 Danskerne er helt af sig selv begyndt at bruge efterlønsordningen mindre, og derfor var det unødvendigt og skadeligt med den barske efterlønsreform i 2011, mener direktøren for landets a-kasser, Verner Sand Kirk. Det skriver Jyllands-Posten.
Stramningerne får først effekt i 2014, men alligevel rasler antallet af personer på efterløn ned, viser tal fra Danmarks Statistik.
Før VK-regeringen, Dansk Folkeparti og De Radikale aftalte tilbagetrækningsreformen i 2011, lød prognosen, at der ville være 110.937 efterlønnere i 2013, og at man først ville komme under 100.000 i 2019.
Det niveau er allerede nået. I årets andet kvartal var der 98.482 personer på efterløn. Det er første gang siden 1990, at under 100.000 personer er på efterløn.
- Der blev skabt en brændende platform, som ikke var der, og vi prøvede allerede dengang at sige, at forudsætningerne for efterlønsreformen var forkerte, siger Verner Sand Kirk. til Jyllands-Posten.
- Konsekvensen er, at politikerne har besluttet en voldsom fordelingspolitisk reform på et fejlagtigt grundlag, mener han.
Udviklingen kommer også bag på den daværende formand for Velfærdskommissionen, økonomiprofessor Torben M. Andersen.
Velfærdskommissionen anbefalede i 2005 at udfase efterlønnen.
- Det er lidt overraskende for mig, siger Torben M. Andersen.
Enhedslistens beskæftigelsesordfører, Christian Juhl, mener, at stramningerne må rulles tilbage eller i det mindste lempes. Men det afvises af finansminister Bjarne Corydon (S).
Regeringen har ikke planer om at ændre reformen, fastslår Corydon over for avisen.
