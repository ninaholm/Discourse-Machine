Analytiker: Lang strejke kan få store konsekvenser for SAS
Fortsætter SAS' kabinepersonale med strejken, bliver det et problem for selskabets overlevelse, vurderes det.


 Selv om strejken hos SAS' kabinepersonale indtil nu ikke har haft store økonomiske konsekvenser, kan det få det på sigt, hvis personalet ikke vender tilbage til arbejdet.
Det vurderer Sydbanks senioranalytiker, Jacob Pedersen, som blandt andet dækker det skandinaviske flyselskab.
Indtil videre har strejken blandt kabinepersonalet betydet omkring 150 aflyste fly i løbet af weekenden. Det kan have kostet SAS et "mindre tocifret millionbeløb", vurderer analytikeren og nævner et beløb på mellem 10 og 15 millioner kroner.
- Man skal selvfølgelig huske, at det her er noget, der kan eskalere eller neddrosle time for time.
- Men mere end det, tror jeg ikke, der er tale om i øjeblikket. Det er absolut håndterbart, og jeg tror heller ikke, at det beløbsmæssigt er noget, SAS vil nævne i regnskabet, siger Jacob Pedersen.
Dermed henviser han til torsdagens regnskab, som dækker over flyselskabets første kvartal af regnskabsåret 2014/15.
Jacob Pedersen understreger dog, at hvis strejken fortsætter de næste tre-fem dage, så vil SAS være i en situation, hvor det kan løbe op i så anselige tocifrede millionstørrelser, at det får betydning.
- Men det er ikke strejken og de omkostninger, der indtil nu følger på grund af den, som er et problem for SAS.
- Det er mere de mellemlange konsekvenser af, at man pludselig er et selskab, der kommer til at stå på listen over flyselskaber, hvor der kan være frygt for strejker, forklarer Jacob Pedersen.
Striden, der har ført til strejken, drejer sig om 147 ansatte, der skal flyttes over i SAS' nye datterselskab Cimber.
I forbindelse med flytningen frygter de ansatte, at de ikke længere vil være beskyttet af den kollektive overenskomst, som SAS har med kabinepersonalets fagforening.
Ender strejken blandt de ansatte med, at SAS ikke får gennemført det, som Jacob Pedersen kalder "Cimber-modellen", så vil det ifølge ham være svært for SAS at blive konkurrencedygtig inden for de næste tre-fem år.
- Og så kan jeg godt have min bekymring for, om selskabet har råd til at købe nye fly og i det hele taget har en fremtid.
- Det her er i bund og grund et spørgsmål om overlevelse. Ikke overlevelse i forhold til i dag eller i morgen, men overlevelse på længere sigt for SAS, siger Jacob Pedersen.
