Ny lederduo begejstret modtaget i SPD



 Efter flere måneder med internt kævl startede Tysklands socialdemokrater i dag på en frisk. 
 Den nye partiformand Franz Müntefering og kanslerkandidaten Frank-Walter Steinmeier blev på en ekstraordinær partikongres i Berlin båret frem af jubel og klapsalver. De to nye mænd i spidsen for SPD prøvede med brandtaler at leve op til forventningerne mindre end et år før næste forbundsdagsvalg.  
 - I dag bliver opbruddets dag. Vi har begravet striden, lukket grøfterne. Og vi tror på os selv. Det gør os stærke, fastslog den 52-årige Steinmeier i sin 88 minutter lange tale.
 - Hvis I har tillid til mig, er jeg klar, sagde han.
 Og tilliden var åbenlyst til stede, for Steinmeier blev kåret til socialdemokraternes kanslerkandidat med hele 95 procent af stemmerne. Bag sig som moralsk indpisker og erfaren strateg i valgkampen står Franz Müntefering, som blev valgt til SPD-formand med 85 procents opbakning. 
 Det er anden gang, at den 68-årige tidligere vicekansler og arbejdsminister står i spidsen for partiet. 
