Miljøkatastrofe truer ud for USA's sydkyst
En "håndterbar situation" begynder mere og mere at udvikle sig til en ukontrollerbar katastrofe, skriver avis om olieudslip.


 Olieudslippet fra en sunken olieboreplatform ud for USA's sydkyst fortsætter og skaber bekymring for en miljøkatastrofe. Olien dækkede mandag et område på over 5000 kvadratkilometer.
Da lækagen opstod i sidste uge, hvor en olieboreplatform eksploderede og sank, hed det først, at situationen var til at "håndtere". Men efter flere dage, hvor 160.000 liter olie dagligt er pumpet ud i havet, er der mere og mere usikkerhed om, hvordan olien skal stoppes.
Både, der er sat ind for at rense olien, har vanskeligt ved at følge med, skriver avisen Miami Herald i sin netudgave. Samtidig er der forgæves gjort forsøg på at få fjernstyrede undervandsbåde til at stoppe olieudslippet. Ubådene skulle på 1500 meters dybde forsøge at få en 450 ton tung stålkonstruktion, en "lukningsventil", til at blive tæt.
- En "håndterbar situation" begynder mere og mere at udvikle sig til en ukontrollerbar katastrofe, skriver Miami Herald.
Olieboreplatformen ligger ud for delstaten Louisianas kyst, og udslippet skaber yderligere bekymring for Louisianas sårbare økosystemer, der i forvejen er truet af orkaner og kysterosion.
