Færre søger om familiesammenføring



 Færre personer har søgt om familiesammenføring, efter Dansk Folkeparti og regeringspartierne Venstre og De Konservative i september aftalte at stramme reglerne. Antallet af personer, der søger, faldt i oktober til 628 personer fra 668 personer måneden før. 
 Dansk Folkepartis medlem af Folketingets Integrationsudvalg, Jesper Langballe, var ikke opmærksom på faldet, inden han onsdag sagde i Berlingske Tidende, at "familiesammenføringsansøgninger er steget foruroligende." Og at, "tallet stiger måned for måned".
 - Det var en tilsnigelse, siger han til Ritzau onsdag.
 I første halvår af 2008 er antallet af personer, der søger familiesammenføring, gået op og ned. Fra midten af året steg det, indtil det igen faldt i oktober. Det viser statistikken på www.nyidanmark.dk, som laves af Integrationsministeriet og Udlændingeservice.

