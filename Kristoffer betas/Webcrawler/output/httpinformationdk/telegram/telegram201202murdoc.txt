Murdoch-journalister anholdt i skandalesag
Fem journalister fra tabloidavisen "The Sun" er anholdt for at have bestukket offentligt ansatte.


 Politiet i Storbritannien har lørdag anholdt otte personer, som er mistænkt for korruption og misbrug af deres embede.
Der er tale om en politimand, en soldat, en ansat i forsvarsministeriet og fem journalister fra den britiske tabloidavis The Sun. Det skriver BBC.
Ejerne af The Sun, den skandaleombruste medie-gigant News Corporation, bekræfter anholdelserne af de fem journalister.
 Selskabet har selv bidraget med oplysninger, der i sidste ende førte til, at politiet kunne pågribe journalisterne. Redaktør for The Sun, Dominic Mohan, er ærgerlig over sagen.
- Jeg er lige så chokeret som alle andre over dagens anholdelser, men jeg er fast besluttet på at lede avisen gennem disse svære tider, siger han til BBC og fortsætter:
- Jeg har et godt personale, og vi har en pligt til at levere til vores læsere, og det vil vi fortsætte med at gøre. Vores fokus er på at lave mandagens avis.
De fem journalister er alle mellem 45 og 68 år, og de blev anholdt i deres hjem i London, Kent og Essex.
Anholdelserne er ifølge nyhedsbureauet Reuters et led i en operation med kodenavnet Elveden. Operationen skal kortlægge en skandale, hvor journalister har betalt politifolk penge for at få hemmelige oplysninger.
Avisen The Sun er en del af omdiskuterede Rupert Murdochs selskab News International, som har været igennem en lang række skandalesager.
Den nu lukkede avis News of the World har ulovligt aflyttet den myrdede skolepige Milly Dowlers telefonsvarer.
Samtidig har avisen aflyttet kendte personer som eksempelvis fodboldspillere, kunstnere og politikere. Avisen er endda dømt for at have aflyttet medlemmer af det britiske kongehus.
Murdoch har tidligere forsøgt at lægge afstand mellem sin koncern News Corp., der har base i New York, og den britiske gren af selskabet News International.
