Røg i flykabinen tvinger Romneys kone ned
Et lejet fly med Ann Romney som passager fik en teknisk kortslutning og måtte fortage en uventet landing.


 En fly med hustruen til præsidentkandidaten Mitt Romney om bord måtte fredag sikkerhedslande i Colorado, fordi kabinen blev fyldt med røg.
Ingen kom dog til noget til, oplyser republikanerens valgkampagne.
- Flyet landede uden problemer og alle har det ok, siger talspersonen Andrea Saul ifølge nyhedsbureauet AFP.
Ann Romney talte med sin mand umiddelbart efter den nødtvungne landing. Hun var på vej til Californien i et lejet fly for at mødes med Mitt Romney, der efter valgmøder i Nevada senere fredag sætter kurs mod San Francisco.
Redningsmandskab var parat på landingsbanen i Denver, og på et fotografi som Andrea Saul har lagt på Twitter ses brandfolk skynde sig hen til flyet.
- Årsag til Ann Romneys sikkerhedslanding: Tilsyneladende ild som følge af en elektrisk kortslutning, skriver Andrea Saul.
Den 16. september droppede Mitt Romney et valgmøde, fordi et mindre privatfly var styrtet ned i den lufthavn, hvor hans fly skulle lande senere på dagen. Romney fløj i stedet direkte til Los Angeles for at deltage i andre kampagnebegivenheder.
Romney havde planlagt at deltage i et valgmøde på et militært flymuseum i Pueblo, ligeledes i Colorado. Rocky Mountains-staten Colorado er en af de kampstater, hvor valget 6. november formentlig bliver afgjort.
Og den 8. september måtte mandskabet på det fly, som Mitt Romney benytter sig af her i den mest hektiske fase af valgkampagnen, opgive at få maskinen i luften i Richmond, Virginia på grund af tekniske problemer.
Mitt Romney og hans kampagnestab måtte i stedet tage et andet fly til præsidentkandidatens hjemstat Massachusetts.
Romney halser efter sin modkandidat, præsident Barack Obama, i stort set samtlige meningsmålinger. Kun i en enkelt måling ligger han side om side med Obama.
