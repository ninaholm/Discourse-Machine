VU om Løkkes tøjkøb: Han skal se professionel ud
Venstres Ungdom har intet imod, at Lars Løkke skal have brugt tusinder af partiets kroner på at købe tøj.


 Venstre skal sørge for, at partiformand Lars Løkke Rasmussen kan klæde sig ordentligt på - også selv om det koster 152.000 kroner, lyder det fra Jens Husted, landsformand for Venstres Ungdom.
- Det er oplagt, at man sørger for, at partiets formand og kommende statsminister opfører sig professionelt og ser professionel ud, siger Jens Husted.
Udmeldingen kommer efter, at Venstre formand har været udsat for kritik fra sit eget bagland for at have købt tøj på partiets regning i sin tid som statsminister. Den samlede regning for habitter og skjorter løber ifølge Ekstra Bladet op i 152.000 kroner.

- Det må netop være Venstres opgave at sikre sig, at Lars Løkke er i stand til at se godt ud. Det er også en del af et moderne politisk parti. Så jeg synes ikke, at det er særligt overraskende, siger Jens Husted.
- Hvis landets statsminister skal til møde med Barack Obama (USA's præsident, red.), så skal han ikke have Crocs på, og han skal heller ikke nøjes med et skrivebord fra Ikea, fortsætter landsformanden.
Spørgsmål: Det vil sige, at hos Venstres Ungdom har man intet problem med, at Lars Løkke skal have brugt 152.000 kroner af partiets egne penge på tøj?
- Slet ikke. Det er Venstres penge, og dem må de bruge, som de vil. Det har vi slet intet problem med. Tværtimod synes jeg, at det sender et signal om et professionelt parti, siger Jens Husted.
Sagen har fået medlemmer af Venstres hovedbestyrelse til at ønske en redegørelse fra Lars Løkke Rasmussen. I den bedes han redegøre for, hvor mange penge der er brugt på indkøb af tøj.
Jens Husted har fuld tillid til, at Venstres partisekretær, Claus Richter, har styr på redegørelsen, og at den nok skal blive fremlagt på tilfredsstillende vis.
Uanset hvad redegørelsen viser, så holder Venstres Ungdom fast i Lars Løkke som den mest oplagte kandidat til statsministerposten.
- 100 procent. Han bliver en fremragende statsminister, og vi glæder os til at slås, så blodet sprøjter for at gøre ham til statsminister, siger Jens Husted.
