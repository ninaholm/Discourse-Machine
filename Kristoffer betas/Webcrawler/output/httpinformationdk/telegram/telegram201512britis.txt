Britiske krigsfly bomber oliefelter i Syrien
Få dage efter at parlamentet i London sagde ja til angreb mod IS i Syrien, har fly bombet for anden gang.


 Britiske Tornado- og Typhoon-krigsfly har atter været i aktion i luftrummet over Syrien.
Det meddeler forsvarsministeriet i den britiske hovedstad, London.
Ifølge oplysningerne angreb flyene sent fredag, og det var anden gang, at de angreb, efter at det britiske parlament i onsdags stemte ja til, at luftvåbnet skal angribe den militante bevægelse Islamisk Stat (IS) i Syrien.
Det første angreb kom i timerne efter vedtagelsen i London, og da var det olieinstallationer, der var mål for de britiske bomber og missiler.
Fredag aften var det atter oliemål, siger ministeriet.
Flyene lettede fra den britiske base Akrotiri på Cypern, og de angreb otte mål i det IS-kontrollerede oliefelt i Omar i det østlige Syrien.
Den britiske regering siger, at IS bruger indtægter fra olie til at finansiere angreb på Vesten.
- Luftangreb kan gøre en forskel ved at begynde at presse IS tilbage til dens kerneområde, reducere dens evner til at føre forsyninger og forstærkninger til Irak og afskære dens indtægtskilde. De har lavet store penge på olie, siger Michael Fallon, den britiske forsvarsminister, til tv-stationen Sky News under et besøg på Akrotiri-basen.
Forsvarsministeren tilføjer, at der ikke er nogle rapporter om civile tab i forbindelse med de britiske angreb.
Samtidig hedder det i meddelelsen fra ministeriet, at en drone - altså et ubemandet fly - også har bombet et IS-mål. Det skete syd for byen Sinjar, hvor et missil affyret fra dronen sprængte en lastbil, som IS havde forvandlet til en kæmpe bombe.
Det var første gang, at Typhoon-flyene deltog i et angreb på Syrien. Flyene ankom først til basen torsdag, men de er nu sat ind for at hjælpe Tornado-flyene og give angrebene mere slagkraft.
I øvrigt meddeler USA's militær, at Islamisk Stat i Syrien fredag blev angrebet 11 gange af USA og dets allierede, der også tæller Storbritannien.
IS-mål i nabolandet Irak blev angrebet 12 gange.
