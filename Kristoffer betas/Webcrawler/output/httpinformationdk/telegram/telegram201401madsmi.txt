Mads Mikkelsen får Robert-pris for Jagten
Skuespilleren Mads Mikkelsen vinder prisen for årets mandlige hovedrolle ved Robert-uddelingen.


 "Jagten" har gået sin sejrsgang i både Danmark og udlandet, og søndag aften forsatte Thomas Vinterbergs drama sit pris-togt, da Mads Mikkelsen modtog en statuette ved Robert-uddelingen i København.
Mads Mikkelsen fik prisen for årets mandlige hovedrolle i filmen, hvor han spiller en pædagog, der bliver anklaget for pædofili.
Skuespilleren var ikke selv til stede ved overrækkelsen, men Mikkelsens ven og kollega, Thomas Bo Larsen, gik på scenen for ham og holdt en kort takketale.
- Mads er her ikke, men jeg har lovet at sige tak til Zentropa og til Annika og Lasse, der spiller børnene. Han vil gerne takke Thomas Vinterberg for at have fået os til at spille fantastisk, og han vil gerne dele sin Robert med os alle sammen, fortalte Thomas Bo Larsen.
"Jagten" er nomineret til en Oscar for bedste ikke-engelsksprogede film, og den kåring finder sted den 2. marts.
Prisen for årets mandlige birolle gik til Nicolas Bro for hans rolle som Mogens Glistrup i Christoffer Boes "Spies og Glistrup".
