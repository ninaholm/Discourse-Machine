DSB: Ingen tog syd for Aarhus før tirsdag
Stormen har ødelagt så meget for trafikken på skinner, at der ikke kører tog syd for Aarhus før tirsdag.


 På grund af stormens skader kommer der ikke til at køre tog syd for Aarhus, på Fyn og på Sjælland før klokken 04 tirsdag morgen, oplyser DSB.
Også S-togene har givet op. Disse tog begynder først at køre tirsdag morgen, men det bliver ikke i normalt omfang, oplyses det i Banedanmark.
DSB har mandag aften omkring 50 tog holdende på stationer rundt omkring i landet. Inden de strandede tog kan køre videre, er det nødvendigt at få gjort skinnerne klar igen.
- De mange strandede tog betyder, at det allerede nu står klart, at vi kommer til at køre efter en meget begrænset køreplan i morgen tidlig, siger trafikinformationschef Tony Bispeskov i en pressemeddelelse.
- Selvom stormen så småt løjer af i Jylland, forestår der et større arbejde med at få togene på plads til i morgen. Jeg kan kun opfordre vores kunder til at tjekke www.dsb.dk i morgen tidlig, siger Tony Bispeskov.
DSB går nu i gang med at se på muligheden for busser til de mange strandede togpassagerer.
- Vi undersøger i øjeblikket muligheden for at få sat busser ind, så de strandede passagerer uden for hovedstaden kan blive fragtet videre - men det kommer til at tage nogen tid, siger Tony Bispeskov.
De tog, som var i drift mandag eftermiddag, måtte søge ly på den nærmeste station, da DSB valgte at stoppe al togtrafik syd for Aarhus.
- Jeg har ikke været med til noget tilsvarende tidligere, og jeg har aldrig prøvet før at indstille så stor en del af togdriften. Men vi må bare afvente, indtil det igen er sikkert at køre, siger Tony Bispeskov.
Tyskerne og svenskerne har også besluttet sig for at indstille togtrafikken.
- Der kører derfor ingen tog til Tyskland, og fra klokken 16 kører der tog på halv drift, det vil sige hvert tyvende minut til Sverige, sagde Tony Bispeskov mandag aften.
DSB har i øvrigt besluttet at forlænge gyldigheden af billetterne, så billetter til mandag 28. oktober også kan bruges tirsdag frem til klokken 23. Pladsbilletter er dog ikke gyldige.
