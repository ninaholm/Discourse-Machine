Region tjekker arbejdsgange efter knivangreb
Region Syddanmark får en uge til at lave klare regler for visitation af psykiatriske patienter.


 Arbejdstilsynet giver Region Syddanmark en uge til at præcisere instruksen for visitering af patienter før indlæggelse på Psykiatrisk Afdeling Odense.
Efter de voldsomme knivoverfald på afdelingen, hvor en psykisk syg mand angreb en læge og to sygeplejersker med en kniv, er procedurer og arbejdsgange ved at blive undersøgt på afdelingen.
Arbejdstilsynet besøgte afdelingen mandag, og i forlængelse af besøget er afdelingen blevet pålagt at indskærpe og nedskrive instrukserne for, hvordan personalet visiterer patienter.
- Vi skal naturligvis skabe sikkerhed for, at farlige genstande ikke kommer ind i psykiatrisygehuset. Når den nye detaljerede instruks er klar, vil alle afdelinger fremadrettet skulle arbejde efter denne, siger lægefaglig direktør Anders Meinert Pedersen, Psykiatrien i Region Syddanmark.
 Ud over at beskrive helt præcist, hvordan personalet skal foretage en visitation, er Region Syddanmark også ved at lave en redegørelse for hele forløbet.
 - Vi skal have undersøgt det her til bunds og finde ud af, om der er andre ting, vi kan gøre bedre. En ting er en beskrivelse af, hvordan man foretager en kropsvisitation, men vi ønsker at gennemgå alle vores procedurer, siger Anders Meinert Pedersen.
