Israel dræbte mange civile i Gaza



 Næsten 60 procent af de 1387 palæstinensere, som den israelske hær dræbte under invasionen i Gaza i december og januar, var civile. 320 af de dræbte var børn.
 Det viser en opgørelse fra den israelske menneskeretsgruppe B'Tselem i en ny rapport.
 773 af de palæstinensere, som blev dræbt, deltog ikke i fjendtlighederne. Oplysningerne står i stærk kontrast til oplysninger fra det israelske militær, der hævder, at de fleste dræbte var væbnede militante palæstinensere.
 B'Tselem skriver, at 252 unge under 16 år og 111 kvinder blev dræbt, selv om de ikke var med i kamphandlingerne. 68 unge palæstinensere i alderen mellem 16 og 18 år blev også dræbt, selv om de ikke deltog i krigen.
 - De meget store civile tab og de enorme skader på civil ejendom kræver stor selvransagelse i den israelske samfund, hedder det i en kommentar fra B'Tselem.
 - Der må igangsættes en troværdig og uafhængig undersøgelse, fortsætter menneskeretsgruppen.
