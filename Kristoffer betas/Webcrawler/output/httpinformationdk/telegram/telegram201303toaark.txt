To år efter katastrofen: Japan mindes sine døde
Genopretning efter katastrofe med skælv, tsunami og atomkraftulykke går for langsomt, siger Tokyo på årsdag.


 Japan mindes mandag ofrene for den største katastrofe i landet siden Anden Verdenskrig: Skælvet og tsunamien den 11. marts 2011, hvor atomkraftværket Fukushima blev ødelagt.
De næsten 19.000 mennesker, som mistede livet ved naturkatastrofen for to år siden, bliver mindet ved en national ceremoni i Tokyo og mindehøjtideligheder i alle de ramte byer og områder samt ved et minuts stilhed over hele landet.
- Vi er fast besluttet på at få fremskyndet genopbygningsarbejdet, siger premierminister Shinzo Abe i en video, som blev lagt ud til hele befolkningen på YouTube mandag.
- I Tokyo er økonomien måske i bedring, men det tager lang tid før det spreder sig ud til udkanten, fastslår regeringschefen, som har lovet at bringe ny dynamik ind i den japanske økonomi.
Premierministerens tale er en erkendelse af, at genopbygningen efter katastrofen er gået for langsomt. Over 300.000 mennesker savner stadig et permanent hjem.
Skælvet på 9,0 udløste en tsunami med bølger på helt op til 30 meter, som skyllede indbyggere og huse væk.
På atomkraftværket i Fukushima 220 kilometer nordøst for Tokyo kunne værkets katastrofesikring ikke holde vandmasserne væk.
Tsunamien var for høj og skyllede hen over muren ved værket. Tre af de seks reaktorer nedsmeltede, og der skete radioaktive udslip.
Den nye regering har sat gang i en række massive projekter for at få gang i genopbygningen, men der er navnligt problemer i Fukushima.
Japans regering har haft svært ved at finde firmaer, som ved noget om oprydning og rensning af radioaktiv forurening. Lokale virksomheder meldte sig, skrev New York Times for nylig, men de blev siet fra. Også udenlandske selskaber er blevet siet fra.
I stedet er store dele af oprydningskontrakterne i Fukushima på over 60 milliarder kroner gået til store japanske entreprenørgrupper. Kritikere siger til avisen, at disse virksomheder ikke har noget videre erfaring med radioaktiv oprydning.
