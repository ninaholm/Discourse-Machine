Cekic holder fattig-pause på ubestemt tid
Özlem Cekic dropper foreløbigt flere besøg hos fattige, efter at omfattende mediestorm har præget debatten.


 SF's socialordfører, Özlem Cekic, har på ubestemt tid udskudt at møde flere fattige danskere foran offentligheden.
SF's partiapparat var ellers gået i gang med at lede efter nye eksempler på ubemidlede borgere, men har nu besluttet, at det er slut for Özlem Cekic at sætte fattige stævne i den nærmeste fremtid, skriver Morgenavisen Jyllands-Posten.
- Vores oprindelige tanke var, at Özlem skulle vise nogle andre eksempler frem. For der er virkelig mange fattige, siger Tasja Parize, pressechef for SF.
- Men vi må også erkende, at debatten har taget en drejning, så det er kommet til at handle mere om Özlem som person. Derfor bliver der ingen besøg for Özlem i den kommende tid, siger hun.
Ifølge pressechefen får partiet i øjeblikket stribevis af mails fra fattige. På avisens spørgsmål om hvorvidt det så ikke er en falliterklæring for partiet og socialordføreren, at man ikke kan møde en "rigtig fattig", svarer Tasja Parize:
- Vi har overvejet det. Men den nuværende debat gør det vanskeligt. Det er meget svært at tjekke hvert et hjørne af en persons budget og garantere, at vedkommende faktisk er fattig.
Generalsekretæren for Red Barnet, Mimi Jakobsen, synes, mediestormen omkring Cekics person er blæst ud af proportioner.
- Hun har begået en fejl, ja, men lad hende nu være. Det er en fuldstændig forfladigelse af debatten om fattige i Danmark at lade det handle om ét forkert eksempel og om Özlems person. Jeg forstår udmærket, at hun vælger at holde pause, siger hun.
Hele miseren om Özlem Cekics besøg hos fattige startede med en disput med Joachim B. Olsen fra Liberal Alliance, der ikke mener, der findes fattige i Danmark.
Cekic ville vise den tidligere kuglestøder, at det ikke passer. Men det eksempel hun fandt til lejligheden, kontanthjælpsmodtageren Carina, havde sammen med sin søn 15.728 kroner efter skat hver måned.
