Rasmussen slået af Phinney i Giro-åbning
Danmarks Giro-håb Alex Rasmussen måtte nøjes med tredjepladsen, da det italienske etapeløb startede i Herning.


 Taylor Phinney tog sejren, da Giro d'Italia lørdag åbnede i Herning med enkeltstart på 8,7 kilometer.
Den amerikanske temporytter satte en fantomtid på 10.26 minutter, mens det danske håb Alex Rasmussen fra Garmin-Barracuda var 13 sekunder langsommere og måtte nøjes med tredjepladsen.
Danskeren var kommet i skarpt selskab og til trods for hjemmebanefordelen, så skulle han levere en præstation ud over det sædvanlige, for der blev kørt rigtig hurtigt i de midtjyske gader.
Alex Rasmussen havde ellers ytret håb om at køre sig i løbets lyserøde førertrøje, og flere af konkurrenterne havde også peget på ham som en af de absolutte topfavoritter.
Team Skys Geraint Thomas var tre sekunder hurtigere end Rasmussen og tog andenpladsen.
Team Saxo Banks Manuele Boaro havde også fart i benene og levede op til holdejer Bjarne Riis store forhåbninger, selv om han sluttede lige uden for podiet på fjerdepladsen.
Den lille italiener, som de færreste havde hørt om før Giroen, fik lidt af et gennembrud med en tid på 10.41 minutter på den vindblæste rute i Herning.
Giro d'Italia fortsætter søndag med en etape med start og mål i Herning, inden turen på mandag går til Horsens. Tirsdag har rytterne fridag, inden løbet rykker til Italien.
