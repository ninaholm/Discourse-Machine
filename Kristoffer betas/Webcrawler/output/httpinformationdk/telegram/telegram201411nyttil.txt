Nyt tilfælde af meget smitsom fugleinfluenza i Holland
Både Storbritannien, Tyskland og Holland har været ramt af fugleinfluenzaen H5N8 den seneste tid.


 Hollandske myndigheder bekræfter endnu et udbrud af den meget smitsomme fugleinfluenza H5N8 på en kyllingefarm i landet, skriver nyhedsbureauet Reuters.
Den for nogle fugle farlige virus, som er konstateret flere steder i Europa den seneste tid, er smitsom og alvorlig for kyllinger, mens eksempelvis ænder kan bære den uden at blive syge af den.
Det seneste tilfælde er konstateret i Ter Aar i det centrale Holland, og hele besætningen på 43.000 fugle er taget ud.
Fugleinfluenzaen af typen H5N8 er ikke som umiddelbart farlig for mennesker.
- Det er ikke noget, som den almindelige befolkning skal gå og frygte. Men det er klart, at hvis man har en hønsegård, så kan der være en risiko for, at den spreder sig via vilde fugle. Det er derfor, at de danske hønseavlere skal opmærksomme på det, siger overlæge Kåre Mølbak fra Statens Seruminstitut.
Skulle et menneske blive smittet med H5N8, vil den værste konsekvens ifølge overlægen typisk være øjenbetændelse. Alvorlig sygdom vil være meget usædvanligt.
Udbrud af fugleinfluenza er også konstateret i både Storbritannien og Tyskland.
I Egypten er to personer den seneste tid døde af en anden variant af fugleinfluenza, H5N1, som er farlig for mennesker.
