Ældre om finanslov: Milliard skal bruges til svage ældre
Finanslovaftale er en stor hjælp for svage ældre, men regeringen må sikre, at pengene bliver brugt rigtigt


 Ældresagen glæder sig over, at der er blevet sat en milliard kroner af til en de ældre i den aftale om finansloven, som regeringen tirsdag aften indgik med Venstre og De Konservative.
Men administrerende direktør i Ældre Sagen Bjarne Hastrup er samtidig bekymret for, hvordan pengene vil blive brugt.
- Der har de seneste år været en massakre på ældreområdet. Derfor er vi glade for, at politikerne nu gør noget for at rette op på de voldsomme nedskæringer. Det er en meget stor hjælp for de svage ældre, siger administrerende direktør i Ældre Sagen Bjarne Hastrup.
Ældresagen håber derfor, at pengene bliver brugt netop på et løft til de svage ældre ude i kommunerne.
- Vi har dårlige erfaringer med at give generelle midler til kommunerne. Det kommunale selvstyre betyder, at kommunerne kan bruge pengene, som de vil.
- Vi ved endnu ikke, hvilket instrument politikerne vil bruge for at sikre sig, at pengene kommer ud til den enkelte ældre, og at pengene derfor ikke bare lander i kommunekasserne, siger han.
- Nu kender vi endnu ikke aftalen i detaljer. Men vi håber, at pengene bliver brugt der, hvor der er brug for dem. Og det er på oftere bad og rengøring, lyder det fra direktøren.
Han peger på, at hver fjerde hjemmehjælpstime er blevet skåret væk i løbet af de seneste fire år, og at mange ældre har oplevet væsentlige forringelser.
Enhedslisten havde i forhandlingerne krævet to bad om ugen til de ældre, og direktøren venter nu på at finde ud af, hvordan pengene i stedet skal bruges.
- Vi vil nu holde øje med, at pengene i ældrepuljen rent faktisk bliver brugt på ældre. Der er mange svage ældre, der har brug for hjælp, og det er dem, pengene skal bruges på, siger Bjarne Hastrup.
