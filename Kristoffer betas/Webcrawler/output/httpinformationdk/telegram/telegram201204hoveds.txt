Hovedstaden dropper Fælles Medicinkort
Risiko for fejlmedicineringer får Hovedstadsregionen til at gå tilbage til det gamle system.


 Selv om formålet med det Fælles Medicinkort blandt andet er at sikre den rette behandling, uanset hvornår og hvor i landet en dansker bliver indlagt, så er der tilsyneladende en risiko for det stik modsatte.
Region Hovedstaden har således med øjeblikkelig virkning besluttet at droppe det Fælles Medicinkort på regionens hospitaler.
Lægerne på Region Hovedstadens hospitaler skal fra mandag 16. april registrere deres patienters medicin, som de gjorde indtil for fire måneder siden, hvor regionen som den første indførte det Fælles Medicinkort.
Det Fælles Medicinkort er en national database over danskernes medicinhistorik.
Fredag konstaterede regionen, at der var risiko for fejlmedicinering af 123 patienter på grund af fejl i overførslen af data fra Fælles Medicinkort til det system, der håndterer medicinen til patienterne på regionens hospitaler.

Kun to af de 123 patienter viste sig at have fået fejldoseret potentielt farlig medicin, men Region Hovedstaden oplyser mandag, at gennemgangen af de 123 patientsager afslørede andre typer fejl.
Koncerndirektør i Region Hovedstaden Svend Hartling mener, at Fælles Medicinkort skal undersøges nærmere.
- Der er behov for en omfattende gennemgang af, hvad der sker, når systemerne taler sammen, inden Fælles Medicinkort efter planen tages i brug på landsplan i slutningen af 2012, siger han.
- De nyopdagede fejl kan medføre, at patienter har taget medicin på forkerte ugedage. Fejlene berører udelukkende patienter, som allerede er blevet udskrevet og er blevet hjemsendt.
- Vi er i gang med et større analysearbejde for at konstatere, hvor omfattende fejlen har været, samt om der er patienter, hvor patientsikkerheden er blevet kompromitteret, siger fortæller Kurt Espersen, formand for styregruppen for FMK og EPM og hospitalsdirektør i Region Hovedstaden.
De patienter, hvor det skønnes nødvendigt, vil blive ringet individuelt op af læger, der vil sikre, at de tager den rigtige medicindosis. Patienterne vil desuden blive spurgt om eventuelle bivirkninger og måske indkaldes til kontrol.
