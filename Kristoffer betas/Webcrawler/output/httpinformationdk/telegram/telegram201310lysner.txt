Det lysner for de rejsende efter mandagens storm
Oprydningen efter stormen er ved at være tilendebragt. Først i næste uge er der igen fuld fart på skinnerne.


 250.000 mennesker tager S-toget hver dag, og deres tålmodighed har været hårdt prøvet efter den voldsomme storm, der ramte Danmark mandag.
Men lørdag regner DSB med, at uregelmæssigheder i S-togsdriften er et overstået kapitel, og at S-togene igen kører normalt.
Genetableringen af kørestrømmen på Lyngby Station, som blev sat ud af spillet af et nedfaldet tag under stormen, ventes færdig lørdag, og det betyder, at der igen kan køre S-tog gennem stationen.
- Der er nu kun togbusser på strækningen mellem Gentofte og Holte, og prognosen er, at driften vil være normal i indeværende uge, siger trafikinformationschef Tony Bispeskov, DSB.
Andre gode nyheder for DSB's passagerer er, at de ikke længere skal skifte tog på strækningen mellem København og Esbjerg, og at Svendborgbanen igen kører normalt.
- Der er desværre stadig problemer på Vestfyn, hvor der kører busser i stedet for regionaltog mellem Odense og Fredericia og på strækningen fra Kolding til Flensborg, men også her lysner det, og der vil være normaldrift i næste uge, siger han.
Den største udfordring er fortsat på den 40 kilometer lange strækning fra Tinglev til Padborg og fra Tinglev til Sønderborg, hvor der fortsat ligger træer på skinnerne, ligesom der er store skader på køreledninger.
Banedanmark har foreløbig fjernet 500 træer samt en række andre genstande, der er blæst ned i sporet.
Kørestrømmen er genetableret de fleste steder og Banedanmark er i fuld gang de sidste steder, men der vil være uregelmæssigheder resten af ugen.
