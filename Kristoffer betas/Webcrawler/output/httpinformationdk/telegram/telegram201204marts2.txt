Marts 2012 var rekordvarm i USA
Her går vi og klager over kulden. Men på den anden side af Atlanten er temperaturen anderledes høj.


 På ni dage gik folk i International Falls i Minnesota fra kold, kold vinter til sommertemperaturer. I marts kravlede temperaturen nemlig fra minus 25 grader til plus 26 på mindre end et par uger, skriver DN.se.
Og det ligger helt i tråd med, at marts var den varmeste marts, som man har målt i USA i de 117 år, der er lavet systematiske vejroptegnelser.
Ifølge DMI faldt der hele 15.292 vejrrekorder i årets tredje måned. Af disse var næsten halvdelen - 7755 - regulære varmerekorder, mens resten var såkaldte "højeste laveste nattemperaturer".
Øst for Rocky Mountains opgjorde hele 25 delstater i USA marts 2012 som den varmeste marts siden 1895.
Marts i år endte som den varmeste af sin slags i landet med en gennemsnitstemperatur på 10,5 grader Celsius eller 4,8 grader over gennemsnittet for det 20. århundrede.
Det er både det østlige USA og det nordvestlige Europa, der træder frem som relativt varme, oplyser DMI.
Til sammenligning var det usædvanligt koldt for måneden i det nordvestlige Alaska, der faktisk har haft den niende koldeste vinter hidtil.
Der har været så varmt, at man eksempelvis i Chicago kunne gå rundt i sommertøj - byen der ellers ikke er uvant med vintervejr og sne i netop marts. Her blev der målt 29 grader 22. marts.
Det er ikke kun varmerekorder, USA kan byde på. Vejret gav også gode betingelser for tornadodannelse. Normalen er 80 tornadoen i marts - men i år kom antallet op på 223, har Noaa's Storm Prediction Center registreret.
Men mens det var varmt i det østlige USA, fik delstaterne Washington, Oregon og Californien en koldere-end-normalt-måned.
