Mistænkt morder: Jeg planlagde selv drab
Toulouse-manden fortryder ikke sine handlinger. Han siger, at han vil overgive sig "sent i aften".


 Den franske anklagemyndighed oplyser nu, at den mistænkte massemorder i Toulouse planlagde drabene på egen hånd.
- Han siger, at han altid har handlet alene, siger anklager Francois Molins.
Den 23-årige Mohamed Merah er mistænkt for at stå bag syv drab i Toulouse.
I sidste uge blev tre franske soldater dræbt ved skudattentater, og mandag blev fire mennesker, herunder tre børn, myrdet ved en jødisk skole i byen.
Onsdag morgen barrikaderede gerningsmanden sig i et hus i den sydvestfranske by, og politiet har siden da forhandlet med manden.
- Han har ikke fortrudt noget, ud over at han ikke fik dræbt flere personer, siger anklageren.
- Han har pralet med, at han har bragt Frankrig i knæ, tilføjer Francois Molins.
Efter lange forhandlinger siger anklagemyndigheden også, at den mordmistænkte vil overgive sig "sent i aften".
Samtidig siger anklageren, at Merah har fortalt, at han havde planer om at begå flere drab, nemlig at dræbe endnu en soldat og også to politifolk.
