Tyskland advarer om klimafiasko



 Fronterne er trukket så skarpt op mellem de største udledere af drivhusgasser, at FN's klimatopmøde i december i København risikerer at ende i en fiasko.
 Sådan lyder vurderingen fra den tyske miljøminister, Sigmar Gabriel, efter at 16 industri- og vækstlande, som sammen står for 80 procent af verdens CO2-udledning, ikke har kunnet enes om en fælles kurs i klimaforhandlingerne på et to dage langt møde i Paris.
 - Der findes ingen bevægelse. Jeg må sige, at de forventninger, som vi alle havde til hinanden, ikke er blevet indfriet, siger Gabriel kort før afslutningen af klimamødet i den franske hovedstad, som blandt andre også de amerikanske og kinesiske klimaforhandlere deltager i.
 Han er træt af, at parterne ikke havde noget nyt med i bagagen, men kun fremlagde deres forlængst kendte holdninger på mødet.
 - Der er ingen reelle fremskridt mellem udviklingslandene og industrinationerne, hverken hvad angår spørgsmålet om, hvordan vi reducerer udledningen af drivhusgasser, eller hvad angår spørgsmålet om, hvordan vi finansierer tilpasningen (at bekæmpe den globale opvarmning, red.) eller teknologioverførsler, siger en skuffet tysk miljøminister.
 Mødet i Paris var et led i bestræbelserne på sikre, at verdens lande når frem til enighed om en ny klimatraktat på topmødet i København.
