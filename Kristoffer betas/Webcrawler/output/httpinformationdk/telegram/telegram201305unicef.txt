Unicef ser fremskridt i kamp mod omskæring af piger
10.000 afrikanske landsbyer er gået ind i kampen mod pigeomskæring. Traditionen kan være på vej til at uddø.


 På fem år har 10.000 landsbysamfund i 15 afrikanske lande offentligt meldt ud, at de vil stoppe pigeomskæring.
Det skaber optimisme hos FN's Børnefond, Unicef, og FN's Befolkningsfond, UNFPA, som nu melder ud, at traditionen med at omskære piger kan være afskaffet inden for én generation.
- Vi har opbygget en stor erfaring med, hvordan landsbysamfund, der i årtusinder har omskåret piger, kan bevæges til at træffe en beslutning om at stoppe.
- Forældre ønsker at gøre det bedste for deres børn. Og når de kommer til en erkendelse af, at pigeomskæring ikke er det bedste, kan selv en gammel praksis stoppes. Derfor er målet om at udrydde pigeomskæring inden for én generation ikke urealistisk, siger Pernille Fenger, chef for UNFPA Nordisk Kontor, i en pressemeddelelse.
Ifølge Unicef og UNFPA praktiseres pigeomskæring i dag primært i 28 lande i Afrika og Yemen.
Omskæring af piger er en flere tusinde år gammel tradition, hvor piger får fjernet deres ydre kønsdele. Og de seneste skøn viser, at op mod 30 millioner piger under 15 år fortsat lever med risikoen for at blive omskåret.
- Jeg er netop vendt hjem fra Etiopien, hvor jeg mødte nogle af disse piger, og sjældent har jeg hørt så hjerteskærende historier.
- Pigerne kunne have mistet livet, og mange af dem kæmper nu med store smerter, når de skal lade vandet og have menstruation, fordi omskæringen har efterladt dem med en alt for lille åbning, siger Steen M. Andersen, generalsekretær i Unicef Danmark.
 De to FN-organisationer vil nu sætte gang i en kampagne i Danmark, der skal skabe opmærksomhed om pigeomskæring og samle penge ind til det fælles program.
