Greenpeace kravler igen om bord på borerig
18 Greenpeace-aktivister er klatret op på boreplatform ved Grønland. De kræver beredskabsplan offentliggjort.


 18 miljøaktivister fra Greenpeace klatrede lørdag morgen, dansk tid, op på olieboreplatformen Leiv Eiriksson, der ligger i Arktis, 180 kilometer ud for den grønlandske kyst.
Greenpeace oplyser i en pressemeddelelse, at målet med aktionen er at få olieselskabet Cairn Energy til at offentliggøre en beredskabsplan, Hvor selskabet oplyser, hvad det vil foretage sig i tilfælde af et olieudslip.
- Det eneste, vi ved, er, at et olieudslip vil få katastrofale konsekvenser. Nu er det på tide, at Cairn spiller med åbne kort, siger Jon Buchwald, klimamedarbejder i Greenpeace.
Greenpeace har flere gange søgt om aktindsigt i beredskabsplanen, men forgæves.
Ifølge Cairn er det de grønlandske myndigheder, som ikke vil tillade, at selskabet offentliggør beredskabsplanen.
- Men reelt forhindrer intet i grønlandsk lovgivning, at Cairn offentliggør planen. Ifølge Arktisk Råds retningslinjer bør beredskabsplanen offentliggøres, anfører Greenpeace.
Grønlands Politi siger til Ritzau, at det følger situationen tæt. Politiet ønsker ikke at oplyse, hvad det yderligere vil foretage sig i sagen, men bekræfter Greenpeaces skildring af forløbet.
Natten til torsdag anholdt Grønlands Politi to aktivister, der siden søndag havde opholdt sig på boreplatformen.
Greenpeace vil forhindre Cairn i at foretage boringer i den arktiske undergrund. Det sker med henvisning til, at boringerne kan være stærkt risikable for miljøet, og andre organisationer har bakket Greenpeace op i denne holdning.
Fredag indledte det skotske selskab to prøveboringer i havet ud for Grønlands vestkyst.
