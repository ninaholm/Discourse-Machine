Ny uro i Thailand: Femårig pige dræbt af skud
Bevæbnet med skydevåben og granater angreb ukendte personer demonstranter i den østlige del af landet.


 To personer har mistet livet, og omkring 41 er kvæstet, efter at nye demonstrationer mod Thailands regering udviklede sig voldeligt lørdag aften.
Bevæbnede personer angreb et protestmøde i Trat-provinsen i den østlige del af landet, og der blev både skudt og kastet med granater, lyder det.
Ifølge nyhedsbureauet AFP er en femårig pige blandt de dræbte - hun blev ramt af skud.
Den lokale avis Bangkok Post skriver, at en otteårig pige blev ramt af skud i hovedet, og hun er alvorligt kvæstet.
Regeringsfjendtlige demonstranter har i ugevis blokeret vejkryds i hovedstaden Bangkok med telte, dæk og sandsække.
Demonstranterne kræver, at Yingluck Shinawatra træder tilbage fra posten som premierminister og overlader magten til et midlertidigt folkeråd, som skal bekæmpe korruption ved hjælp af reformer, inden et nyt valg kan blive afholdt.
Premierministerens regering afholdt 2. februar et valg i et forsøg på at dæmpe urolighederne, men oppositionen boykottede begivenheden.
Oppositionen mente ikke, at et valg ville stoppe den politiske krise, der strækker sig tilbage til det militærkup i 2006, der afsatte premierministerens bror, den daværende regeringschef Thaksin Shinawatra, der nu lever i eksil.
Tirsdag blev fire demonstranter og en politimand dræbt, da politiet forsøgte at genindtage protestlejre nær regeringsbygninger, og fredag blev seks mennesker såret af en granat.
