Sårede soldater vil tilbage til fronten



 Danske soldater er klar til at vende tilbage til fronten, selv om de har mistet arme eller ben i krig.
 Formand for de menige soldaters fagforening Hærens Konstabel- og Korporalforening (HKKF) Flemming Vinter ser derfor positiv på et forslag fra forsvarsminister Søren Gade (V). Ministeren åbner i dagens udgave af Information op for differentierede krav, så soldater kan komme på mission igen trods manglende arme eller ben.
 - Mange af de kolleger, der er blevet såret, har et stort ønske om at blive udsendt igen. Så hvis man finde en funktion, som de er i stand til at honorere, er det ikke os, der sætter os i mod. Der findes i dag gudskelov rigtig gode proteser, så selv hvis man har mistet en arm eller ben, kan man blive funktionsdygtig igen, siger Flemming Vinter til Ritzau.
 Han understreger dog, at sikkerheden altid kommer først.
 - Hvis ens mén har en karakter, så man bliver en sikkerhedsrisiko for sig selv eller kollegerne, går det ikke. Men disse mennesker er også så professionelle og har oplevet, hvor voldsomt det kan gå til, så de vil ikke være interesseret i at komme ud, hvis de bliver en risiko, fordi de ikke kan bevæge sig hurtigt nok, siger Flemming Vinter.
 Han oplever, at soldater, der er såret i kamp, brændende ønsker at komme tilbage.
 - Når vi besøger de mennesker på Rigshospitalet, skal de, sagt i kærlig mening, nærmest bindes til sengen, for de vil ned til kammeraterne igen. Sårene kan dårlig gro sammen, før de vil af sted igen, for de er soldater, siger Flemming Vinter.
