14 islamister dræbt i Nordpakistan



 Pakistanske regeringssoldater dræbte lørdag mindst 14 militante islamister og anholdte 29 andre under en offensiv mod terrorbevægelsen Taliban i den nordvestlige del af landet. 
 Sammenstødet fandt sted i Malakand distriktet lige nord for Swat-dalen, der har været centrum for nogle af de værste kampe mellem regeringssoldaterne og Taliban.
 Med de seneste tal har regeringssoldater dræbt flere end 1800 væbnede talibanere, siden regeringen i Islamabad indledte en militær offensiv mod oprørerne i begyndelsen af april.
 Kampene har kostet knap 170 soldater livet. Den civile befolkning er ramt hårdt af kampene. 1,9 millioner mennesker er flygtet fra kampzonerne og lever i øjeblikket i flygtningelejre. 
