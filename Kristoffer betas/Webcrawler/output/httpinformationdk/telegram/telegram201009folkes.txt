Folkeskoler svigter pligt i førstehjælp
Omkring halvdelen af danske folkeskoler lever ikke op til deres undervisningspligt i førstehjælp. Liv tabes på gulvet, lyder det fra Hjerteforeningen.


 Omkring hver anden landets folkeskoler underviser ikke i førstehjælp, selvom det har været obligatorisk siden 2005. Det viser en undersøgelse foretaget af Hjerteforeningen.
- Det er et kæmpe stort problem. Skolerne skal tage denne pligt meget alvorligt, fordi der kan reddes menneskeliv, siger Inge Vestbo, administrerende direktør i Hjerteforeningen. 
Hvert år rammes 3500 danskere af hjertestop uden for et hospital. Blot 6,5 procent af dem overlever. I Norge har førstehjælp været en del af undervisningen gennem mange år, og der overlever hele 19 procent hjertestop uden for et hospital. 
- Det er slet ikke godt nok, særligt når der sammenlignes med vores naboland. Faktisk kan børn gøre en kæmpe forskel, de tager ikke de samme forbehold som voksne. Børn ville kunne redde menneskeliv, siger Inge Vestbo. 
Hjerteforeningens undersøgelse viser, at 42 procent af skolerne ikke ved, at undervisning i førstehjælp er obligatorisk, og 31 procent af skolerne mener ikke, at de har ressourcer til at gennemføre undervisningen.
- Det ærgrer mig meget, og det er jo nok grunden til, at der ikke undervises i førstehjælp. Så der må gøres noget for, at skolerne tager dette problem meget alvorligt, siger Inge Vestbo.   
