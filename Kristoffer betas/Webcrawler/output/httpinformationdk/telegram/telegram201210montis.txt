Montis efterfølger skal fortsætte reformer
Italiens premierminister understreger, at hans efterfølger holder fast i landets økonomiske reformer.


 Italiens premierminister, Mario Monti, fastholder onsdag, at hans efterfølger skal holde fast i de økonomiske reformer, som landet har forpligtet sig til.
Monti, der i november sidste år blev taget i ed som leder af den teknokratiske regering for at løse Italiens gældskrise, har indført en række upopulære tiltag, mens han har siddet på posten.
Nogle internationale analytikere har udtrykt bekymring for, at disse foranstaltninger ville blive kørt baglæns, hvis professionelle politikere afløser ham efter valget i april.
- Jeg er taknemmelig for den opmærksomhed, der nogen gange er personlig, der retter sig mod horisonten i 2013, men vær venlig at slappe af, siger Monti på et pressemøde i Rom sammen med den østrigske kansler, Werner Faymann.
Monti er blevet spurgt, om han er parat til at blive på posten for at berolige internationale partnere og fastholde, at Italien ikke vil slække på sine reformbestræbelser. Landet lider under kronisk lav vækst og offentlig gæld på et højt niveau.
- Enhver italiensk regering, uanset hvilken farve den har, vil som alle andre regeringer i EU, handle inden for det regelværk og de politikker, som er besluttet på EU-niveau, siger Monti.
- Vi forstår ikke årsagen til, at der skulle være særlige forventninger og særlig frygt for det italienske valg i 2013, understreger han.
