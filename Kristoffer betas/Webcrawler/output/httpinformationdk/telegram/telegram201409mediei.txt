Medie: IS-terrorcelle er blevet optrævlet i Europa
Myndighederne i Belgien, Holland og Tyrkiet slog til, efter at gruppe på fem personer havde skaffet sig våben.


 Fem personer, heriblandt et hollandsk ægtepar, er blevet anholdt forskellige steder i Europa og mistænkes for at planlægge terrorrelaterede aktiviteter, oplyser CNN, der har sine oplysninger fra kilder i den belgiske efterretningstjeneste.
Belgisk, hollandsk og tyrkisk politi har i længere tid overvåget personer, som myndighederne mistænker for at være en del af en terrorcelle i Europa med tilknytning til jihadister i Syrien.
- Deres forbindelse til grupper i Syrien har været svær at finde frem til, men det peger imod Isis (andet navn for Islamisk Stat, red.), siger en højtstående efterretningsofficer til CNN.
Det hollandske ægtepar blev anholdt den 6. august i lufthavnen i Bruxelles, da det vendte hjem efter en to-tredages tur i Istanbul i Tyrkiet. De tre andre mistænkte blev anholdt i henholdsvis Belgien, Holland og Tyrkiet. Alle har tyrkiske rødder.
Myndighederne slog til, efter det stod klart, at den påståede terrorcelle havde anskaffet sig skydevåben. Våben, som blev beslaglagt under en razzia i Bruxelles samme dag, som anholdelserne fandt sted.
De kilder, som CNN har talt med, kan ikke bekræfte, at terrorcellen havde planer om at udføre et angreb mod EU-Kommissionen i Bruxelles, som en hollandsk radio- og tv-station berettede om lørdag.
Over alt i Europa, men i særdeleshed i Belgien, er der for tiden en stor bekymring for den trussel, som personer, der har kæmpet for Islamisk Stat i Syrien eller Irak, udgør, når de vender hjem igen.
I maj dræbte en franskmand med forbindelse til Islamisk Stat fire personer på et jødisk museum i Bruxelles, og i Danmark er det et af de varmeste politiske emner, hvad der kan gøres for at forhindre folk i at rejse til Syrien og Irak og gå i hellig krig.
