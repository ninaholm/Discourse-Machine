Vulkansk aske bremser pakkeposten
Post Danmark vurderer, at 90 procent af de bestilte varer fra nettet ikke er kommet frem som normalt. Derfor må mange danskere vente forgæves på deres pakker.


 Mange danskere må i disse dage vente utålmodigt på gaver og pakker fra udlandet. Hos Post Danmark vurderer man, at mere end 90 procent af de bestilte varer ikke er kommet frem som normalt på grund af aflyste flyafgange.
Flere af de mange pakker, som danskerne har købt via nettet på udenlandske hjemmesider, er strandet rundt om i verden, vurderer Jesper Bremholm, chef for Post Danmarks internationale postcenter i Kastrup.
- Vi har siden fredag modtaget under fem procent af det normale antal pakker. Kun pakker fra Norge er kommet frem, da det er lykkes at få dem transporteret til Danmark med lastbil, siger Jesper Bremholm.
Jesper Bremholm spår, at forsinkelserne minimum vil vare ugen ud og måske endnu længere, afhængigt af hvornår flyveforbuddet ophæves. Desuden vil flyselskaberne sende gæster af sted, før de tænker på pakkerne, vurderer postchefen.
- Der ophober sig i øjeblikket en stor mængde pakker rundt om hos de store europæiske logistikselskaber, og det vil tage tid for dem at få nedbragt puklen. Flyselskaberne vil også prioritere at få passagerne og ekstra brændstof på flyene frem for at få fragt og herunder netpakkerne med, siger Jesper Bremholm.
 Hvis man vil undgå forsinkelser i leveringen af varer købt på nettet, anbefaler Jesper Bremholm, at man køber dem via en netbutik, der sender varerne fra Danmark, da udbringningen af disse pakker ikke er påvirket af vulkanudbruddet. 
