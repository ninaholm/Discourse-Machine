Fukushima ramt af 14 meter høje bølger
Fukushima-værket blev ramt af bølger, der var mere end 14 meter høje den 11. marts.


 Den enorme tsunami, der har ramt atomkraftværket Fukushima i Japan og været tæt på at forårsage en atomnedsmeltning, var mindst 14 meter høj, siger Tokyo Electric Power Company, der driver værket.
Selskabet har tidligere beregnet, at kæmpebølgen må have været minimum 10 meter høj ved Fukushimas reaktor ét, der ligger cirka 250 kilometer nordøst for Tokyo.
- Vi anslår nu, at højden må have været mere end 14 meter. Vi har fundet spor af tsunamien i sådanne højder, siger energiselskabets talsmand Naoki Tsunoda og tilføjer, at kæmpebølgen var på den højde, da den passerede parkeringspladsen ved værket.
En tsunami kan vokse sig større end den størrelse, den har, når den rammer kysten, skriver japanske medier.
 - Tsunamien var klart højere end dæmningen, og den tordnede ned og skyllede den ene bil efter den anden væk. Jeg var meget bange, siger en unavngiven arbejder fra Fukushima.
Fukushimas reaktor ét er designet til at kunne modstå jordskælv på op til 8,0 på richterskalaen og tsunamibølger op til 5,7 meter. Reaktor to skal kunne modstå bølger på 5,2 meter.
Jordskælvet, der forårsagede den enorme tsunami, blev målt til 9,0 på richterskalaen.
