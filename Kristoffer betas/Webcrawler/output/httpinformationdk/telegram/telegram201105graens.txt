Grænsekontrol vækker vrede i Skåne
Både Malmøs borgmester og formanden for Region Skåne angriber Danmarks omstridte planer om mere grænsekontrol.


 De danske planer om skærpet grænsekontrol vækker vrede og uro på den anden side af Øresund.
Der er tale om regulær valgflæsk, mener den stærke mand i Københavns svenske søsterby, Malmø.
- Det virker ikke særligt gennemtænkt. Danmark kan ikke bedrive indenrigspolitik ved at afvige fra gældende love og regler, siger borgmester Ilmar Reepalu (S).
Han bekymrer sig for, hvad den skærpede kontrol kommer til at betyde for Øresundsregionens mange pendlere.
Også formanden i Region Skåne, Pia Kinhult fra regeringspartiet Moderaterne, tager sig til hovedet over udsigten til mere grænsekontrol.

- Jeg vil forfatte en skrivelse til det svenske udenrigsministerium med det samme og spørge, om dette er i overensstemmelse med gældende aftaler, siger hun.
Men meget tyder dog på, at regeringen i Stockholm kommer de danske lovgivere til undsætning.
Efter at have læst aftalen mellem regeringen, Dansk Folkeparti og Kristendemokraterne køber Sveriges migrationsminister, Tobias Billström, argumentet om, at der mere er tale om en styrket toldkontrol.
- Det er faktisk helt og holdent toldspørgsmål, som det handler om, siger Billström til det svenske nyhedsbureau, TT.
