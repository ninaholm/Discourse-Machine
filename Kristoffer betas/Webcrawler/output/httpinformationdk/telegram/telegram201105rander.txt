Randers HK nærmer sig DM-guldet med sejr
Håndboldkvinderne fra Randers HK vandt første DM-finale 23-20 over FCM Håndbold, som kom for sent i gang.


 FCM Håndbolds kvinder førte 1-0, men det var så også den eneste gang, at midtjyderne var foran i den første DM-finale mod Randers HK, der hjemme i Elro Arena sejrede med 23-20.
I fredagens kamp var Randers favoritter til sejren, og ved stillingen 3-3 åbnede værterne reelt det forspring, som viste sig afgørende til sejren. Randers-spillerne scorede fem mål i træk og bragte sig foran med 8-3.
Selvom FCM'erne kom ind til kampen med stor selvtillid oven på holdets triumf i EHF Cuppen sidste uge, så skulle sådan en målstime til Randers have været forhindret, hvis udeholdet skulle have haft en chance.
Med offensive profiler som Katrine Fruelund og ligatopscorer Camilla Dalby er Randers dygtige til at score mange mål, mens målmand Chana Masson og forsvarsgeneralen Mette Melgaard forhindrer en masse modstandermål.
Gæsternes otte scoringer i første halvleg, som Randers vandt med 13-8, er ikke godt nok, især når man tænker på, at FCM havde en del minutter i overtal - endda seks mod fire på et tidspunkt.
 Angrebsspillet fungerede ikke hos udeholdet i de første 30 minutter, og trods et flot comeback efter pausen, hvor FCM kort før tid reducerede til 20-21, var det for sent til at forhindre sejren til værterne.
Når der spilles returopgør allerede på søndag i Ikast, skal FCM hænge bedre på fra kampens begyndelse, hvis ikke DM-guldet skal havne i Randers.
Det sker, hvis bare Randers får uafgjort i den anden finalekamp.
