Løkkegaard mødte venlige men urokkelige Applechefer
It-giganten Apples europæiske lobbyister gør det klart, at dansk hippiebog er pornografi og ikke velkommen.


 Europaparlamentariker Morten Løkkegaard (V) fik klare svar, men småt med løfter, da han tirsdag morgen i Bruxelles havde besøg af den amerikanske it-gigant Apples to europæiske toplobbyister.
Løkkegaard har efter lang tids insisteren fået Apple i tale om deres afvisning af at sælge den danske forfatter Peter Øvig Knudsens historiebøger om den danske hippiebevægelse i deres onlinebutikker iBookstore og Appstore.
- Jeg vil kvittere for, at Apple overhovedet stiller op. Men mødet bekræftede, hvad man kunne have mistanke om. Apple har - synes de selv - meget klare retningslinjer på det her. Og de opfatter Peter Øvig Knudsens bog som skinbarlig pornografi. Derfor har de fjernet den.
- Det er meget, meget venlige mennesker, og de vil meget gerne tale. Men de har ikke rokket sig en tomme, siger Løkkegaard efter mødet.
De to Applechefer, Claire Thwaites og Jaymeen Patel, ønskede efter mødet på Løkkegaards kontor ikke at tale med pressen.
Ifølge Løkkegaards referat var de heller ikke begejstrede for hans ønske om at få dem med til en offentlig høring om de begrænsninger, de som dominerende aktør på markedet for e-bøger påfører producenter, leverandører og brugere.
Men de har lovet at spørge deres chefer i Californien, om de vil komme til møde - dog stadig bag lukkede døre - i Bruxelles. Her håber Løkkegaard også at kunne få EU's kommissær for den digitale dagsorden, Neelie Kroes, med.
Den danske politiker anerkender, at Apple har ret til at lægge sin egen politik. Men han appellerer også til forståelse for forskellighed.
- Når man for eksempel bestemmer sig for, at Øvig Knudsens bog er pornografi, så er det for mig et klart eksempel på at fastlægge en norm, som vi ikke har i Danmark på samme måde.
Morten Løkkegaard advarer om følgerne og faren for selvcensur blandt forfattere. Men han håber, at øget bevidsthed blandt forbrugerne kan rokke ved noget.
- Jeg er sikker på, at dialog kan føre til, at man som bruger af Appstore får en holdning til, om det er det, man vil bruge eller ej. Vi ser i dag, at det langt hen ad vejen er forbrugerne, der bestemmer.
- Jeg tror, at hvis man skal have de her mennesker i tale - og oven i købet have dem til at rykke sig - så skal man bruge forretningsmæssige argumenter, siger Løkkegaard.
