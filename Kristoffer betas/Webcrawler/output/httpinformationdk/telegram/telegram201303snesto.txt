Snestorm lurer efter sløj weekend med iskold blæst
Sandsynligt med snestorm om nogle dage, siger DMI. Først venter afkølet weekend, hvor vinden blæser op.


 Weekenden bliver en halvforkølet vinteromgang, hvor en uheldig kombination af ordene "grå", "kold" og "blæsende" nok bedst beskriver vejrudsigten.
Danskere, som vover sig udendørs, bør alliere sig med varmt og vindtæt tøj.
På den anden side af weekenden sker der ting og sager. Her spøger en regulær marts-snestorm i prognoserne. Så hvis man skal opsummere de kommende dages vejr, kan man sige, at vinteren ikke slipper taget i Danmark lige foreløbigt.
- Jeg vil beskrive weekenden som en lidt grå, lidt kedelig, lidt blæsende og lidt kølig weekend, som måske ikke er så typisk for marts måned, siger vagthavende meteorolog Bill Vejdegren fra DMI.
- Det bliver fortsat vinterligt, og det snerper til med vinden, og det gør det lidt ubehageligt, tilføjer han.
Fredagen starter faktisk ganske pænt og behageligt over det meste af landet - sol, tørt vejr og ganske svag vind til danskerne.
Men i løbet af dagen fyldes himlen med skyer. Det begynder over Jylland, og skybæltet breder sig mod øst og når frem til Storebælt sidst på eftermiddagen. Det er et varsel om, hvad der er i vente.
I løbet af weekenden tiltager vinden, og der falder nedbør i form af sne eller slud. Og det bliver koldt. På grund af blæsten vil vi en stor del af tiden opleve en følt temperatur på omkring minus 15 grader, oplyser DMI.
Og på den anden side af weekenden ser det ud til, at vi skal berede os på snestorm.
- Det starter nok allerede natten til tirsdag med udbredt sne og fygning. Det bliver blæsende med frisk vind til kuling, siger Bill Vejdegren.
- Tirsdag ser det ud som om, at det vil sne over hele landet - samtidigt med, at det blæser en hel del. Så det er nok sandsynligt med en snestorm, tilføjer meteorologen.
DMI opfordrer til, at man følger godt med i vejrudsigterne og eventuelle varsler om snestorm og snefygning.
