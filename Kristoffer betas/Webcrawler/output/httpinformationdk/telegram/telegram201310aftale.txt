Aftale i 11. time: Kriseplan afværger finans-kaos i USA
Præsident Obama har underskrevet finanslov og gældsaftale, så USA undgår katastrofal betalingsstandsning


 
	Efter længere tids drama i Washington hæver USA nu sit gældsloft og genåbner det amerikanske statsapparat, der har været delvist lukket i 16 dage.

	Det står klart, efter at begge kamre i Kongressen har vedtaget en tværpolitisk aftale natten til torsdag dansk tid. Først sagde et overvældende flertal i Senatet ja, og to timer senere blev planen stemt igennem Repræsentanternes Hus.

	Toprepublikaneren John Boehner, flertalsleder i Repræsentanternes Hus, havde forinden opfordret sine partifæller til at stemme for det politiske kompromis.

	USA's præsident, Barack Obama, har sat sin underskrift på loven, oplyser Det Hvide Hus klokken 6.30 dansk tid ifølge nyhedsbureauet Reuters.

	Aftalen er landet efter en kaotisk periode på Capitol Hill i Washington - og kun omkring 24 timer før, at USA's gæld rammer det loft, der er fastsat ved lov.

	Dermed har de stridende parter i Washington fundet en foreløbig løsning på finanslovs- og gældskrisen i USA, som har truet med at sende verdens stærkeste økonomiske magt i betalingsstandsning.

	Det er et katastrofe-scenarium for den globale økonomi, som ser ud til være afværget. Men der er måske kun tale om en stakket frist.

	Den midlertidige finanslov holder nemlig kun USA's føderale statsapparat kørende til datoen 15. januar, og den tværpolitiske aftale hæver samtidig gældsloftet og dækker USA's lånebehov frem til 7. februar.

	Det betyder med andre ord, at der er tale om en meget kortsigtet løsning på budget- og gældskrisen, og dermed risikerer USA allerede om få måneder at havne i samme suppedas igen.

	Politikerne er dog også enige om at forsøge at finde mere langsigtede løsninger.

	Ifølge onsdagens aftale skal et panel på tværs af Kongressens to kamre finde idéer til mere langsigtede løsninger på den amerikanske stats kroniske ubalance mellem indtægter og udgifter.

	Arbejdet skal være færdigt 13. december.

	Udsigten til en politisk aftale i Washington sendte onsdag aktiekurserne i vejret på Wall Street. Både Dow Jones, Standard & Poor's og Nasdaq lukkede alle med stigninger på mere end én procent.

