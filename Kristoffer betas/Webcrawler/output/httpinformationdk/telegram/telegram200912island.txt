Islands præsident udskyder underskrivelse



 Den islandske præsident, Olafur Ragnar Grimsson, sætter ikke sin underskrift på en afbetalingsordning til Storbritannien og Holland, som det islandske parlament, Altinget, vedtog natten til torsdag.
 Præsidenten meddelte, at han ikke underskriver loven torsdag, som det ellers var ventet. Olafur Ragnar Grimsson vil lørdag modtage cirka 40.000 underskrifter på en begæring om at afvise tilbagebetalingsordningen, som mange islændinge mener, rammer almindelige borgere alt for hårdt. Hvis præsidenten helt nægter at underskrive loven, skal den sendes til en folkeafstemning. 
 Altinget vedtog tidligt torsdag den kontroversielle lov om tilbagebetaling af milliarder af kroner til bankkunder i Storbritannien og Holland, som kreditorer mistede, da den islandske banksektor kollapsede i 2008.
 Med loven accepterer Island at tilbagebetale 3,8 mio. euro (cirka 28 milliarder danske kroner), der skal dække de tab, som 320.000 britiske og hollandske bankkunder mistede.
 Islands socialdemokratiske statsminister, Johanna Sigurdardottir, sagde før afstemningen, at regeringen, bestående af en koalition mellem Socialdemokraterne og Venstrebevægelsen-De Grønne, ville træde tilbage, hvis loven ikke blev vedtaget.
 Altinget vedtog i august en lov, der lagde op til en tilbagebetaling af de penge, som kreditorer have mistet på såkaldte Icesave-kontoer. Men Storbritannien og Holland vægrede sig ved at gå med til aftalen og satte en kæp i hjulpet for nye lån til Island fra IMF, Den Internationale Valutafond.
 Sagen om erstatning til de britiske og hollandske bankkunder har i længere tid været en trussel mod Islands ambitioner om at blive en del af Den Europæiske Union. 

