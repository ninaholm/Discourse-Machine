Prisen på ejerlejligheder stiger igen
Der er atter gang i boligsalget, og det giver anledning til forsigtig optimisme for dansk økonomi.


 Danskerne tør igen købe ny bolig, og det har betydet, at priserne på ejerlejligheder og enfamiliehuse steg fra august til september.
Det viser nye tal fra Danmarks Statistik onsdag.
Prisen på ejerlejligheder lå i perioden juli-september 8,4 procent højere end samme periode sidste år, mens prisen på enfamiliehuse steg med 3,4 procent i samme periode.
I september kostede et enfamiliehus gennemsnitligt 1.896.000 kroner, mens ejerligheder kostede 1.882.000 kroner.
Gennem de seneste tre måneder er priserne på henholdsvis ejerlejligheder og villaer på landsplan dog steget og faldet med henholdsvis 0,9 procent og 0,7 procent.
Den positive udvikling i 2014 med stigende priser og øget aktivitet på boligmarkedet er godt for dansk økonomi, mener BRFkredit.
- Når vi som boligejere oplever, at vores friværdi stiger, og vores bolig er omsættelig, så får vi en øget tro på fremtiden. Det er vores forventning, at boligmarkedet også i 2015 vil ligge med positive stigningstakster, siger økonom Sofie Heerup Friis, BRFkredit.
Dansk Erhverv påpeger ligeledes, at der er en tæt sammenhæng mellem udviklingen i boligpriserne og danskernes privatforbrug, og derfor betyder udviklingen på boligmarkedet noget for alle danskere.
- De seneste måneders begyndende stabilisering af priserne virker understøttende for forbruget, siger økonom Mira Lie Nielsen, Dansk Erhverv.
Hun understreger dog, at de tegn på stabilisering, man ser nu efter en periode med store prisstigninger, er symptom på, at fremgangen i dansk økonomi er meget svag.
- Derfor er der heller ikke udsigt til nogen større stigning i forbruget, siger Mira Lie Nielsen.

