Livsfarlig kulde rammer millioner af mennesker i USA
De laveste temperaturer i to årtier når amerikanerne mandag, lyder det. Det vil føles som minus 50 grader.


 Millioner af amerikanere er krøbet indenfor forud for de iskolde vinde fra Arktis, som suser ind over landet mandag lokal tid med rekordlave temperaturer til følge.
Flere delstater i USA har siden nytår været ramt af kraftige snefald og iskolde vindstød, og flere har mistet livet i kulden. Men der er mere voldsomt vintervejr på vej, lyder advarslen fra meteorologerne.
- De laveste temperaturer i næsten to årtier vil brede sig ind over den nordlige og centrale del af USA i dag (mandag, red.) bagved en koldfront fra Arktis, lyder det fra USA's nationale vejrtjeneste, som melder om "livstruende" temperaturer.
Blæsevejret kan få den arktiske kulde til at føles som minus 51 grader nogle steder på grund af den såkaldte chillfaktor.
Når temperaturerne er så lave, kan man risikere at få forfrysninger på få minutter, advarer eksperter.
Ifølge nyhedsbureauet TT vil 140 millioner mennesker være påvirket af den arktiske kulde mandag.
Flere skoler holder lukket på ugens første dag, da det er for farligt for børnene at bevæge sig ud - blandt andet i delstaten Minnesota og i storbyen Chicago.
Meteorologerne forventer, at temperaturerne natten til mandag vil falde til omkring minus 24 grader i Chicago og Indianapolis, mens termometeret vil vise minus 34 grader i Minneapolis. Søndag blev der målt minus 40 grader i Minnesota.
Vintervejret har skabt store trafikale problemer på både landjorden og i luften i løbet af de seneste dage. Søndag blev 7300 flyafgange forsinket, og 3514 afgange blev aflyst, skriver hjemmesiden Fligtaware.com, der overvåger flytrafikken.

