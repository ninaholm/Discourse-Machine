Australien gør som USA: Vil nedkaste nødhjælp i Irak
Fly fra Australien skal deltage i det humanitære arbejde i Irak, siger premierminister Tony Abbott.


 Australske fly sætter snart kursen mod Irak for at hjælpe med det humanitære arbejde i det kriseramte land, oplyser den australske premierminister, Tony Abbott. Han udelukker ikke muligheden for større militær involvering i landet.
- Fly fra Australien vil om kort tid slutte sig til det humanitære hjælpearbejde fra luften i Irak og kaste nødhjælp i området ved Sinjar-bjerget, og vi drøfter i samarbejde med USA og Storbritannien og andre samarbejdspartnere, hvordan Australien kan hjælpe yderligere, siger Abbott.
Sinjar-bjerget er i disse tage tilflugtssted for tusindvis af mennesker drevet på flugt af den militante oprørsgruppe Islamisk Stat (IS). Gruppen har truet med at slå folk ihjel, hvis de ikke konverterer til islam.
USA har allerede kastet nødhjælp ned til de sultende på bjerget og har yderligere udført en række luftangreb mod Islamisk Stat.
Tony Abbott afviser heller ikke, at Australien vil gøre brug af militære hjælpemidler.
- Vi kan bestemt ikke udelukke det, siger premierministeren til spørgsmålet om, hvorvidt Australiens hjælp inkluderer militære aktioner i Irak.
Han understreger dog, at der er tale om en humanitær aktion for at "beskytte de, der er i fare" på grund af de "morderiske" militante fra IS.
- Der er en verden til forskel på at involvere sig for at forhindre et folkemord og på at involvere sig, som vestlige lande har gjort det i Mellemøsten de senere år. Ingen bør blande de to ting sammen, siger Abbott.
Det præcise tidspunkt for, hvornår de australske fly letter, er stadig uklart.
