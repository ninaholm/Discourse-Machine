Nu skal kujon-kaptajnen fra Costa Concordia for retten
Omkring 450 personer skal vidne i retssagen mod krydstogtskibets forhadte kaptajn.


 Tabloidmedier har døbt ham "Italiens mest forhadte mand" og "kujon-kaptajnen", kaptajn Francesco Schettino, der stod i spidsen for det forliste krydstogtskib Costa Concordia, hvor 32 mennesker mistede livet i januar sidste år.
 Tirsdag begynder retssagen mod ham, hvor han blandt andet står tiltalt for uagtsomt manddrab. Hvis altså ikke sagen bliver udsat, fordi de italienske advokater indleder en strejke samme dag.
- Madonna, hvad har jeg gjort, gispede Schettino på en lydoptagelse fra natten til den 13. januar 2012, hvor Costa Concordia kolliderede med en klippe ud for øen Giglio med over 4000 mennesker om bord.
Skibet fik kraftig slagside, inden det tippede og lagde sig på siden.
Schettino er tiltalt for tre forhold: Uagtsomt manddrab, ødelæggelse af miljøet og for at forlade skibet, inden alle passagerer var evakueret.
Men kaptajnens forsvarere hævder, at han er blevet syndebuk, og at skylden for forliset burde spredes mere ud til blandt andre rederiet.
Dramaet i retten kan komme til at omfatte op mod 450 vidner og 250 sagsøgere, og på grund af det store antal tilhørere, der ventes til retssagen mod Schettino, vil retsmøderne blive afviklet i et teater i Grosseto, der er byen tættest på ulykkesstedet ved øen Giglio.
Schettinos forsvarere har indkaldt 100 vidner. Den hovedtiltalte kaptajn har holdt sig uden for mediernes søgelys i måneder. I de få udtalelser, han er kommet med, siger han, at han ikke er bange for at skulle i fængsel.
Vraget af Costa Concordia ligger fortsat ud for Giglio, hvor et redningsmandskab stærkt forsinket arbejder på at få det fjernet.
Costa Crociere, der er et af Europas førende krydstogtrederier, har tidligere erkendt ansvar som Schettinos arbejdsgiver, og fik ordre på at betale en million euro i en kontroversiel afgørelse, der fritog rederiet fra yderligere retsforfølgelse.
