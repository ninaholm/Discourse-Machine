Fransk rigmand afviser skattely i Belgien
Den franske rigmand Bernard Arnault, der ejer Louis Witton, afviser, at han vil være belgier for at undgå skat


 Frankrigs rigeste mand, Bernard Arnault, der ejer luksusmærket Louis Witton, afviser, at han vil opgive sit franske statsborgerskab og blive belgier for at undgå at betale en ny millionærskat i Frankrig.
Men han bekræfter i en erklæring, at han søger et fransk/belgisk dobbelt statsborgerskab.
- Jeg vil gerne klargøre, at jeg i modsætning til informationer offentliggjort i dag, fortsætter med at være fransk statsborger af hensyn til mine skatteforhold, hedder det i en erklæring, der er udsendt af Arnaults pressetalsmand.
- Arnault har adskillige forbindelser til Belgien, både personlige, familiære og professionelt, og det er forklaringen på, at hr. Arnault også søger om belgisk statsborgerskab, hedder det.
Bernard Arnault meddelelse er et svar på en artikel i La Libre Belgique, der lørdag skriver, at han har søgt om at blive belgisk statsborger af frygt for den franske præsident, Francois Hollandes, planer om at indføre en særlig millionærskat på 75 procent.
Hollandes skatteplaner betyder, at alle franskmænd, der tjener over en million euro årligt, skal betale 75 procent i skat. Millionærskatten er et af Hollandes løfter forud for præsidentvalg i maj. Skatten skal indføres i 2013.
Arnaults ansøgning om belgisk statsborgerskab vil ikke få konsekvenser for hans skattebetaling i Frankrig, fastslås det i erklæringen fra pressetalsmanden.
63-årige Arnault er ud over at være Frankrigs rigeste mand også den fjerderigeste person i verden med en anslået formue på 240 milliarder kroner.
