EU får omsider sit budget for 2015 forhandlet hjem
I EU's ny budget er der råd til at betale forfalden gæld på 36 milliarder kroner, hvis EU-Parlament siger ja.


 EU's budget for 2015 ser endelig ud til at være faldet på plads efter tidligere sammenbrud i forhandlingerne.
EU-Parlamentet er enedes med det italienske EU-formandskab om et budget for næste år og et ændret 2014-budget, der afsætter 4,8 milliarder euro til at betale en del af EU's udestående regninger. Det svarer til cirka 36 milliarder kroner.
Det oplyser Jean Arthuis, chefforhandler og liberal formand for Europaparlamentets budgetudvalg, i en twitter-meddelelse.
Aftalen bliver tirsdag forelagt medlemslandenes faste EU-ambassadører i Bruxelles. Før budgettet er endeligt vedtaget, skal det godkendes på ministerniveau og af Europaparlamentets plenarsamling i næste uge.
Samtidig får parlamentet lovning på, at EU "sætter en proces i gang" for at komme den stadigt voksende bunke af ubetalte regninger til livs.
 EU-Kommissionens forfaldne gæld er vokset til omkring 200 milliarder kroner ved udgangen af 2014 - en femdobling siden 2010.
Den ubetalte gæld skyldes blandt andet, at penge, der afsættes til EU's fonde til landbrug, infrastruktur, forskning og studerende, ikke altid udbetales samme år, de er bevilget.
 Samtidig har naturkatastrofer og andre uventede begivenheder kostet EU dyrt i krisehjælp.
Ifølge den italienske finansminister, Pier Carlo Padoan, giver budgettet høj prioritet til vækst og arbejde.
 Samtidig giver det luft nok i den langsigtede budgetramme 2014-2020 til, at EU kan handle hurtigt og hjælpe medlemslande, der eksempelvis rammes af oversvømmelser.
- I dag har vi taget et vigtigt skridt til at få løst de udestående spørgsmål i budgetterne for 2014 og 2015, siger Padoan.
Forhandlingerne om 2015-budgettet brød sammen 17. november, da EU-Parlamentet og regeringerne ikke kunne nå til enighed. EU-Parlamentet krævede, at der blev afsat flere penge til at betale gæld.
 28. november fremlagde EU's budgetkommissær, Kristalina Georgieva, så et nyt forslag.
