Tyrkiet: Assads folk står bag angreb i grænseby
Tyrkiets udenrigsminister siger, at grupper loyale over for præsident Assad står bag angreb. Syrien afviser.


 Et par voldsomme eksplosioner lørdag i det sydlige Tyrkiet, hvor 46 mistede livet, blev iværksat af militante, der står i ledtog med Syriens præsident, Bashar al-Assad.
Det siger Tyrkiets udenrigsminister, Ahmet Davutoglu, til den tyrkiske tv-station TRT.
- Angrebene har intet at gøre med de syriske oprørere i Tyrkiet. De (angrebene, red.) har alt at gøre med det syriske regime, siger Ahmet Davutoglu.
Tyrkiske myndigheder har søndag anholdt ni personer i forbindelse med angrebet, fortæller landets vicepremierminister Besir Atalay.
Ifølge tyrkiske myndigheder blev angrebet udført af en gruppe, der har direkte forbindelse til Syriens efterretningstjeneste.
Det syriske regime har dog afvist enhver involvering i de blodige angreb i grænsebyen Reyhanli.
- Syrien har ikke og ville aldrig udføre sådan en handling, for vores værdier forbyder dette. Det er ikke nogens ret at kaste om sig med ubegrundede beskyldninger, siger Syriens informationsminister, Omran Zubi, til statslige medier i landet.
Eksplosionerne, hvoraf mindst to var forårsaget af kraftige bilbomber, ramte Reyhanli på grænsen til Syrien i et område, der tidligere er ramt af eksplosioner og uro.
Den tyrkiske udenrigsminister fortæller samtidig til den tyrkiske tv-station, at bagmændene bag lørdagens angreb menes at være de samme som dem, der angreb den syriske by Bania for en uge siden.
Ved angrebet i Bania døde mindst 62 mennesker.
