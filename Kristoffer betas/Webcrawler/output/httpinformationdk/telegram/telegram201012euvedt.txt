EU vedtager flere love bag lukkede døre
Det kan skade danske politiske interesser, at mere og mere EU-lovgivning besluttes bag lukkede døre.


 Langt over halvdelen af EU's lovgivning forhandles på plads bag lukkede døre af ambassadører, embedsmænd og en lille håndfuld EU-parlamentarikere.
Men den lukkede lovbehandling gør det sværere for Danmark og de danske politikere at få indflydelse på lovgivningen, lyder kritikken fra både EU-politikere og Folketingets repræsentant i EU, Peter Juul Larsen.
- Samlet kan de nævnte forhold indskrænke de nationale parlamenters muligheder for at følge lovgivningsprocessen i EU og øve indflydelse på resultatet, konkluderede Peter Juul Larsen i et notat til Folketingets Europaudvalg sidste år.
Og i et nyt notat, der blev sendt til udvalget sidste måned, opfordrer han Folketinget til at rejse problemstillingen i Bruxelles.
En opgørelse viser, at hele 72 procent af EU-lovgivningen i årene 2004-2009 blev vedtaget med såkaldte førstebehandlingsaftaler. Her er det hele forhandlet på plads med en kompromisaftale bag lukkede døre, inden medlemslandene og parlamentet sætter sit stempel på aftalen.
Det betyder, at det i øjeblikket er en ambassadør fra det belgiske EU-formandskab, som forhandler på Danmarks vegne i de fleste sager.
Det er kravet om hurtigere og mere effektiv lovgivning, der har fået antallet af førstebehandlinger til at eksplodere i de seneste år. Men den hurtige og lukkede lovbehandling gør det svært for Folketinget at følge med i sagerne på afstand og sikre sig, at de danske interesser bliver forfulgt.  
- Man skal passe på med at udbrede det her og have så travlt med at jappe tingene igennem, at man svækker den politiske behandling, siger Venstres EU-parlamentariker Anne E. Jensen.
Formanden for Folketingets Europaudvalg, Anne Marie Meldgaard (S), er dog ikke enig i, at det stigende antal førstebehandlingsaftaler har frataget  Folketinget politisk indflydelse.
