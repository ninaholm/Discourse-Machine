WHO: Ebola-situationen er stadig alarmerende
Det internationale samfund kan ikke ånde lettet op endnu efter ebola-udbruddet, der har kostet 8600 livet.


 Selv om antallet af nye ebola-smittede er faldet markant i Vestafrika er situationen fortsat ekstremt alarmerende.
Sådan lyder advarslen fredag fra verdenssundhedsorganisationen WHO.
Ifølge agenturet kan fremskridtene hurtig ændre sig negativt, hvis der bliver afsløret et hul i ebola-bekæmpelsen.
- Det er stadig en utrolig farlig situation, og den er ekstremt alarmerende, siger vicechefen i WHO, Bruce Aylward.
Torsdag meddelte verdenssundhedsorganisationen ellers, at ebolaepidemien så ud til at ebbe ud i Vestafrika.
I løbet af det seneste år er 21.724 smittet med ebola i ni forskellige lande, siden epidemien brød ud i Guinea. 8641 mennesker er døde, viser de seneste tal fra WHO.
Ebola-udbruddet er gået hårdest ud over de tre vestafrikanske lande Guinea, Sierre Leone og Liberia.
