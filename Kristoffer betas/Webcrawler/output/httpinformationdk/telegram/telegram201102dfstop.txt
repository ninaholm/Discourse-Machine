DF stopper krak-undersøgelse af minister
DF afviser en særundersøgelse af økonomiminister Brian Mikkelsens kendskab til dårligdommene i Amagerbanken.


 Det er ikke nødvendigt at lave en særskilt undersøgelse af økonomi- og erhvervsminister Brian Mikkelsens (K) rolle forud for Amagerbankens kollaps.
Det fastslår Dansk Folkepartis finansordfører, Kristian Thulesen Dahl, som dermed afviser kravet fra oppositionen, der vil have ministerens rolle endevendt.
- Vi har allerede krævet en uvildig advokatundersøgelse af Finansiel Stabilitet og Finanstilsynet. De vil også omfatte ministeriet. Derfor er der ingen grund til at slå sådan en kolbøtte og kræve tingene undersøgt to gange, siger Thulesen Dahl.
Både SF, Socialdemokraterne og De Radikale trak pistolerne ved morgengry.
Det sker på baggrund af en artikel i dagbladet Børsen, som skriver, at ministeriet blev advaret af Finansiel Stabilitets formand, Henning Kruse Petersen, om tilstandene i banken.
Alligevel fik Amagerbanken en statslig lånegaranti på 13,5 milliarder kroner, hvor af en stor del nu er tabt.
Formanden for Finansiel Stabilitet, Henning Kruse Petersen, mener imidlertid ikke, at ministeriet har handlet ukorrekt.
- Det er rigtigt, at vi fortalte ministeriet, at vi var betænkelige ved situationen i Amagerbanken, siger Henning Kruse Petersen, og tilføjer:
- Og ministeriet reagerede, som det skulle, ved at sende den myndighed, der fastlægger solvensen, ud at kigge Amagerbanken efter i sømmene endnu engang.
Økonomi- og erhvervsminister Brian Mikkelsen(K) har også afvist, at han og hans topembedsmænd overhørte advarsler om situationen i banken, der krakkede søndag aften.
