K lægger luft til kritiske venstrefolk
Det er usmageligt, når Birthe Rønn Hornbech beskylder Pia Kjærsgaard for at være udansk, siger K-ordfører.


 Ligesom toppen i Venstre tager også De Konservative afstand fra den kritik af Dansk Folkeparti, som flere venstrepolitikere har rejst.
- Jeg synes, det er et meget usmageligt ordvalg, når man karakteriserer folk som udanske. Jeg bryder mig ikke om tonen i den kronik, siger De Konservatives politiske ordfører, Carina Christensen, om Birthe Rønn Hornbechs (V) udfald i Berlingske Tidende mod DF-lederen Pia Kjærsgaard.
Carina Christensen siger - på linje med Venstres politiske ordfører, Ellen Trane Nørby - at kritikerne skader regeringens chancer for genvalg.
 - Man bør bruge kræfterne på sine modstandere - og det er rød blok. Vi er glade for aftalerne med Dansk Folkeparti om 2020-planen og toldkontrollen, siger Carina Christensen.
Hun mener ikke som de kritiske venstrefolk, at Dansk Folkeparti skader de borgerlige partier med udfaldene mod Tyskland og EU.
 - Det er en debat, der er ude af proportioner. Dansk Folkeparti er EU-modstander - det er deres linje, ligesom regeringen har sin linje. Og det er regeringen, der tegner Danmark udadtil, siger Carina Christensen.
