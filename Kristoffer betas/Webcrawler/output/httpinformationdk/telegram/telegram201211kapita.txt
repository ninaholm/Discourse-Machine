Kapitalinvestorerne i Tønder Bank står godt
Mens det ser sort ud for aktionærerne i Tønder Bank,  kan kapitalinvestorerne formentlig få deres penge igen.


 Der er mange tabere i Tønder Bank, efter at den er erklæret konkurs af Finanstilsynet. Men midt i stormen er der et lys for bankens kapitalinvestorer.
Det vurderer seniorrådgiver Lars Krull fra Institut for Økonomi og Ledelse på Aalborg Universitet.
- Det er min opfattelse, at dem, der har købt kapitalbeviser i Tønder Bank, skal samle sig og rejse et krav mod bankens tidligere ledelse og rådgivere, siger Lars Krull til Ritzau.
Han forklarer, at Tønder Bank har ført kapitalinvestorerne bag lyset, da den i starten af september oplyste sine solvensniveauer i det, der hedder et prospekt.
Solvensniveauerne er et udtryk for bankens kreditværdighed, og i prospektet gjorde banken det klart, at den har opfyldt Finanstilsynets retninger for opgørelse af de solvensniveauer.
To til tre uger efter kunne banken meddele, at den havde solgt kapitalbeviser for i alt 30 millioner kroner til sine kunder - lån der med tiden skal betales tilbage.
- Men med de nedskrivninger, der blev offentliggjort i går, kan vi konstatere, at Tønder Bank i en længere periode ikke har levet op til sine egne korrekt satte solvensbehov, siger Lars Krull.
Det betyder, at kunderne har investeret penge i banken i den tro, at banken havde en kreditværdighed, den reelt ikke havde.
Lars Krull, der opfatter sagen som et enkeltstående tilfælde, der er meget specielt, er dog lettet over, at Sydbank kan gå ind og overtage Tønder Banks virke, så det ikke skaber større nervøsitet for indskyderne i banken.
Samtidig lægger han dog ikke skjul på, at mens kapitalinvestorerne står med gode kort på hånden, så er det mindre sjovt for aktionærerne.
- Aktionærerne står ikke godt - de har tabt deres penge, siger han.
Dansk Aktionærforening har udtalt, at den vil forsøge at hjælpe de mange kunder og aktionærer, der har mistet penge i forbindelse med konkursboet.
