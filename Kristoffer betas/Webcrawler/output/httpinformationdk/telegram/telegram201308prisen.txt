Prisen på lejligheder skruet op af forældrekøb
Typiske forældrekøb såsom mindre lejligheder stiger mere i pris end større lejligheder, viser nye tal.


 Priser på ejerlejligheder har taget et hop over den seneste tid, og forældre, der køber lejligheder til deres børn, er med til at presse prisen op.
Gunstige forhold med forholdsvist lave priser og en historisk lav rente har betydet en stigning i antallet af forældrekøb, skriver Berlingske.
I år har forældre haft pungen fremme ved knap hver fjerde køb af en lejlighed, viser tal fra landets største ejendomsmæglerkæde, Home. Sidste år stod forældre bag køb af godt hver femte lejlighed.
- Isoleret set giver forældrekøbene priserne et ekstra skub opad, og de meget lave renter og lave priser er ekstra brændstof, siger cheføkonom Christian Hilligsøe Heinig fra Realkredit Danmark til Berlingske.
Forældre, der planlægger at købe et hjem til deres børn, kan dog se frem til stigende priser. Over det seneste år er priserne på lejlighederne i hele landet steget med 12,4 procent, viser tal fra Danmarks Statistik. Alene i maj i år steg prisen med 2,5 procent.
Det er samtidig de mindre lejligheder - typiske forældrekøb - der stiger mest i værdi, viser tal fra Home.
- Flere handler er forældrekøb, og forældrekøbte lejligheder er steget mere end almindelige lejligheder, siger relationschef i Home Mads Ellegaard til Berlingske.
Forældrekøbene er steget 17,9 procent per kvadratmeter, mens øvrige lejligheder er steget med 14 procent, viser Homes tal.
