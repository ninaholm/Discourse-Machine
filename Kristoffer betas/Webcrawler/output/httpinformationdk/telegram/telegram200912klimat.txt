Klimatopmøde nærmer sig konklusion



 Efter at Barack Obama har afsluttet sit tredje møde på få timer med Kinas premierminister, Wen Jiabao, i Bella Center, er den amerikanske præsident kort før klokken 21 gået til møde med statsminister og COP15 formand Lars Løkke Rasmussen og flere fremtrædende EU-ledere som den franske præsident Nicolas Sarkozy, den tyske kansler Angela Merkel og EU-kommissionsformand José Manuel Barroso, erfarer Ritzau.
 Samtidig oplyser diplomatiske kilder tæt på forhandlingerne til det tyske nyhedsbureau dpa, at Obama på mødet har givet udtryk for, at han i løbet af den næste times tid skal flyve hjem. 
 Ritzau erfarer, at Obama kun vil afgive en båndet presseerklæring og ikke holde et egentligt pressemøde.
 Samtidig har FN's klimachef, Yvo de Boer, meddelt de delegerede i plenarsalen i Bella Center, at den danske COP15-formand Lars Løkke Rasmussen omkring klokken 23 vil fortælle de 193 lande på klimatopmødet, hvor langt man er nået med forhandlingerne samt modtage vejledning om den videre proces.
 Selvom det kun er en mindre gruppe lande, der sidder og forhandler i øjeblikket, skal en endelig klimaaftale nemlig godkendes enstemmigt af hele forsamlingen.
 Yvo de Boer erkender dog, at han ikke har noget overblik over, hvordan tingene står, og der er vidt forskellige meldinger fra forskellige medier. 
 Mens det britiske nyhedsbureau Reuters rapporterer, at EU ikke vil acceptere det nye udkast, som er kommet ud af mødet mellem Obama og Wen, så skriver dpa, at USA, Kina, EU og afrikanske lande er blevet enige om et udkast til en Københavner-aftale, der "respekterer" målet om at begrænse den gennemsnitlige temperaturstigning til to grader celcius
 Den præcise tekst forhandles der stadig om.
