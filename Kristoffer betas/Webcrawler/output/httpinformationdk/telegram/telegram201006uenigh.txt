Uenighed forsinkede PET-kommission
Uenighed mellem PET-kommissionens medlemmer forsinkede arbejdet væsentligt. Det mener professor Jens Vedsted-Hansen, som var i mindretal om regeringserklæring.


 PET-kommissionen var ti år om at skrive sin rapport om venstrefløjen i Den Kolde krig, fordi medlemmerne var uenige om, hvorvidt de skulle offentliggøre en stribe juridiske notater.
Det skriver Morgenavisen Jyllands-Posten. Fredag forklarede medlem af kommissionen, professor Jens Vedsted-Hansen, om striden ved et seminar på Det Kongelige Bibliotek.
I kommissionen var fire medlemmer uenige med professor Ditlev Tamm, som modsatte sig at offentliggøre en række juridiske notater. De var blandt andet uenige om den juridiske status af regeringserklæringen fra 1968, som forbød registrering af lovlig, politisk aktivitet. Striden gik også på, om kommissionen skulle tage stilling til, om skiftende ministre har givet Folketinget urigtige eller vildledende oplysninger.
Jens Vedsted-Hansen ønskede som det eneste medlem, at kommissionen tog stilling til, at skiftende justitsministre lod PET registrere borgerne i videre omfang, end det var kendt af Folketinget og offentligheden.
- Det er ulykkeligt og uforståeligt, at flertallet mener, at det er et politisk spørgsmål, sagde Jens Vedsted-Hansen på seminaret.
Kommissionens konklusioner er endnu ikke behandlet politisk på Christiansborg. Kommissionen afhørte 88 vidner ved 146 retsmøder, men udfaldet var pauvert.
