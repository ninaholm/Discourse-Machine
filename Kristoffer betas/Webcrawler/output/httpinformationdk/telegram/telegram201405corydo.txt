Corydon: Vores 89 initiativer trækker os ud af krisen
Finansministeren siger, at regeringen har 89 vækstinitiativer, der "kan trække Danmark helt ud af krisen".


 Regeringens samlede vækstplan, der bliver præsenteret torsdag, kommer til at indeholde 89 større og mindre initiativer, fremgår det af et videoklip med finansminister Bjarne Corydon (S) på Finansministeriets hjemmeside.
Ifølge Corydon vil de 89 initiativer, hvis de bliver gennemført, betyde, at Danmark bliver trukket helt ud af den økonomiske krise, der har påvirket den danske beskæftigelse og vækst de seneste år.
- Torsdag præsenterer regeringen en ny vækstpakke for Danmark: 89 nye initiativer, som - hvis de gennemføres - kan trække Danmark helt ud af krisen, siger Bjarne Corydon.
Over de seneste uger har regeringens ministre drysset bidder af planen ud over medielandskabet. Der skal blandt andet bruges tre milliarder kroner på grundforskning, og der skal ryddes op i de videregående uddannelser.
Og så skal der bedre hjælp til små og mellemstore virksomheder, blandt andet skal der ved forskellige tiltag skaffes otte milliarder kroner mere til erhvervsinvesteringer hvert år.
Corydon siger, at de 89 initiativer vil betyde, at "det bliver bedre at drive virksomhed i Danmark, nemmere at skabe job i Danmark, at vi får højere beskæftigelse i Danmark".
Venstre har kritiseret, at der ikke vil være lige så store initiativer som i vækstplanen fra 2013, der løb op i mere end 90 milliarder kroner.
Økonomi- og indenrigsminister Margrethe Vestager (R), der torsdag formiddag præsenterer vækstplanen sammen med statsminister Helle Thorning-Schmidt (S), sagde tidligere onsdag, at der var "helt særlige grunde" til at den løb op i 90 milliarder kroner.
Bjarne Corydon understreger nu, at effekten af de 89 initiativer vil være lige så stor som i vækstplanen fra sidste år:
- 89 initiativer, som samlet set virker lige så godt som den vækstpakke, vi gennemførte sidste forår, og som, når den er gennemført, betyder, at vi kan sige, at Danmark igen er på sporet økonomisk, siger han i videoen.
