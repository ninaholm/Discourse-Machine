Greencard slår fejl: Udlændinge ender som opvaskere
Politikere vil ændre greencard-ordningen, fordi højtuddannede udlændinge tager ufaglærte job i Danmark.


 Flere tusinde universitetsuddannede fra lande som Pakistan, Indien og Bangladesh er i de senere år kommet til Danmark ved hjælp af greencard-ordningen, der egentlig skulle tiltrække højtkvalificeret arbejdskraft.
Men nu viser det sig, at en stor del af dem, der er kommet hertil, i stedet får et ufaglært arbejde, skriver Jyllands-Posten.
Af godt 5600 højtuddannede, der fik et greencard i perioden 2010-2012, har kun 2500 et arbejde i Danmark i dag.
Resten har for eksempel opgivet og forladt Danmark igen eller lever af opsparing og lån fra familien, da de ikke er berettigede til sociale ydelser.
Og har de et job, er det ofte på deltid og som ufaglært arbejdskraft inden for rengøring eller på hoteller og restauranter, fremgår det af et notat fra Beskæftigelsesministeriet.
- Tallene viser, at det ikke virker efter hensigten, siger formanden for Folketingets Beskæftigelsesudvalg, Lennart Damsbo-Andersen (S), som vil ændre ordningen, når den i løbet af i år skal genforhandles.
Virksomheder skal fortsat kunne tiltrække specialister, som de ikke kan finde her i landet.
- Men der skal være et filter på, så der ikke kommer nogen hertil, som der i virkeligheden ikke er arbejde til, forklarer socialdemokraten.
Dansk Folkeparti så helst ordningen helt afskaffet:
- De tager job fra danskere og herboende indvandrere, som så kommer på offentlig forsørgelse i stedet, siger udlændingeordfører Martin Henriksen til Jyllands-Posten.
Også fagbevægelsen er skeptisk.
- De arbejder langt under deres kompetenceniveau, og de virker som løntrykkere, siger forbundssekretær Per Christensen fra 3F.
 LO foreslår, at greencard-indehavere som hovedregel kun må tage job på bachelorniveau.
