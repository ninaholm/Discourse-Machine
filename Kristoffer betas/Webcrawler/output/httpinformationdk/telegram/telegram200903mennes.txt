Menneskerester i krokodillesump



 Svært bevæbnet politi, der har ledt efter en forsvundet 12-årig pige i et krokodilleområde i Australien, har fundet rester af et menneske.
 Det er ikke klart, om det er rester af pigen. Det skal en dna-prøve nu afgøre.
 Politiet vil ikke komme nærmere ind på fundet af hensyn til pigens familie.
 Pigen forsvandt søndag aften lokal tid i et sumpområde øst for byen Darwin i det nordlige Australien.
 Hun var ude at svømme i området kaldet Black Jungle Swamp, da hun forsvandt. Sammen med hende var to børn på 10 og 12 samt pigens syvårige søster.
 Vidner siger, at de sekunder før hendes forsvinden så halen fra en krokodille slå i vandet nær ved pigen.
 - Et af børnene kom i problemer i vandet, og da de andre svømmende hen til hende, så en af dem noget, der menes at være et slag i vandet fra en krokodillehale, siger polititalsmanden Rob Farmer.
 De andre børn fortæller, at hun forsvandt under vandoverfladen, men i et kort øjeblik kom hovedet op igen og havde et lidende ansigtsudtryk, da en af vennerne kastede en gren hen til hende for at hjælpe.
