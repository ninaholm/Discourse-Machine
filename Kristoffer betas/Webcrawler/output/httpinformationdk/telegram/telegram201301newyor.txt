New York Times: Vi er angrebet af kinesiske hackere
Avisen New York Times anklager militæret i Kina for at have gennemført et hackerangreb mod avisens datasystem.


 Avisen New York Times oplyser, at den er udsat for et hackerangreb, der menes at have forbindelser til Kinas militær.
De formodede kinesiske hackere har i de seneste fire måneder infiltreret avisens datasystem og stjålet de ansattes adgangskoder.
Angrebet har været særligt rettet mod avisens korrespondent i Shanghai, David Barboza. Han har for nylig i en artikelrække afsløret, hvordan den kinesiske premierminister, Wen Jiabaos, familie er blevet styrtende rig.
I oktober skrev Barboza, hvordan nære slægtninge til Wen har tjent mindst 2,7 milliarder dollar på forskellig forretningsaktivitet.
Ifølge avisen tyder alt på, at hackerne er gået målrettet efter at få indblik i dækningen af sagen.
- Der er ikke fundet tegn på, at hackerne har brugt koderne til andet end at søge information om afsløringen af Wen-familien, oplyser New York Times.
Avisens sikkerhedseksperter siger, at angrebet kommer fra Kina, og at de metoder, som hackerne har brugt, minder om dem, som det kinesiske militær tidligere har været forbundet med.
Eksperterne mener også, at angrebet kommer fra datamaskiner på det samme universitet, som det kinesiske militær sidste år brugte til at angribe amerikanske militærforbindelser.
De kinesiske myndigheder afviser at være involveret i hackerangrebet og betegner anklagerne som "grundløse".
- At hævde vilkårligt og uden håndfaste beviser, at Kina har deltaget i et sådan hackerangreb er fuldstændig uansvarligt, siger en talsmand for det kinesiske udenrigsministerium.
