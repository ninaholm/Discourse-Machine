Valg i Bangladesh får kaotisk optakt
Oppositionen boykotter, lederen siger hun er sat i husarrest, og op mod 150 er dræbt før søndagens valg.


 Næsten 60 valgsteder stod lørdag i flammer dagen før parlamentsvalget i Bangladesh, og tre mennesker er dræbt.
Valget ligner en sikker sejr til premierminister Sheikh Hasinas Awami-lige, efter landets største oppositionsparti har besluttet at boykotte valget.
Bangladesh' Nationalistparti (BNP) har opfordret til landsomfattende strejker i to døgn fra lørdag morgen og opfordret vælgerne til at blive væk fra valgstederne.
Uden BNP's deltagelse vil der i knap halvdelen af de 300 valgkredse ikke være kampvalg.
- Jeg opfordrer mine landsmænd til fuldt ud at boykotte denne skammelige farce, siger BNP's leder, Khaleda Zia.
Hun hævder, at hun i realiteten har været i husarrest under valgkampen, selv om myndighederne benægter det.
Menneskerettighedsorganisationen Human Right's Watch kritiserer regering for at skabe usikkerhed.
- Regeringen i Bangladesh bør holde op med at slå ned på de politiske oppositionsledere og aktivister og skabe betingelserne for frie og retfærdige valg, hedder det.
Oppositionen er navnlig vred over, at premierminister Hasina har opgivet den tidligere praksis med at sammensætte en forretningsregering til at overvåge valget. Mange af BNP's medlemmer er fængslet eller lever i skjul.
Hasina og Khaleda har - med undtagelse af to år - på skift styret Bangladesh de seneste 22 år.
Valgkommissionen oplyser, at næsten 60 valgsteder er stukket i brand siden fredag, og politiet melder om tre dræbte tidligt lørdag under sammenstød i landdistrikter.
Folk, der sympatiserer med BNP, kastede bomber mod en jernbanestation og satte ild til en togvogn i den nordlige by Natore.
Op mod 150 mennesker er dræbt under valgkampen, de fleste i landdistrikterne.
Frygten for vold ventes at holde mange vælgere væk søndag.
Der bor over 150 millioner mennesker i Bangladesh.
