Berlinere er klar med valgprygl til Merkel
Valg i Berlin kan svække Merkel-regering, der står dybt splittet i strid om Grækenland og euroen.


 Forbundskansler Angela Merkels splittede regeringskoalition står til endnu et valgnederlag i Berlin søndag, hvor omkring 2,5 millioner vælgere i Berlin skal vælge et nyt delstatsparlament.
Valget ventes at understrege krisen i Merkel-regeringen, hvor eurokrisen har øget kløften mellem de konservative kristne demokrater i CDU og de liberale i støttepartiet FDP.
Mange tyskere er utilfredse med, at Tyskland skal holde hånden under Grækenland og andre kriseramte økonomier. Den utilfredshed sætter berlinerne ifølge alle prognoser endnu en tyk streg under søndag. Den kan blive et fingerpeg om, at Merkel måske er færdig som kansler efter næste nationale valg.
De to regeringspartier, der har tabt fem delstatsvalg tidligere i år, er næsten på forhånd sikret endnu et nederlag i den tyske hovedstad.
Merkels CDU står til at få omkring hver femte stemme, mens socialdemokraterne i SPD står til at få 31 procent.
Socialdemokraten Klaus Wowereit synes sikker på genvalg som overborgmester i Berlin, hvor han med en personfikseret valgkamp har stoppet miljøpartiet De Grønnes himmelflugt.
Politiske iagttagere forudser, at alliancen mellem CDU og partiet FDP vil blive endnu mere vanskelig efter et sviende nederlag i Berlin. FDP's kandidat, Christoph Meyer, har vundet nye tilhængere på åbent at kritisere Merkels euro-politik og kritisere kansleren for at mange en "klar strategi".
Samtidig har FDP's leder, økonomiminister Philipp Rösler, gentagne gange trodset Merkel i diskussionerne om Grækenlands gældskrise og eurozonens fremtid.
- Hvis euroskeptikerne vinder frem, så er det formentligt enden på den sort-gule regering, skriver den indflydelsesrige avis Die Zeit.
Socialdemokraterne håber på, at en sejr i Berlin vil være et rygstød for partiet frem mod det næste forbundsdagsvalg i 2013.
Wowereit nævnes som en mulig socialdemokratisk kanslerkandidat om to år.
