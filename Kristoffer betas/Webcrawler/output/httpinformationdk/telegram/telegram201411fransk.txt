Fransk bombemager dræbt ved droneangreb i Syrien
USA har gennemført en række droneangreb i Syrien, rettet mod al-Qaeda-gruppe. 24-årig bombemager menes dræbt.


 Et amerikansk luftangreb i Syrien har angiveligt dræbt den 24-årige franske bombemager David Drugeon, en muslimsk konvertit, som tilsluttede sig Khorasan-gruppen, der er udsprunget af terrornetværket al-Qaeda, oplyser Fox News torsdag.
Et angreb, gennemført med en amerikansk Predator-drone, ramte et køretøj i den syriske provins Idlib, hvor Drugeon menes at have været på rejse, oplyser den amerikanske mediekoncern.
Bilens fører mistede et ben og ventes ikke at overleve, mens en passager, som menes at være franskmanden, blev dræbt, siger Fox og citerer "velunderrettede militære kilder".
Amerikanske embedsmænd bekræfter, at man har udført angreb onsdag, men understreger, at de ikke kan bekræfte, at Drugeon er blevet dræbt.
- Vi er fortsat i gang med at vurdere udbyttet af angrebet, siger talsmand for Pentagon, oberst Steven Warren, til nyhedsbureauet AFP.
Han siger, at de første tegn tyder på, at angrebet ødelagde eller påførte adskillige af Khorasan-gruppens køretøjer, terrorister og bygninger, der mentes at skulle bruges til mødeaktiviteter, skjulesteder og bombefremstilling samt træningsfaciliteter.
I en udtalelse fra USA's Centralkommando hedder det, at Khorasan-gruppen har været udset som mål, fordi "disse aktive al-Qaeda-folk udnytter konflikten i Syrien til at ramme vestlige interesser".
Drugeon, der stammer fra Bretagne i det vestlige Frankrig, havde angiveligt tilsluttet sig en afdeling af al-Qaeda i Pakistan i 2010 for at bekæmpe amerikanske styrker i nabolandet Afghanistan.
Der lærte han at fremstille bomber, og ifølge kilder i den franske efterretningstjeneste udviklede han en metode, så han kunne omgå lufthavnenes sikkerhedskontrol ved at dyppe tøj i sprængstof.
Drugeon menes at være rejst til Syrien sidste år for at tilslutte sig Khorasan-gruppen. CNN citerer amerikanske embedsmænd for, at franskmanden har været med til at hjælpe krigere fra Europa til Syrien og arbejdede på en plan om et terrorangreb i Europa.
