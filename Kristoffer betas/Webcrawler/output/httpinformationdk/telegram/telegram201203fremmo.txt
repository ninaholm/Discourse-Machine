Fremmøde skuffer russiske opposition
Mange anholdelser og lille fremmøde ved demonstrationer mod præsident Putin i Rusland.


 Skuffelsen var åbenbar blandt arrangørerne af lørdagens demonstrationer mod Ruslands kommende præsident, Vladimir Putin, i Moskva og andre store byer.
I Moskva dukkede kun et sted mellem 10.000 og 20.000 demonstranter op, og det var langt færre end de 100.000, arrangørerne havde regnet med og håbet på.
Myndighederne havde givet tilladelse til en demonstration på op til 50.000 på Novo Arbat gaden ikke langt fra præsidentkontoret i Kreml.
- Vi har klare krav. Politiske reformer, et uafhængig retsvæsen, slut på mediecensur og nyt valg til parlamentet, slog en af oppositionens frontfigurer Vladimir Rysjkov fast.
Et stort opbud af politi og militær omkransede demonstrationspladsen, og der blev foretaget adskillige anholdelse inklusive flere af arrangørerne til trods for, at der ikke forekom uroligheder.
Blandt de anholdte er også 24 ultranationalister, som begyndte at gå ad en rute, myndighederne ikke havde givet tilladelse til.
 En venstreorienteret aktivist blev anholdt, da han opfordrede til at en million mennesker skal på gaden under Putins indsættelse i begyndelsen af maj.
Også i Sankt Petersborg og i industribyen Nisjnij Novgorod øst for Moskva var der demonstrationer. Men ingen af dem samlede flere end 5000 deltagere.
Dagens protester mod Putins sejr ved præsidentvalget for en uge siden samlede langt færre end lignende protester efter parlamentsvalget i december, hvor over 100.000 deltog.
Oppositionen hævder, at valgsvindel ligger bag Putins sejr. En sejr, der tilsyneladende har ført til resignation blandt hans modstandere.
- Det er normalt, at sådanne protester dør ud. Vi skal gøre noget andet - engagere os i det politiske liv, siger Dmitrij Oresjin, politisk analytiker, til nyhedsbureauet AFP.
