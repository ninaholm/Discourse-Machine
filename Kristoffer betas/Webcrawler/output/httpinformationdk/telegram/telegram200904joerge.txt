Jørgen Poulsen usikker på sin fremtid



 De Radikales Jørgen Poulsen vil bruge en del af sommerferien på at overveje sin politiske fremtid.
 Den tidligere Røde Kors-generalsekretær og eks-medlem af Ny Alliance har endnu ikke besluttet, om han vil genopstille til Folketinget.
 - Nu vil jeg køre denne folketingssamling til ende, og så vil jeg tage min fremtid op. Jeg kom ind her, da samlingen startede. Min foreløbige strategi har været at køre denne samling til ende, så tæller vi resultater op og afvejer, hvad der taler for, og hvad der taler imod. Det vil jeg gøre i ro og mag hen over sommeren, siger Jørgen Poulsen til Ritzau.
 Det Radikale Venstres folketingsgruppe ser ud til at blive forynget efter næste valg, da både rutinerede Niels Helveg Petersen, Lone Dybkjær og Bente Dahl har besluttet ikke at genopstille. Jørgen Poulsen er tidligere blevet valgt for Ny Alliance i Sønderjylland, men han har endnu ikke sikret sig en valgkreds hos Det Radikale Venstre.
 - Der er ikke så mange kredse, der giver valg. Hvis jeg stiller op, så ville det kun være for at hjælpe partiet. Det ville ikke være for at sikre mit genvalg. Sådan vil det jo være. Det er det realistiske i den historie. Derfor har jeg heller ikke haft så travlt med det, siger Jørgen Poulsen.
 Ritzau: Hvilke alternativer har du i baghovedet, hvis du måtte vælge ikke at fortsætte i politik?
 - Nu er jeg her, og her lægger jeg alt det arbejde, jeg kan. Livet er jo vidunderligt. Jeg har ikke nogle rigtige bud på det, siger Jørgen Poulsen.
 Ritzau: Er det din fornemmelse, at ledelsen af den radikale folketingsgruppe ønsker, at du skal stille op?
 - Det har jeg slet ikke nogen fornemmelse af. Det har aldrig været oppe til diskussion. Vi har nok at gøre med det faglige, siger han.
