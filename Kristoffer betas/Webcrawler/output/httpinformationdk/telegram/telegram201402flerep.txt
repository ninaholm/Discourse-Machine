Flere penge skal sætte fart i øko-storkøkkener
De ambitiøse mål for økologien halter bagefter. Nu forsøger regeringen at sætte fut i den offentlige økologi.


 For at sætte mere fart i omlægningen til økologi i de offentlige køkkener afsætter regeringen i år yderligere 28 millioner kroner til formålet. Det oplyser fødevareminister Dan Jørgensen (S) mandag under et besøg hos Økologisk Landsforening i Aarhus.
Aarhus er en af de for tiden 20 kommuner, der netop er i færd med at uddanne de kommunale køkkenfolk i økologisk omlægning.
Den økonomiske vitaminindsprøjtning skal skubbe i den rigtige retning mod opfyldelsen af regeringens mål om omstilling af offentlige køkkener til 60 procent økologi.
Målet er led i regeringens Økologiske Handlingsplan 2020. Det skal blandt andet bidrage til en fordobling af det økologiske landbrugsareal frem mod 2020 ved at øge efterspørgslen på økologiske råvarer.
- Det er vigtigt, at det offentlige går forrest som et godt eksempel. Regeringen har et meget ambitiøst mål om at fordoble det økologiske areal, og derfor er det naturligt for mig, at vi støtter arbejdet med at få flere økologiske grøntsager og bøffer på de offentlige tallerkener, siger Dan Jørgensen.
Den seneste opgørelse viser, at over 600 økologiske køkkener nu har det økologiske spisemærke.
De 28 millioner kroner skal gå til uddannelse af køkkenmedarbejdere. Ud over at indføre mere økologi skal de også reducere madspild og skabe sundere og mere klimavenlig mad med mere grønt og mindre kød. Uden at de kommunale madbudgetter vokser.
- De ekstra millioner er en rigtig god nyhed for de økologiske landmænd og natur og drikkevandsressourcer, for jo mere økologisk landbrug jo bedre beskyttes vores natur og grundvand mod sprøjtegifte, siger Per Kølster, formand i Økologisk Landsforening.
Aarhus Byråd tilslutning til målet om mindst 60 procent økologi henvender sig til alle kommunens 475 institutioner.
