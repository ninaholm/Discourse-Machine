Engell: Løkke har fået den taktiske overhånd
Hans Engell mener, at statsministeren har vundet en lille sejr ved at indlede forhandlinger om tillægsaftale.


 Det er klogt af statsminister Lars Løkke Rasmussen (V) at parkere spørgsmålet om miljø- og fødevareminister Eva Kjer Hansens fremtid og i stedet indkalde til en møderække, hvor der skal forhandles om en tillægsaftale til landbrugspakken.
Det siger politisk kommentator Hans Engell efter onsdagens møde mellem de fire borgerlige partiledere.
- Løkke har fået den taktiske overhånd i de her forhandlinger. Han har foretaget et ualmindeligt smart taktisk træk, og Pape må indse, at han risikerer at blive udmanøvreret, siger Engell.
Den tidligere konservative partileder konstaterer, at Lars Løkke Rasmussen nu har købt sig mere tid til at løse uoverensstemmelserne i blå blok, samtidig med at landbrugspakken bliver stemt igennem under tredjebehandlingen torsdag.
- Men så har han jo også indkaldt til forhandlinger om landbrugspakken, og når man først har siddet og forhandlet ti punkter til en tillægsaftale, så kan man ikke som punkt 11 sidde og kræve, at ministeren skal fyres.
- Dermed har De Konservative ladet sig trække ind i en proces, som letter presset på Eva Kjer Hansen. Det er til gengæld havnet på Konservatives skuldre, siger Hans Engell.
Han vurderer, at regeringens overlevelsesmuligheder er forbedret en hel del efter onsdagens begivenheder.
- Men det skal også siges, at ingen af disse fire partier er interesseret i et valg, for de risikerer at miste deres flertal til den anden blok, siger Engell.
