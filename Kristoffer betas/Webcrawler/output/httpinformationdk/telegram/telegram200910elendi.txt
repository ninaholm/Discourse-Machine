Elendig økonomistyring skyld i underskud



 Kunsthal Charlottenborg i København havde et budget, der var alt for ambitiøst og byggede på urealistiske forventninger til éntreindtægter og sponsorater. Økonomistyringen var elendig, bestyrelsen levede ikke op til sit ansvar og overhørte derudover adskillige advarselssignaler. Det var stærkt medvirkende til, at økonomien løb løbsk.
 Det skriver Rigsrevisionen i en beretning til statsrevisorerne om udstillingshallen. Forholdene bliver af de folkevalgte statsrevisorer betegnet som særdeles kritisable.
 Baggrunden for Rigsrevisionens undersøgelse er, at det kun tog et lille år efter genåbningen af Københavns stort anlagte udstillingssted Kunsthal Charlottenborg i januar 2007, til institutionen var i alvorlige økonomiske vanskeligheder.  Kulturministeriet overførte en nødbevilling på 2,3 millioner kroner, og udstillingshallen blev sat under administration. I november 2008 var direktør Bo Nilsson fyret, og i april 2009 fik bestyrelsen en fyreseddel. 
 Rigsrevisionen kritiserer også, at direktøren i 2008 etablerede en gæstelejlighed i den fredede bygning uden forudgående tilladelse fra relevante myndigheder og bestyrelsen. Og selv om bestyrelsen i foråret 2008 fandt ud af, at ombygningen var i gang, bad de ikke om yderligere oplysninger om ombygningen og de økonomiske konsekvenser.
 Efter fyringen af Bo Nilsson er Maria Gadegaard konstitueret som direktør for Charlottenborg, og der er indsat en ny bestyrelse.
 Ifølge Rigsrevisionen har Kulturministeriet ført et "dækkende tilsyn" med Charlottenborgs økonomi og handlet rettidig, da man konstaterede, at der var økonomiske problemer.  
