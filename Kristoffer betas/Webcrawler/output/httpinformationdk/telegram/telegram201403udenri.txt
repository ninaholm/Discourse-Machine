Udenrigsministeriet lemper på ukrainsk rejsevejledning
Rejser til Krim-halvøen samt ikke-nødvendige rejser til det østlige og sydlige Ukraine frarådes dog stadig.


 Det kan nu være nogenlunde sikkert at tage til det vestlige Ukraine.
Udenrigsministeriet har lempet sin rejsevejledning for dele af Ukraine, men fraråder fortsat alle rejser til Krim-halvøen samt ikke-nødvendige rejser til det østlige og sydlige Ukraine.
Det oplyser Ole Egeberg Mikkelsen, chef for Udenrigsministeriets borgerservice, til Ritzau.
Dermed frarådes der ikke længere ikke-nødvendige rejser til det vestlige Ukraine, men der gøres opmærksom på, at situationen i Ukraine er usikker og kan ændre sig med kort varsel.
- Vi har foretaget en mere differentieret vurdering af sikkerhedssituationen i Ukraine, siger Ole Egeberg Mikkelsen.
 - Der er vi nået frem til, at der ikke er nogle begrænsninger i forhold til den vestlige del af landet.
- Det er blandt andet fordi, at der gennem ganske lang tid ikke har været uro eller andre begivenheder, som gør, at vi fraråder rejser, lyder det.
Udenrigsministeriet fraråder stadig alle rejser til regionerne Sumy, Kharkiv, Luhansk, Donetsk, Zaporizhzhia, Kherson, Mykolayiv og Odessa set i lyset af den aktuelle sikkerhedssituation.
På Udenrigsministeriets hjemmeside opfordrer man danskere, der opholder sig i det øvrige Ukraine, til at holde sig på stor afstand af eventuelle demonstrationer.
- Hvor vi før havde et mere ensartet niveau, hvor vi sagde, at man ikke skulle rejse til Ukraine, hvis det ikke var nødvendigt, så har vi valgt at sige, at den vestlige del af landet ikke har nogle begrænsninger, siger Ole Egeberg Mikkelsen.
- Men det betyder ikke, at de ikke kan komme i fremtiden. Vi opfordrer til, at man holder øje med situationen og følger med i medierne.
Og generelt er situationen i Ukraine meget ustabil, lyder det i Udenrigsministeriets rejsevejledning.
- Situationen kan ændre sig med meget kort varsel, hvorfor danskere, som opholder sig i Ukraine, bør holde sig orienteret om udviklingen i landet via de lokale og internationale medier samt ambassadens hjemmeside.
