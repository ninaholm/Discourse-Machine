Udenrigsministeriet frifinder sig selv



 Udenrigsministeriet melder hus forbi i sagen om danske virksomheders indblanding i den irakiske olie-for-mad skandale. Ifølge Klavs A. Holm, ambassadør for offentlighedsdiplomati, er der ingen grund til nye undersøgelser af Udenrigsministeriets rolle på trods af, at de danske virksomheder forsvarer sig med, at ministeriet kendte fremgangsmåden.
 - Bagmandspolitiet har én gang undersøgt vores rolle. Resultatet af den efterforskning vil jo blandt andet indgå i de kommende retssager. Men ifølge de oplysninger vi har, tyder intet på, at vores medarbejdere har medvirket til overtrædelser af dansk lovgivning eller FN's regler. Derfor er der kun at sige: Hvis virksomhederne mener, at de har beviser på noget modsat, så må de fremlægge beviserne. Vi har i hvert fald endnu ikke set den slags oplysninger, siger Klavs A. Holm.
 Senest har Novo Nordisk erkendt at have betalt millioner af kroner under bordet til det daværende Saddam Hussein-regime. Det har fået Bagmandspolitiet til at genåbne sagen mod Novo Nordisk, efter at medicinalgiganten indgik forlig med myndighederne i USA mod at betale 100 millioner kroner. Novo Nordisk betalte ikke blot store beløb under bordet til eks-diktatoren, men camouflerede også omhyggeligt de illegale betalinger for at skjule over for FN, at man omgik sanktionerne mod Irak, fremgår det af forliget. 
 Det strafferetslige perspektiv i sagen er forældet, hvorfor efterforskningen drejer sig om konfiskationsansvaret. 
 I forbindelse med Bagmandspolitiets daværende undersøgelse afviste Udenrigsministeriet i 2007 anklagerne i en redegørelse.
 Men de nye oplysninger har fået Socialdemokraterne og SF til også at kræve en ny undersøgelse af, hvad Udenrigsministeriet vidste, mens Dansk Folkeparti overvejer, om der er behov for en sådan undersøgelse.

