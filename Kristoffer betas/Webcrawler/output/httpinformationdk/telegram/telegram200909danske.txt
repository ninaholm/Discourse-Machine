Danske EU-politikere splittet over Barroso



 Skudsmålet for den genvalgte EU-kommissions formand, José Manuel Barroso, spænder bredt, hvis man spørger de danske EU-parlamentarikere. 
 - Margrete Auken fra SF kalder ham for "en marionet for reaktionære, nationale industriinteresser", mens Barrosos partifælle i Europaparlamentet, Bendt Bendtsen (K), betegner ham som god for Europa. 
 Hos Socialdemokraterne ser de genvalget af Barroso som et tab for det sociale Europa. 
 - Barroso sætter hensynet til de frie markedskræfter højere end kampen mod arbejdsløshed. Derfor er han et meget dårligt valg, siger Dan Jørgensen (S) i en pressemeddelelse. 
 Begge grupper har stemt imod Barroso. Det samme gælder Søren Søndergaard for Folkebevægelsen mod EU samt Dansk Folkepartis EU-repræsentanter, Morten Messerschmidt og Anna Rosbach. 
 Venstre og Bendt Bendtsen har som de eneste danske partier stemt for den tidligere portugisiske premierminister.  
 Venstres Jens Rohde har ikke meget tilovers for Barroso-modstanderne. 
 - Det er både uansvarligt og grænsende til det pinlige, den opførsel, som den røde del af parlamentet har lagt for dagen ved at stemme imod en kommissionsformand, som er godkendt som et kompromis mellem 27 medlemslande, siger han,
 Barroso blev valgt til sin anden periode som formand for den magtfulde EU-Kommission med absolut flertal. 382 EU-parlamentarikere ud af 735 mulige stemte for at lade portugiseren fortsætte fem år mere på posten.
