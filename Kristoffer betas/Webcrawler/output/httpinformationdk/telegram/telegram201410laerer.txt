Lærere: Skole og forældre skal støtte ensomme unge
Flere og flere unge i folkeskolens ældste klasser føler sig ofte ensomme, viser en ny undersøgelse.


 De danske folkeskolelærere har et ansvar for at opdage og hjælpe de elever, som føler sig uden for gruppen. Undervisningen kan indrettes, så flere føler sig som en del af fællesskabet, men det kan ikke stå alene. Forældrene skal også med på banen.
Sådan lyder det fra Bjørn Hansen, der er formand for skole- og uddannelsespolitisk udvalg i Danmarks Lærerforening.
En ny undersøgelse fra Statens Institut for Folkesundhed viser, at ensomheden blandt de 13-15-årige i folkeskolens ældste klasser aldrig har været større.
Hver tiende pige føler sig ofte eller meget ofte ensom, mens det drejer sig om hver 16. dreng. Det er den højeste andel, siden undersøgelsen blev lavet første gang i 1988.
- Der er unge, der føler sig ensomme ude i folkeskolerne, og det er et område, som lærerne er og skal være opmærksomme på. Børn, der føler sig ensomme, har dårligere selvværd, og det kan have konsekvenser for deres indlæring og deltagelse i undervisningen, siger han.
Han mener, at lærerne til en vis grad kan indrette undervisningen, så de ensomme elever kommer i grupper med elever, som er gode til at tage hånd om socialt svage elever.
- Undervisningen alene kan dog ikke gøre det, for det handler også rigtig meget om de sociale situationer uden for undervisningen. Men det er vigtigt, at lærerne er opmærksomme på klassens trivsel og fællesskabet blandt eleverne, siger Bjørn Hansen.
Bjørn Hansen mener desuden, at der er afgørende, at lærerne tager en dialog med forældrene, hvis en elev ikke fungerer socialt på skolen.
- Hvis en lærer oplever, at en elev er meget ensom, er det vigtigt at tage kontakt til forældrene for at få skabt et samarbejde med hjemmet.
- Der kan være nogle forhold derhjemme, som gør, at børnene ikke har lyst til at have besøg af kammerater, hvilket kan være med til at forstærke ensomheden. Derfor er det vigtigt med en god forældrekontakt, siger Bjørn Hansen.
