Brøndby-borgmester: Nedrykning vil ramme amatørerne
Hvis Brøndby taber til Horsens i mandagens nedrykningskamp, vil kommunens amatøridræt lide, frygter borgmester


 Hvis Brøndby ryger ud af Superligaen efter aftenens nedrykningsopgør mod AC Horsens, vil det kunne mærkes i byens amatørsportsklubber.
Det vurderer Brøndbys borgmester Ib Terp (S), der generelt mener, at den professionelle fodbold har stor betydning for kommunen.
- Den betyder tre ting. Det ene er, at vi kan gå til superligafodbold på vores stadion. Det andet er, at superligafodbold jo er en del af Brøndbys brand.
- Det tredje er at superligaklubben betyder meget for amatøridrætten. Flere af klubberne laver frivilligt arbejde i forbindelse med kampene og tjener penge hjem til deres amatørarbejde, siger han.
- Men hvis vi rykker ned, vil der være brug for færre frivillige til kampene, siger han.
Samtlige billetter til Horsens' hjemmebane, Casa Arena, er solgt forud for kampen, der kommer til at afgøre, hvilket et af de to hold, der sammen med Silkeborg ryger ned i 1. division.
Meget står da også på spil i kampen, hvor Brøndby i kraft af torsdagens 4-0-sejr over FC Nordsjælland kan nøjes med uafgjort.
Ib Terp tror dog først, at en nedrykning vil få stor betydning for kommunen, hvis klubbens spillere ikke formår at få holdet tilbage i Superligaen forholdsvis hurtigt.
- Hvis opholdet i 1. division bliver af lang varighed, så vil det gå ud over vores brand. Men rykker vi rimeligt hurtigt op, er det til at overse, lyder det fra borgmesteren.
Det store bundbrag mellem Superligaens nummer 10 og 11 bliver spillet klokken 17. Portene åbner en time før, og AC Horsens opfordrer alle til at komme i god tid.
