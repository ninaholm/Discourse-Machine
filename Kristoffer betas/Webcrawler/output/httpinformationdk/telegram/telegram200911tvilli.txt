Tvillinger har lavere selvmordsrisiko



 Tvillinger er mindre udsat for at begå selvmord end resten af befolkningen. Det viser forskning fra Syddansk Universitet offentliggjort i tidskriftet British 
Medical Journal, skriver Kristeligt Dagblad. 
 Undersøgelsen siger ikke noget om hvorfor, men en af forskerne bag undersøgelsen professor Kaare Christensen mener, at det handler om, at den anden 
tvilling udgør et stærkt netværk i krisetider:
 - Mit gæt er, at det handler om, at tvillinger har en makker. Vi ved, at ensomhed er en risikofaktor for selvmord, og jeg vil tro, at den ikke er lige så udtalt hos tvillinger. Der er en magen til en selv, som man har ansvar for og kan få hjælp fra, siger Kaare Christensen, der også er leder af Det danske tvillinge-register.
 I undersøgelsen har forskerne fulgt 21.653 tvillingpar i en periode over 51 år. Generelt har tvillinger ikke en lavere dødelighed end den almindelige befolkning, men studiet viste, at hvor der var 173 og 120 selvmord hos henholdsvis mændene og kvinderne i normalbefolkningen, var der kun 128 selvmord blandt mændene og 83 blandt kvinderne i tvillingegruppen. Resultatet gjaldt både enæggede og tveæggede tvillinger.

