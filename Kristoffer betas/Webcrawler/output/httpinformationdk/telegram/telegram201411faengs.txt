Fængsels-ansatte: Indsatte bliver fjender af samfundet
Fængsler er universiteter i kriminalitet, mener Kriminalforsorgsforeningen, der støtter ministers forslag.


 Der er tale om et stærkt visionært forslag, når justitsminister Mette Frederiksen (S) vil skrue op for brugen af samfundstjeneste og ned for fængsel overfor kriminelle, der for første gang overtræder loven.
Det mener John Hatting, der er formand for Kriminalforsorgsforeningen.
- Hvis man vil bruge samfundstjeneste som alternativ til ubetinget fængsel, så er der tale om en helt ny måde at anvende straf på, siger John Hatting, der repræsenterer de civilt ansatte i fængselsvæsnet.
Han påpeger, at kriminelle meget ofte vender tilbage, hvis de først én gang er havnet i fængsel. Derfor er det en rigtig god idé at finde alternativer til fængselsstraffen.
- Fængsler er universiteter i kriminalitet. Hvis vi kan holde folk ude og støtte den enkelte, opnår vi forhåbentlig også det, at man hjælper samfundet. I fængslerne hersker meningsløshed. Man bliver en samfundsfjende af at være i fængsel, siger John Hatting.
Overfor Jyllands-Posten fremfører professor i retsøkonomi på CBS Henrik Lando, at der ikke findes noget entydigt videnskabeligt bevis for, at man i fængslerne over en bred kam ser, at indsatte bliver mere kriminelle, sådan som Mette Frederiksen og John Hatting siger.
Men det er et helt skævt input, mener John Hatting.
- Der findes tusindvis af forskningsresultater, der peger på, at fængsel avler mere fængsel. Det forvrider debatten at fremføre et helt marginalt studie.
Formanden er godt klar over, at ministerens forslag om at veksle straffe på op til halvandet års fængsel med samfundstjeneste kan virke krænkende for retsfølelsen.
Og det skal der selvfølgelig tages hensyn til, mener John Hatting.
- Men alle ofre må også være meget interesseret i, at personerne ikke begår mere kriminalitet. Ofre må selvfølgelig ikke komme til at føle sig mere utrygge. Der skal individuelle vurderinger til, så man ikke kommer i sådan nogle situationer.
