Gjerskov: Historisk EU-fiskeaftale er stor dansk sejr
Efter flere års forhandlinger er en ny bæredygtig fiskeriaftale torsdag nat kommet på plads i EU.


 Efter flere års stridigheder er EU natten til torsdag blevet enig om en historisk ny fiskerireform.
Reformen betyder blandt andet et fuldt stop for udsmid af fisk i hele EU-området startende fra 2015. Dog med mulighed for, at der under særlige betingelser kan gives lov til fem procents udsmid.
Reformen er et stort skridt for bæredygtigt fiskeri i Europa, lyder det fra fødevareminister Mette Gjerskov (S).
- Det her er en historisk aftale og et kvantespring for bæredygtigt fiskeri, og jeg tror faktisk, at meget få havde troet på det her for blot få år siden, så jeg synes, der er grund til at være meget glad på fiskeriets og havmiljøets vegne, siger hun.
Tidligere blev mellem 15 og 40 procent af de fangede fisk smidt ud. Derfor er reformen, som nu skal sætte en stopper for et enormt ressourcespild, en stor sejr for den danske indsats, siger ministeren.
- Det afgørende skridt hen imod et forbud mod at smide gode spisefisk over bord blev taget under det danske formandskab i 2012. Dette her er resultatet af flere års målrettet dansk indsats for et mere bæredygtigt fiskeri med mindre ressourcespild, siger hun.
Ud over forbuddet mod fiskeudsmid vil reformen også gøre fiskerikvoterne mere bæredygtige. Og det er en god nyhed, mener man i Greenpeace - særligt for de små fiskere.
- For første gang har EU anerkendt værdien af de mindre og mere skånsomme fiskere ved at fremhæve behovet for sociale og miljømæssige kriterier i tildeling af fiskekvoter, skriver fiskeripolitisk direktør i Greenpeace Saskia Richartz i en pressemeddelelse.
Også den danske socialdemokrat Ole Christensen, der sidder i EU-Parlamentets fiskeriudvalg, hylder aftalen som historisk.
- For et år siden var det nærmest utænkeligt at forestille sig en så omfattende reform af fiskeripolitikken. Selv de franske og spanske ministre har måttet forstå, at det er nødvendigt med en fælleseuropæisk bæredygtig fiskeripolitik, siger Ole Christensen.
Danmark er blandt EU's største fiskerinationer og står sammen med Spanien, Storbritannien og Frankrig for over halvdelen af fiskeriet i EU.
