Ritt Bjerregaard er for sent ude



 Overborgmester Ritt Bjerregaard (S) skulle for længst have besøgt Nørrebro. Hun har et medansvar for, at borgerne kan føle sig trygge, men har siddet tilbagelænet alt for længe.
 Det siger Dansk Folkepartis gruppeformand i Københavns Borgerrepræsentation, Carl Christian Ebbesen. 
 Han er chokeret, efter at Ritzau mandag kunne beskrive, hvordan borgerne på Nørrebro frygter at færdes på gaden efter mørkets frembrud på grund af den seneste tids skudepisoder. 
 - Jeg har undret mig over, at Ritt Bjerregaard hver gang har sagt, at det må staten og politiet tage sig af, fordi det har med pistoler at gøre. Den opgave kan vi ikke løfte i kommunen. Men vi kan sagtens lave en række tryghedsskabende tiltag, siger han.
 Ritt Bjerregaard har efter sit besøg i området omkring Mjølnerparken blandt andet annonceret, at Nørrebros Gadeteam med hjælp fra politiet skal kunne gå på gaden efter mørkets frembrud. 
 Det har teamet ellers droppet af hensyn til deres sikkerhed.
 Carl Christian Ebbesen mener, at der bør ansættes flere personer i gadeteamet.
