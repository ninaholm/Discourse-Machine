Stress sender danskerne på sygehuset
Stress og angst sender flere og flere på sygehuset med en psykiatrisk diagnose, viser en ny analyse.


 Stadig flere danskere rammes af så alvorlige psykiske problemer, at det er nødvendigt med behandling på landets psykiatriske hospitalsafdelinger.
 Berlingske Tidende skriver, at en  ny, omfattende analyse fra Dansk Sundhedsinstitut, viser at antallet af hospitalsbehandlinger for psykiske lidelser er steget fra godt 80.000 til godt 120.000 siden 2000. 
Det er især de såkaldt "ikke-psykotiske" lidelser som stress, depression og angst, der rammer danskerne.
Professor i psykologi ved Aalborg Universitet Svend Brinkmann ser stigningen som et udtryk for, at danskerne er dårlige til at tackle modgang:
- Vi skelner ikke godt nok mellem psykiske lidelser og "livsproblemer". Vi griber for ofte til psykiatrien og dens diagnoser. Hvor man før havde travlt, har man nu stress, siger han til Berlingske Tidende.
Poul-Erik Carlsen, der er formand for de danske psykiatere, er dybt uenig:
- Det er et udtryk for, at folk åbner op og søger hjælp. Det har vi selv bedt dem om, siger Poul-Erik Carlsen, som advarer mod at kalde folk pylrede:
- Det er lidt at slå folk, der søger om hjælp, oven i hovedet, mener han.
Lægeforeningen anslår, at 575.000 danskere lider af depression, angst eller spiseforstyrrelser i større eller mindre grad.
