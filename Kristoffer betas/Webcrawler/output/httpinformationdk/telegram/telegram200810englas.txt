Englas drabsmand idømt fængsel på livstid



 Et halvt år efter at den 10-årige pige Englas forsvinden vakte stor opsigt i Sverige, idømte en domstol i Falun i dag hendes drabsmand fængsel på livstid.
 Den 43-årige Anders Eklund blev både dømt for drabet på Engla Juncosa Höglund og på den 31-årige Pernilla Hellgren, som han voldtog og dræbte tilbage i 2000. 
 Eklund har tilstået begge drab, efter at han blev konfronteret med dna-beviser i sagen om den voksne kvindes forsvinden.
 Der er indledt en efterforskning af, om politiet i Dalarna kan straffes for at have misset at følge op på tip, som allerede for otte år siden udpegede Eklund som Pernillas drabsmand. Politiet har anmeldt sig selv for at finde ud af, om Engla-tragedien kunne være undgået. 
 Anders Eklund blev også dømt til at betale de pårørende 860.000 svenske kroner (656.160 kroner) i skadeserstatning. 
 To retspsykiatriske udredninger har fastslået, at Eklund er psykisk syg, men alligevel er i stand til at afsone en fængselsstraf. 
