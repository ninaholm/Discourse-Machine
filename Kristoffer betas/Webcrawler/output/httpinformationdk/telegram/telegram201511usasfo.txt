USA's forsvarsbudget gør det sværere at lukke Guantánamo
Præsident Barack Obama har godkendt en ny forsvarslov, der afsætter 607 milliarder dollar til forsvaret.


 USA's præsident, Barack Obama, har onsdag skrevet under på et gennemgribende forslag til en ny forsvarslov, der nu kan træde i kraft. Loven gør det muligt at bruge 607 milliarder dollar på forsvaret, skriver nyhedsbureauet Reuters.
Loven indeholder også en bestemmelse, der gør det mere vanskeligt at lukke fangelejren på den amerikanske flådebase Guantánamo på Cuba.
Dermed bliver det mere tvivlsomt, om det vil lykkes Obama at lukke fængslet, inden han forlader USA's øverste embede i begyndelsen af 2017.
Det Hvide Hus havde tidligere på måneden gjort det klart, at Obama ville godkende loven på trods af bestemmelserne om Guantánamo.
I den nye forsvarslov fastholdes der ifølge nyhedsbureauet AFP en bestemmelse, der gør det ulovligt at flytte fanger fra Guantánamo til USA.
I Det Hvide Hus er en del af kernen i lukningsstrategien, at de mest farlige fanger skal flyttes til et særligt fængsel i USA, mens man også prøver at lave aftaler om at flytte fanger til udlandet.
I en skriftlig udtalelse siger Obama, at han er "dybt skuffet over, at Kongressen igen ikke har formået at komme et skridt videre i forhold til at lukke fængslet i Guantánamo".
Ifølge præsidenten kan det være i strid med USA's forfatning, at man ikke må flytte nogle af fangerne.
Obama lovede allerede en af sine allerførste dage som præsident i 2009, at han ville lukke fængslet. Men han er stødt på massiv modstand fra politikere, som ikke ønsker, at indsatte skal overføres til fængsler i selve USA.
De fleste fanger på Guantánamo er personer, der har deltaget i al-Qaeda-aktiviteter og er blevet pågrebet under tidligere præsident George W. Bushs "krig mod terror" efter angrebene mod USA 11. september 2001.
