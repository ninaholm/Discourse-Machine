Forarget Gjerskov indkalder kødbranchen til møde
Fødevareminister Mette Gjerskov (S) er forarget over, at kødbranchen snyder forbrugerne.


 Kødbranchen, detailhandlen og landbruget bliver indkaldt til møde hos fødevareminister Mette Gjerskov (S). Ministeren er forarget over, at kødbranchen snyder forbrugerne ved at blande svinekød i oksekød.
- Det er på høje tid, at hele branchen foretager en alvorlig selvransagelse. Prøverne blev taget for at følge op på hestekøds-skandalen, men de har afsløret et nyt problem. Noget tyder på, at det er et brancheproblem, det her.
- Når der er over en procent svinekød i oksekød er det ikke sjusk med kødhakkere og brug af samme knive, som branchen ofte hævder. Det er fusk og snyd, fordi der er en økonomisk gevinst i at blandt svinekød i det dyrere oksekød, siger Mette Gjerskov til Ritzau.
Fødevarebranchen lader hånt om det mindretal af mennesker, der af religiøse årsager ikke spiser svinekød.
- Jeg er meget forarget over det her. Branchen udsætter nogle mennesker for at spise noget, der er imod deres overbevisning. Vi andre forbrugere snydes, fordi vi køber noget, der ikke er, som det giver sig ud for på pakken, siger Mette Gjerskov.
Fødevareministeren finder det fuldstændigt uacceptabelt, at der i 11 ud af 70 prøver af fersk og forarbejdede varer blev fundet svinekød i oksekød, og i syv ud af de 11 prøver var indholdet af svinekød mere end syv procent.
- Jeg ved ikke, hvor i landet det er fundet, men prøverne er taget i både supermarkeder og engros-leddet. Men det er fuldstændigt uacceptabelt. Der er blandt andet fundet svinekød i oksespegepølse og i fersk kød, siger Mette Gjerskov.
Branchen skal vide, at den bliver kontrolleret, og at hammeren falder for snyd. Derfor vil ministeren se på, om den kan kontrolleres hurtigere, inden kødet ender i køledisken eller i færdigproducerede varer.
- Det er nemmere end at tage dna-prøver af kødet bagefter. Og vi er åbenbart nødt til at skærpe kontrollen, siger ministeren.
De øvrige EU-lande er også i gang med at tage prøver i kølvandet på hestekøds-skandalen.
- Når de resultater foreligger, vil det vise sig, om der er et mønster i det her, siger Mette Gjerskov.
