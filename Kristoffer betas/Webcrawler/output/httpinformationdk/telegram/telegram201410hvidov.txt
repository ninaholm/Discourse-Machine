Hvidovre bliver digital: Betal børnehaven over mobilen
I Hvidovre kan du nu betale med mobilen, når du besøger svømmehallen eller fornyer passet i borgerservice.


 Fra torsdag kan alle borgere i Hvidovre Kommune betale med mobilen, når de køber en billet i den lokale svømme- eller skøjtehal, eller når de skal betale et nyt pas eller kørekort i den kommunale borgerservice.
Betalingerne kan klares via Danske Banks populære, mobile betalingssystem Mobilepay, og Hvidovre er bare første skridt i en storstilet satsning, der skal bane vejen for mobile betalinger i alle landets kommuner, skriver Politiken.
For at nå målet har Danske Bank allieret sig med it-giganten KMD, der er landets største leverandør af it-løsninger til netop kommunerne.
- Jeg bliver ikke det mindste overrasket, hvis de fleste kommuner i Danmark har tilsluttet sig dette projekt i løbet af 2015, siger KMD's administrerende direktør, Eva Berneke.
- Det her handler om at give borgerne en ny, nem betalingsform, og som et led i det her projekt er vi ved at udvikle en betalingsapp til mobiltelefonen, der giver borgerne det fulde overblik over, hvad de skylder kommunen, siger Eva Berneke videre til avisen.
1,6 millioner danskere benytter nu Danske Banks system, der håndterer omkring 20 millioner betalinger om året, og som ifølge banken ventes at omsætte for mindst seks milliarder kroner i 2014.
Nogle kommuner er i en mindre skala begyndt at bruge Mobilepay, men Hvidovre er den første kommune, der har taget en central beslutning om at tilbyde mobile betalinger, hvor det kan lade sig gøre.
Hvidovres borgmester, Helle Adelborg (S), lægger ikke skjul på sin begejstring.
- Jeg synes, det er genialt, at man kan betale over mobilen.
- Vi ved, at der er over 25.000 af vore 52.000 hvidovreborgere, der benytter Mobilepay til private betalinger, så selvfølgelig skal borgerne også have muligheden for at betale over mobilen, når de går i svømmehallen eller skal have fornyet passet.
- Og jeg kan sagtens se, at vi med fordel kan udvide ordningen, så vi eksempelvis får biblioteket med eller bruger Mobilepay, når der sælges billetter til forskellige kulturelle arrangementer, siger borgmesteren til Politiken.
