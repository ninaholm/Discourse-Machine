Støjberg opfordrer muslimer til at tage afstand fra imamer
Integrationsministeren tager afstand fra en række imamer, der har fordømt en TV2-dokumentar om moskeer.


 Det er ikke TV2, der skal fordømmes, men stening og vold mod kvinder, skriver integrationsminister Inger Støjberg (V) på Facebook.
Søndag mødtes en række imamer og fordømte TV2 for en række dokumentarer, der med skjult kamera løfter sløret for forholdene i en håndfuld danske moskeer.
- Det er ikke TV2, der skal fordømmes, men det er det middelalderlige syn på ligestilling, stening, vold mod kvinder og børn og afstandtagen til dansk skik og brug, som nogle imamer står for, der skal fordømmes, skriver Støjberg på Facebook.
 TV2's dokumentar viser blandt andet, at imamer har undervist i stening af utro kvinder og vejledt kvinder til at blive hos deres voldelige mænd.
Det er udtryk for et "middelalderligt tankesæt", der ikke hører hjemme i Danmark, pointerer Inger Støjberg. Hun henvender sig samtidig direkte til landets moderate muslimer, som hun beder tage afstand fra yderliggående imamer.
- Men til alle jer helt almindelige muslimer i Danmark, der hver eneste dag står op, passer jeres arbejde, uddannelse og deltager i det helt almindelige liv i Danmark: Vi bakker jer op!
- Det er jer, der er de første, det rammer, når yderliggående imamer og foreninger forsøger at undertrykke kvinder, børn eller alle dem, der tænker eller lever anderledes, end de selv gør.
Integrationsministeren udtrykker forståelse for, at nogle moderate kræfter må være trætte af hele tiden at skulle forholde sig til deres tro på grund af "yderliggående kræfter".
- Men så længe disse kræfter - herunder en stribe imamer - bekæmper de frihedsrettigheder, vi har i Danmark, så er det desværre nødvendigt, at både I og vi siger klart og tydeligt fra!
Imamernes fordømmelse af TV2 har vakt vrede på Christiansborg. De Konservative foreslår at indføre en certificering for imamer, så de skal tale dansk for at måtte forkynde islam i danske moskeer.
Det har mandag formiddag ikke været muligt at få en uddybende kommentar fra Inger Støjberg.
