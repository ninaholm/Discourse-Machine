Rød blok forventer ministerundskyldning for landbrugspakke
En hasteindkaldt forskerhøring og et samråd skal miljø- og fødevareminister Eva Kjer Hansen igennem tirsdag.


 En tilståelsessag. Hun må undskylde. Både over for Folketinget og befolkningen.
Det er forventningen hos rød blok, inden miljø- og fødevareminister Eva Kjer Hansen (V) tirsdag endnu engang skal forholde sig til regeringens udskældte regnemetode i forbindelse med sin landbrugspakke.
Berlingske skriver mandag, at seks af de syv forskere, som deltager ved tirsdagens høring, kalder regeringens regnestykke for misvisende.
Eva Kjer Hansen har gentagne gange forsvaret regnestykket, og hun har til Folketinget oplyst, at den nye landbrugspakke forbedrer forholdene for landbruget og gavner miljøet.
Men det må stoppe nu, siger Simon Kollerup, fødevare- og landbrugsordfører for Socialdemokraterne.
- Det er meget alvorligt, når toppen af den danske forskerverden på netop dette felt undsiger ministerens måde at regne på, og når det endda også er forskere, som Venstre selv har bedt om at møde op til høringen, siger han til Ritzau.
De seks eksperter fra Københavns Universitet og Aarhus Universitet er alle indkaldt af Folketingets miljøudvalg. Nogle er indkaldt på initiativ af rød blok, mens andre er indkaldt på initiativ af blå blok.
Ida Auken, miljøordfører for De Radikale og tidligere miljøminister, forventer en undskyldning.
- Jeg forventer, at ministeren indrømmer, at pakken ikke er god for vores vandmiljø, og at hun siger undskyld til Folketinget og til befolkningen, fordi hun har givet det indtryk, at det var en grøn pakke, hun lagde frem.
- Miljøet får det dårligere, og det skal man ikke prøve at sminke på, siger hun til Ritzau.
Foruden høringen skal ministeren i samråd hos Miljø- og Fødevareudvalget senere tirsdag.
Først efter samrådet vil Socialdemokraterne se på, hvad der politisk skal gøres.
- Efterhånden er dette en ren tilståelsessag, hvor ministeren må anerkende, at hun har vildledt Folketinget, og det er selvfølgelig meget alvorligt, siger Kollerup.
Rasmus Nordqvist, Alternativets politiske ordfører, skriver følgende på Twitter:
- Den landbrugspakke må og skal gentænkes - for naturen og miljøet.
Landbrugspakken overlever under alle omstændigheder. De Konservative vil trods skepsis over for regnemetoden ikke trække sig fra aftalen. Partiet kæmper dog for at få en grøn tillægsaftale på plads.
