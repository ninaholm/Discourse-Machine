Voldsom bilbombe ryster Hizbollah-højborg i Beirut
Syv mennesker er angiveligt dræbt, da en bilbombe eksploderede i en forstad til Libanons hovedstad, Beirut.


 En kraftig bilbombe har tirsdag formiddag rystet Libanons hovedstad, Beirut. Ifølge den amerikanske tv-station CNN er syv mennesker blevet dræbt ved eksplosionen.
Bilbomben eksploderede i en forstad syd for Beirut. Ifølge beboere i området er stedet højborg for den militante gruppe Hizbollah, der støtter den syriske præsident, Bashar al-Assad, i borgerkrigen i Syrien.
Der er indtil videre ingen oplysninger om, hvad der forårsagede eksplosionen.
Ifølge nyhedsbureauet AFP er 53 mennesker blevet såret ved attentatet, og det er dermed den mest alvorlige episode i et Hizbollah-kontrolleret område i Beirut, siden den syriske borgerkrig brød ud i 2011.
Et vidne på stedet fortæller om en tilstand af kaos efter eksplosionen.
- Alle gik i panik. Alle løb til højre og til venstre efter braget. Jeg kan ikke forstå, at nogen kan finde på at gøre sådan noget på den første dag af ramadanen, siger Carole Mansour, der ejer en skoforretning i nærheden af det ramte område.
I de seneste måneder har der været tiltagende spændinger mellem Hizbollah og sunnimuslimerne i landet, siden den shiamuslimske bevægelse begyndte at engagere sig i Syrien-konflikten for at hjælpe Bashar al-Assad.
Officielt er Libanon neutral i Syrien-konflikten, men landet er de facto opdelt i to lejre, der er for eller imod Bashar al-Assad. Hizbollah og shiamuslimerne støtter al-Assad, mens den sunnimuslimske opposition bakker op om oprørerne i Syrien.
Angrebet er det andet på få måneder i det sydlige Beirut. I maj ramte to raketter området, og libanesiske sikkerhedsstyrker har siden uskadeliggjort adskillige raketter i nærheden af Beirut.
Det er endnu uvist, hvem der står bag angrebene tirsdag såvel som i maj.
