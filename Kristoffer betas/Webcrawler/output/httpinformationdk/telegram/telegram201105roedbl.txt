Rød blok vil bremse velfærdsudgifter
I den ventede 2020-plan fra rød blok lægger S og SF op til en historisk lav stigning i de offentlige udgifter.


 Socialdemokraterne og SF fastslår nu, at stigningen i de offentlige udgifter til folkeskolen, ældreplejen, sygehuse og andre former for offentlige velfærdstilbud skal bremses markant op fra 2016.
Opbremsningen er et centralt element i rød bloks længe ventede økonomiske udspil, der indeholder S-SFs bud på en holdbar økonomisk politik frem til 2020, skriver Berlingske.
 I udspillet overtager oppositionens ledere, Helle Thorning-Schmidt (S) og Villy Søvndal (SF), ifølge avisen overraskende regeringens mål for, hvor meget de offentlige udgifter må stige efter 2016.
- Det er for at banke fast, at en kommende regering selvfølgelig skal være sikker på, at der er styr på den økonomiske politik.
- Vi har brug for meget tydeligt at sige, at vi ikke har noget pengetræ, siger SF-formand Villy Søvndal.
Hidtil har S-SF slået fast, at en eventuel ny regering vil lade de offentlige udgifter stige med 1,4 procent om året de kommende fire år.
Den stigning holder Villy Søvndal fast i, men efter 2015 må kommuner, regioner og staten nøjes med at lade udgifterne stige med 0,8 pct. af BNP frem til 2020.
Den radikale leder, Margrethe Vestager, erklærer sig glad for den nye melding og fastslår, at det nu bliver nemmere for De Radikale at få enderne til at hænge sammen med S-SF:
- Vi har længe indset, at realvæksten i det offentlige forbrug må være på et meget, meget lavt niveau, siger hun til Berlingske.
Finansminister Claus Hjort Frederiksen (V) kalder S-SF-udspillet for "vælgerbedrag":
- På den ene side fremstiller de regeringen som nogen, der vil lave massakre på den offentlige sektor, og nu vil de så selv operere med samme vækstprocent, siger finansministeren.
