Al-Qaeda frikendes for Benghazi-angreb
USA's efterretningstjenester sætter ikke længere al-Qaeda i forbindelse med drab på amerikansk ambassadør.


 De amerikanske efterretningstjenester har ikke fundet nogen beviser for, at angrebet på USA's konsulat i Benghazi i Libyen kan sættes i forbindelse med terrorbevægelsen al-Qaeda. Tværtimod tyder det på, at angrebet opstod nærmest spontant.
Det siger kilder i efterretningstjenesterne til Los Angeles Times. USA's ambassadør i Libyen, Christopher Stevens, og tre af hans medarbejdere blev dræbt, da konsulatet blev invaderet og sat i brand af en gruppe bevæbnede mænd.
Angrebet fandt sted den 11. september - årsdagen for al-Qaedas terrorangreb i USA i 2001. Blandt andet derfor blev terrorbevægelsen anset for at stå bag. Men påstanden er altså ikke bekræftet af de efterfølgende undersøgelser.
Kilderne siger til avisen, at angrebet fandt sted efter en meget begrænset planlægning. "Gerningsmændene udviste en udtalt mangel på organisation. Nogle havde ingen våben og andre lod til kun at være interesseret i at plyndre stedet", siger kilderne.
Ingen af efterretningerne tyder på, at angrebet var planlagt dage eller uger i forvejen. Derimod peger meget i retning af, at det opstod spontant, refererer en kilde om den fem uger lange efterforskning.
Hændelsen har været heftigt debatteret i valgkampen mellem præsident Barack Obama og udfordreren Mitt Romney.
Republikaneren har kritiseret Obama for håndteringen af begivenheden og mener, at det er udtryk for en svag udenrigspolitisk indsats fra præsidentens side de seneste fire år. Især i Mellemøsten.
