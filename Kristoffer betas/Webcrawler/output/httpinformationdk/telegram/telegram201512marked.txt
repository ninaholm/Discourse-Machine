Markedsoversigt: Både aktierne og renterne dykkede



 
De danske investorer foretrak salgsknappen frem for købsknappen i fredagens aktiehandel, hvor det ledende C20 Cap-indeks gik på weekend i 1013,93 efter et fald på 1,0 pct. På obligationsmarkedet faldt renterne.
I bunden af det danske eliteindeks endte telekoncernen TDC, som dykkede 4,3 pct. og endte i 33,02 kr. Det fulgte, efter at TDC havde fået sænket sin vurdering af det amerikanske kreditvurderingsinstitut Fitch til "BBB-" fra "BBB".
Fald var der også for aktierne i A.P. Møller - Mærsk, hvis B-aktie endte 2,9 pct. lavere i 8805 kr. Det lyseblå konglomerat presses af lave fragtrater og faldende oliepriser, og det har medvirket til, at Danske Markets har skåret i sin anbefaling af aktien til "hold" fra tidligere "køb".
Danske Bank endte 0,7 pct. lavere i 180,70 kr. Efter en gennemgang af sin goodwill har banken besluttet at nedskrive for 4,5 mia. kr. relateret til sine aktiviteter i Finland og Nordirland.
Vindmøllemageren Vestas, der lukkede i 477,50 kr. efter et fald på 0,3 kr., kunne sent torsdag oplyse om en ordre på 100 megawatt i USA.
Genmab endte 1,1 pct. lavere i 915,50 kr. trods nyheden om, at det havde fået en milepælsbetaling på 3 mio. dollar i samarbejdet med partneren Janssen vedrørende Duobody-teknologiplatformen.
Nyt fra bioteksektoren var der også blandt sidepapirerne, idet Bavarian Nordic indgik en aftale med selvsamme Janssen om udvikling af en HPV-vaccine.
Som led i aftalen får Bavarian Nordic, der sluttede 5,4 pct. højere i 340 kr., en forudbetaling på 9 mio. dollar, men har samlet mulighed for at modtage op mod 171 mio. dollar, svarende til knap 1,2 mia. kr. Dertil kommer royaltybetalinger for fremtidigt salg.
Der var rentefald over Europa i fredagens obligationshandel, hvor tendensen til, at investorerne søgte væk fra de risikobetonede aktier, i stedet understøttede de fastforrentede papirer.
Fredagens facit for det tiårige danske statspapir blev en rente på 0,81 pct. efter et fald på 5 basispoint fra torsdag.
Rentefaldene følger i kølvandet af den ventede pengepolitiske stramning fra den amerikanske centralbank, Federal Reserve, onsdag aften.
- Opmærksomheden retter sig nu mod, hvornår Fed kommer med den næste renteforhøjelse, lyder det fra seniorøkonom Kim Fæster fra Jyske Bank i en analyse.
- Jævnført Yellen afhænger tidspunktet af udviklingen i vækst- og inflationssignalerne, og derfor er markedernes radar fortsat indstillet på det økonomiske billede. Vi venter, at Fed hæver på mødet i marts, fortsætter han.
Mens rentemeddelelsen fra USA havde været et meget imødeset punkt i denne uges kalender, var der ikke meget at se frem til i fredagens handel, som var uden væsentlige nøgletal. Mandag kommer der tal for forbrugertilliden i eurozonen, og fra USA kommer der tirsdag tal for boligsalget.
