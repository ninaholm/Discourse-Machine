EL blåstempler for første gang finansloven
Regeringen sikrer sig flertal bag sin første finanslov. Det venstreorienterede støtteparti siger officielt ja.


 Enhedslistens hovedbestyrelse siger ja til finanslovaftalen med regeringen.
Dermed har S-R-SF-regeringen sit flertal på plads for finansloven 2012.
- Vi har fået vores mandat, og nu går vi tilbage til finansministeren med et mandat, som gør, at vi kan stemme ja til finansloven, oplyser partiets gruppeformand og hovedbestyrelsesmedlem Per Clausen.
- Vi synes, at vi har opnået en række gode resultater, hvor vi har sat fingeraftryk, tilføjer han over for Ritzau.
Ifølge Per Clausen vil den nye finanslov bekæmpe fattigdom, skabe bedre vilkår for arbejdsløse, hæve beskatningen af de multinationale selskaber og sætte et loft for klassekvotienter.
Resultaterne fik 23 af de 25 medlemmer af Enhedslistens hovedbestyrelse til at stemme for, mens to undlod at stemme.
Den sidste delaftale i finansloven faldt på plads søndag formiddag, hvor regeringen og Enhedslisten gav hinanden håndslag på at bruge 500 millioner kroner på landets børnehaver, vuggestuer og øvrige daginstitutioner.
Pengene skal bruges på at ansætte 1500 ekstra pædagoger.
Det var ventet på forhånd, at søndagens eftermiddagsmøde i hovedbestyrelsen ville blive en formsag for folketingsprofilerne Johanne Schmidt-Nielsen og Frank Aaen.
De har løbende orienteret hovedbestyrelsen om resultaterne af forhandlingerne og fået mandat til at fortsætte.
Det er første gang i partiets historie, at Enhedslisten stemmer ja til en finanslov.
Enhedslistens forhandlere fortsætter nu over i Finansministeriet for at meddele finansminister Bjarne Corydon (S), at støttepartiet er klar til at indgå en aftale om finansloven for næste år.
På grund af lovbehandlingen skal partierne først formelt stemme om finansloven i folketingssalen til januar.
Det er skatte- og afgiftsstigninger på fem milliarder kroner, som danner rammer om finansloven.
