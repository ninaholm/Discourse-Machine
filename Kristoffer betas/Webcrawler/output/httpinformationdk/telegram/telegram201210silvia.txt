Silvia bekræfter forlovelse: En svigermors drøm
Prinsessen er meget lykkelig, og det er vi også, siger dronning Silvia.


 Den svenske prinsesse Madeleine er blevet forlovet med sin amerikanske kæreste, Chris O'Neill, siger dronning Silvia.
 - Vi er meget lykkelige. Han er en svigermors drøm, siger den svenske dronning til nyhedsbureauet TT.
 - Prinsessen er meget lykkelig, og det er vi også, siger dronningen, som torsdag besøgte Stockholm-forstaden Jordbro.
Dronning Silvia traf i begyndelsen af oktober den amerikanske erhvervsmand Chris O'Neill i USA. Først i prinsesse Madeleines lejlighed i New York og senere på en eksklusiv restaurant.
I en udtalelser på hoffets hjemmeside siger prinsesse Madeleine:
- Vi er meget glade og lykkelige. Det er en helt speciel dag for os.
Hun siger videre, at Christopher O'Neill friede en dag i begyndelsen af oktober.
- Det var meget romantisk og fint gennemtænkt, men mere end det, vil vi ikke fortælle. Vi holder det for os selv, siger hun.
O'Neill siger, at han et stykke tid havde ønsket at fri, men at han ville vente til det rettet tidspunkt.
 - Jeg vidste, at det var Madeleine, jeg ville gifte mig med, siger han.
I en kortfattet meddelelse fra hoffet hedder det, at brylluppet er planlagt til at finde sted i sommeren 2013.
 Avisen Aftonbladet har på sin hjemmeside offentliggjort et billede af parret, og på Madeleines finger sidder en skinnende forlovelsesring.
Det svenske kongepar skal i lang tid have været indforstået med, at det var alvor mellem Madeleine og, Chris O'Neill, som i januar fik lov at ledsage prinsessen på en kongelig repræsentationsopgave i Carnegie Hall.
Expressen skriver, at Chris O'Neill friede til Madeleine efter at have sikret sig hendes forældres samtykke. Forlovelsen skulle være blevet fejret på restauranten i New York.
Madeleine har tidligere været forlovet med Jonas Bergström, men de gik fra hinanden i 2010.
Madeleine Thérèse Amelie Josephine blev født den 10. juni 1982 på Drottningholms slot. Hun er kongeparrets yngste barn og den fjerde i tronarvefølgen efter kronprinsesse Victoria, prinsesse Estelle og prins Carl Philip.
Prinsessen er uddannet kunsthistoriker og arbejder ved World Childhood Foundation i USA. Hun er bosat i New York.
