Lærerstuderendes prøver bliver ikke bedømt
Nye prøver på læreruddannelsen møder kritik for ikke at teste de studerendes faglige niveau tilstrækkeligt.


 Flere prøver var et centralt element i bestræbelserne på at styrke fagligheden, da den nye læreruddannelse blev præsenteret sidste år.
Det skriver Morgenavisen Jyllands-Posten tirsdag.
En rundringning til landets professionshøjskoler viser imidlertid, at i langt de fleste tilfælde bliver indholdet af de nye prøver reelt ikke bedømt.
De såkaldte modulopgaver gennemføres som kvantitative prøver, hvilket vil sige, at de studerende eksempelvis skal aflevere en opgave eller holde et oplæg, der lever op til de formelle krav for at kunne fortsætte på uddannelsen.
Hvis en kommende lærer afleverer en opgave, hvor der er det rette antal tegn, vil vedkommende bestå. Det er spild af vores tid, lyder det fra Lærerstuderendes Landskreds.
- Hvis vi ikke får faglig feedback på de opgaver, kan vi jo ikke udvikle os, siger de lærerstuderendes formand, Bob Bohlbro.
Fra flere uddannelsessteder lyder det, at man ikke mener, det giver mening at afholde prøverne som kvalitative prøver med faglig bedømmelse.
- Jeg ved godt, at der var et politisk ønske om flere prøver på læreruddannelsen, men der er ikke grund til at holde så mange prøver i hvert fag.
- Det er en alt for stor byrde både for de studerende og for uddannelsen, siger Lars Kettel, der er leder af læreruddannelsen på professionshøjskolen Metropol.
Derfor vil alle modulopgaver på Metropol i fremtiden være kvantitative.
Uddannelsesminister Sofie Carsten Nielsen (R) siger, at hun fortsat vil lade det være op til professionshøjskolerne at bedømme, hvordan prøverne skal bedømmes.
- Vi har stadig afsluttende prøver på læreruddannelsen, og her er de faglige krav blevet skærpet, siger hun.
