Chavez: Zelaya hjem til Honduras i dag



 Venezuelas præsident, Hugo Chavez, sagde fredag, at den afsatte, honduranske leder Manuel Zelaya agter at vende hjem til sit land "inden for de nærmeste timer".
 Chavez, en allieret af præsidenten, der blev afsat ved et militærkup 28. juni, siger, at Honduras har været et "uregerligt land", siden Zelaya blev væltet.
 Ved kuppet blev Zelaya sat på et fly og fløjet til Costa Rica. Begrundelsen for afsættelsen af Zelaya var, at han skulle have ignoreret en kendelse fra Højesteret og forsøgt at organisere en folkeafstemning, der i strid med forfatningen skulle forlænge hans præsidentperiode.
 Honduras' nye, fungerende præsident, Roberto Micheletti, sagde onsdag, at han er villig til at træde tilbage. Men kun hvis den afsatte præsident, Manuel Zelaya, ikke kommer tilbage til Honduras.
 - For fred og sikkerhed i landet og uden forhenværende præsident Zelayas hjemvenden, så er jeg klar til at gøre det, siger Micheletti og bløder dermed den tidligere noget hårdere tone lidt op.
 Micheletti er blevet kritiseret fra store dele af det internationale samfund siden kuppet.
 Den honduranske regering genindførte torsdag det natlige udgangsforbud, som første gang trådte i kraft i kølvandet på militærkuppet.
