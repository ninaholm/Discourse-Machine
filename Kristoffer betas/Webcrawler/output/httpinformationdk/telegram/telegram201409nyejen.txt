Ny ejendomsvurdering udskydes yderligere
Ifølge flere medier ser det ud til, at et nyt system for ejendomsvurderinger vil blive udskudt til 2017.


 Danske boligejere skal efter alt at dømme væbne sig med tålmodighed, når det gælder implementeringen af et nyt system for ejendomsvurderinger.
Det skriver flere medier.
Torsdag skal et ekspertudvalg aflevere en længe ventet rapport om, hvordan man kan indrette en ny måde at håndtere ejendomsvurderingerne på efter voldsom kritik af det hidtidige system.
Ifølge Børsens oplysninger vil regeringen forsøge at få politisk opbakning til at udsætte reparationen af ejendomsvurderingerne, som, myndighederne siden 2007 var klar over, var stærkt upræcise.
Også ifølge TV2 News vil et nyt system for ejendomsvurderinger blive yderligere udskudt.
Ifølge Finansministeriets forventninger til den rapport, der kommer fra ekspertudvalget, vil systemet først kunne blive implementeret i 2017, skriver TV2.
Rigsrevisionen afdækkede i 2013 omfattende fejl i Skats offentlige ejendomsvurderinger.
Rigsrevisionen anførte blandt andet, at Skats vurdering af parcelhuse i tre ud af fire tilfælde i 2011 ikke stemmer overens med de priser, husene blev handlet til.
For 41 procent af de huse, som blev solgt i andet halvår af 2011, var ejendomsvurderingen for høj, mens den var for lav i 34 procent af tilfældene, konkluderede Rigsrevisionen.
Ekspertudvalget blev nedsat i oktober sidste år og har siden arbejdet med at finde løsninger til et nyt system. Løsninger, der vel at mærke ikke må resultere i, at der ændres i det nuværende provenu, som statskassen får ud af det hidtidige system.
