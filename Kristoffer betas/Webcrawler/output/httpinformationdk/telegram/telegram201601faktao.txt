FAKTA: Obama skærper våbenlov efter utallige skudepisoder
Den amerikanske præsident vil skærpe landets våbenlov. Se de mange skudsager her.


 USA's præsident, Barack Obama, har tirsdag præsenteret en række stramninger af landets våbenlovgivning.
Her er en oversigt over de mest dødelige skudepisoder i USA de seneste 25 år:
* 16. oktober 1991: En mand i byen Kileen, Texas, skyder og dræber 23 personer i en restaurant, inden han dræber sig selv.
* 29. juli 1999: To teenagedrenge dræber 12 klassekammerater og en lærer med skydevåben på Columbine High School i Littleton, Colorado, inden de tager livet af sig selv.
* 29. juli 1999: En børsmægler går amok i Atlanta, Georgia, og dræber 12 mennesker inklusive sin kone og to børn, før han tager sit eget liv.
* 21. marts 2005: En teenagedreng fra Red Lake, Minnesota, dræber to personer på sin bedstefars plejehjem, der ligger i et indianerreservat, inden han tager hen på sin skole og dræber syv andre. Han begår herefter selvmord.
* 16. april 2007: En elev på Virginia Tech University i Blacksburg, Virginia, går amok med et skydevåben og dræber 32 personer, inden han skyder sig selv.
* 24. december 2008: En mand, der er klædt som julemanden, åbner ild mod en familiefest i Covina, Californien, og sætter derefter ild til huset. Ni mennesker omkommer, og gerningsmanden begår selvmord.
* 3. april 2009: Et center for immigranter i Binghamton, New York, bliver angrebet af en person bevæbnet med skydevåben. 13 mennesker dør.
* 5. november 2009: En psykiater i den amerikanske hær, major Nidal Hasan, åbner ild på sin egen militærbase i Fort Hood, Texas. Skuddene dræber 13 og sårer 42, inden politiet overmander ham.
* 2. april 2012: En mandlig sygeplejerskestuderende dræber syv mennesker på et kristent universitet i Oikos, Californien.
* 20. juli 2012: Under en premiere på en Batman-film åbner en mand ild i en biograf og dræber 12 mennesker i Aurora, Colorado.
* 5. august 2012: En veteran fra den amerikanske hær, der er tilhænger af overherredømme til hvide mennesker, dræber seks personer og sårer fire andre foran et Sikh-tempel i byen Oak Creek i Wisconsin, før han tager sit eget liv.
* 14. december 2012: En ung mand dræber 26 personer - heriblandt 20 børn - på Sandy Hook Elementary School i Newton, Connecticut. Blandt de dræbte er også gerningsmandens egen mor. Manden begår selvmord.
* 26. juli 2013: En bevæbnet mand dræber seks personer i en skudepisode i en boligblok i Miami, Florida. Han tager derefter to personer som gidsler, inden politiet dræber ham efter længere tids gidseltagning.
* 16. september 2013: 12 bliver dræbt på en flådebase i den amerikanske hovedstad, Washington, da en bevæbnet person går amok med et skydevåben. Gerningsmanden bliver dræbt af politiet.
* 17. juni 2015: En hvid mand dræber ni personer ved en historisk kirke med en hovedsagelig sort menighed i Charleston, South Carolina.
* 1. oktober 2015: Et college i Roseburg, Oregon, bliver scene for en skudepisode, da en bevæbnet mand dræber ni mennesker og sårer adskillige andre, før han begår selvmord.
* 2. december 2015: Gerningsmænd stormer et handicapcenter i San Bernardino, Californien, og efterlader mindst 14 døde og et lignende antal alvorligt sårede.
Kilde: AFP
