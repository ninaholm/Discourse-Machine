DF underkender Støjbergs ændringer i smykkelovforslag
Ændringer i lovforslag om asylansøgeres værdier gør det sværere at få dem til at betale selv, mener DF.


 Hos Dansk Folkeparti ser udlændingeordfører Martin Henriksen ingen grund til at ændre i det omdiskuterede lovforslag, som giver myndigheder ret til at beslaglægge smykker og kontanter fra asylansøgere, der er kommet til Danmark.
Udlændinge- og integrationsminister Inger Støjberg (V) har ellers fremlagt ændringer til lovforslaget, som blandt andet skal hæve beløbsgrænsen fra 3000 til 10.000 kroner og specifikt undtager genstande med en særlig affektionsværdi - for eksempel vielsesringe.
- Det er vores udgangspunkt, at vi siger nej til ændringsforslaget, siger Martin Henriksen, som uddyber, at ændringerne efter hans mening stiller asylansøgere bedre end danske statsborgere, som står i gæld til det offentlige.
- Jeg synes godt, at man kan tillade sig at sige, at asylansøgere moralsk og økonomisk står i gæld til den danske stat al den stund, at det sådan set er danske skatteborgere, der betaler for det hele.
- Med det, som De Konservative, Socialdemokraterne og nu også ministeren lægger op til, så vil det blive vanskeligere for myndighederne at sørge for, at asylansøgere, der kan betale, også kommer til at betale, siger Martin Henriksen.
Han er i det hele taget uforstående over for virakken om lovforslaget, der blandt andet har vakt opsigt i udlandet.
- Jeg kan ikke forstå, hvorfor Folketinget har brugt så meget tid på at diskutere det her forslag, når det reelt er i småtingsafdelingen, siger han.
