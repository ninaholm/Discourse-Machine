Hamas: Vi har taget israelsk soldat som gidsel
Den væbnede gren af den palæstinensiske bevægelse påstår, at den har taget israeler som gidsel efter kampe.


 En talsmand fra den væbnede gren af Hamas, al-Qassam-brigaden, hævder søndag aften, at bevægelsen har taget en israelsk soldat som gidsel under de seneste kampe i Gaza.
Det skriver de internationale nyhedsbureauer søndag aften.
- Den israelske soldat Shau Aaron er i hænderne på al-Qassam-brigaden, siger talsmanden Abu Ubeida, der benytter et pseudonym, under en tv-transmitteret tale.
Der forelå ikke umiddelbart en kommentar fra Israel.
Søndag blev den blodigste dag i konflikten i fem år, efter at over 100 palæstinensere mistede livet i Gaza, mens Israel oplevede det største tab af soldater på én dag i årevis, da 13 soldater blev dræbt.
I 2006 blev den israelske soldat Gilad Shalit bortført af væbnede palæstinensere. Han sad i fangenskab i fem år, før han blev frigivet, mod at Israel satte 1027 fængslede palæstinensere fri.
Den palæstinensiske selvstyrepræsident, Mahmoud Abbas, forlangte søndag et hastemøde i FN's Sikkerhedsråd for at drøfte krisen i Gazastriben.
Søndag erklærede det palæstinensiske selvstyres præsident tre dages landesorg og anklagede Israel for at begå en massakre.
Den amerikanske præsident Barack Obama har i en telefonsamtale med Israels premierminister, Benjamin Netanyahu, søndag udtrykt "alvorlig bekymring" omkring det stigende antal af dræbte efter søndagens angreb i Gaza.
Obama sagde videre, at han sender sin udenrigsminister John Kerry til Kairo for at mægle mellem parterne.
