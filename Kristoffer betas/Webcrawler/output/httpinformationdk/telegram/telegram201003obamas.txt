Obamas sundhedsreform er vedtaget
Repræsentanternes Hus i USA har vedtaget præsident Barack Obamas omdiskuterede sundhedsreform. Reformen vil give alle amerikanere en offentlig sygeforsikring.


 USA's 300 millioner borgere kan se frem til en offentlig sygesikring for første gang i landets historie. 
Det er en realitet, efter den meget omdiskuterede sundhedsreform, som præsident Barack Obama står bag, natten til mandag dansk tid blev vedtaget med 219 stemmer for og 212 imod i Repræsentanternes Hus. 
Dermed er det lykkedes Obama at få gennemført en af sine store mærkesager, som reelt vil give alle amerikanere en sygesikring. 
Reformen, som republikanerne har afvist som dyr og ubrugelig, har været heftigt debatteret i USA, og søndagens timelange debat op til afstemningen var en følelsesladet affære. Blandt de mange taler for og imod den nye reform var der henvisninger til både kommunismens svøbe og den amerikanske månelanding. Republikanernes minoritetsleder, John Boehner, råbte blandt andet sin foragt mod lovforslaget ud i salen: "Hell, no!", hvilket fik resten af salen til højlydt at råbe eller klappe. 
Tidligere søndag fik Obama sit flertal i hus, da demokratiske abortmodstandere fik lovning på, at de føderale midler, der udløses af lovpakken, ikke bliver brugt til abortindgreb. Flere demokratiske politikere og abortmodstandere havde indtil da truet med at stemme imod sundhedsreformen, fordi den i sin oprindelige udformning banede vejen for finansiering af abortindgreb. 
Sundhedsreformen er den største af sin slags i 45 år, da præsident Lyndon B. Johnson i 1965 indførte sundhedsforsikringerne Medicare og Mediaid. Reelt vil alle borgere i USA med Obamas reform få sygeforsikring - et politisk mål for mange præsidenter lige siden eks-præsident Theodore Roosevelt for første gang luftede tanken i 1912.
Obama siger, at reformen er nødvendig for at give 32 millioner amerikanere, der er uforsikrede, en sygesikring. Samtidig siger han, at reformen vil stoppe forsikringsselskabernes udplyndring af amerikanerne og give amerikanske borgere garanti for, at de ikke vilkårligt smides ud af forsikringsselskaberne.
