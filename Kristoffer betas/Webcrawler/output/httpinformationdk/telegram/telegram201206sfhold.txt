SF holder hemmeligt krisemøde
Landsledelse har flyttet krisemøde til et hemmeligt sted uden for Christiansborg for at tale om skattereform.


 Gangene på Christiansborg ligger søndag aften øde hen, efter at et krisemøde mellem SF's landsledelse og partiets folketingsmedlemmer og ministre er blevet rykket til et hemmeligt sted i København.
SF har rykket mødet for at undgå pressens bevågenhed, lader et landsledelsesmedlem forstå over for Ritzau.
SF-toppen mødes for at diskutere den skatteaftale, som regeringen med skatteminister Thor Möger Pedersen (SF) som prominent spiller har indgået med Venstre og Konservative.
Det har vakt vrede i SF's bagland, som hellere havde set en rød skattereform med Enhedslisten.
Ifølge medlem af SF's landsledelse Poul Overlund-Sørensen viser netop skatteaftalen med de borgerlige, at skatteminister Thor Möger Pedersen ikke er sin opgave voksen og bør skiftes ud.
- Jeg mener ikke, at den aftale, Thor har lavet, er tilfredsstillende.
- Og normalt i en fagforening, så er det sådan, at hvis man kommer hjem med en overenskomst, og den er bindende, så er man bundet af overenskomsten, men man er ikke bundet til at bevare den, der har lavet forhandlingen, siger han til TV 2 News.
Regeringen droppede højst overraskende at indgå en aftale om skattereform med Enhedslisten og valgte i stedet fredag Venstre og Konservative som forligspartnere.
Det ærgrer mange førende SF'ere. Mest opsigtvækkende har partiets socialordfører Özlem Cekic meddelt, at hun ikke vil stemme for reformen.
Özlem Cekic er især fortørnet over, at SF har accepteret, at de arbejdsløse mister 13.000 kroner årligt i regulering af overførselsindkomsterne, og dermed skal være med til at betale en højere topskattegrænse.
Dagsordnen for aftenens møde i SF indeholder et eneste punkt: "Skattereformen og den politiske situation."
