Kenyas parlament vil forlade straffedomstol
Kenyas parlament vil bede regeringen i Nairobi om at forlade Den Internationale Straffedomstol.


 Kenyas parlament har ved en afstemning tilkendegivet, at det vil bede regeringen i Nairobi om at forlade Den Internationale Straffedomstol (ICC) i vrede over en kommende retssag mod den kenyanske vicepræsident, William Ruto.
Ruto er anklaget for forbrydelser mod menneskeheden under volden i landet i forbindelse med valget i 2007.
 Parlamentet er domineret af en alliance, som har bragt præsident Uhuru Kenyatta og hans vicepræsident William Ruto til magten. Begge mænd er efterlyst i Haag for at have spillet en fremtrædende rolle ved blodsudgydelserne i Kenya for fem år siden.
Hvis Kenya trækker fra det internationale samarbejde, vil det være en symbolsk handling, da sagen allerede er indledt ved domstolen i Haag.
På tirsdag står William Ruto over for flere anklager om den vold, der opstod efter valget i 2007-2008, da mindst 1100 mennesker blev dræbt og 600.000 fordrevet.
Sagen mod Ruto kommer to måneder før ICC-sagen mod præsident Uhuru Kenyatta, som også står anklaget for forbrydelser mod menneskeheden - blandt andet drab, voldtægt, forfølgelse og udvisning.
Også radiochefen Joshua Arap Sang skal møde i Haag. Han er anklaget for at opfordre til vold.
Domstolen blev etableret i 2002 for at kunne tage juridisk stilling til krigsforbrydelser og andre forbrydelser mod menneskeheden over hele verden. Lande vælger frivilligt at være med.
Forlader Kenya samarbejdet, kan ICC principielt ikke længere efterforske og retsforfølge forbrydelser i Kenya i fremtiden.
