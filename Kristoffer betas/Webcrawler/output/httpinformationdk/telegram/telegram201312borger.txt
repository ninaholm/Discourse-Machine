Borgere evakueres flere steder i Nordsjælland
Evakueringer går stille og roligt. Folk er meget positive og tager det pænt, lyder det fra politiet.


 Nordsjælland er nu så hårdt ramt af oversvømmelser, at politiet har opfordret folk i dele af Frederikssund, Frederiksværk og Jægerspris til at forlade deres hjem.
- Borgerne har været meget positive, siger pressetalsmand fra Nordsjællands Politi, Henrik Suhr til Ritzau.
- Der er ingen, der blevet sure. De har taget imod os med godt humør, selv om vi er kommet med den grimme melding, at de skal forlade deres hjem, fortsætter han.
I Frederikssund er det beboere ved og havnen og i indre by, der er blevet opfordret til at søge væk.
Beboerne kan søge til Slangerup Idræts- og Kulturcenter og til Græse Bakkebyskolen i Frederikssund, hvor kommunen har sørget for opholdsfaciliteter.
Også i Frederiksværk er flere beboere blevet opfordret til at forlade deres hjem, blandt andet fordi der er fare for at vandet løber over Classens Dige, eller at diget bryder sammen.
Endvidere er der risiko for oversvømmelse af kystnære, lavtliggende huse i områderne Sølager, Lynæs og Hundested.
Allerede nu er der oversvømmelse af de lavtliggende områder i midtbyen i Frederiksværk og ved Nødebovej og Ved Diget i Hundested.
Borgere, der bliver nødt til at søge væk fra deres boliger, kan tage til Frederiksværk Skole.
 Endelig advarer politiet om, at lavt liggende områder i Jægerspris, særligt veje i området ved Vængetvej, er nu i overhængende fare for at blive oversvømmet på grund af digebrud.
Beboerne anmodes om at søge ud af området til Jægersprislejren, hvor der er indkvartering.
Men kun meget få personer har kort efter klokken 20 taget imod tilbuddet om indkvartering.
- Langt de fleste er taget til venner og bekendte, fortæller Henrik Suhr.
- I Frederikssund er færre end 20 dukket op på evakueringscentrene, og i Jægerspris er kun en enkelt dukket op.
Midt i alle ulykkerne kan Henrik Suhr - foruden borgernes positive reaktion - glæde sig over myndighedernes samarbejde i forbindelse med stormen og oversvømmelserne.
- Vi har haft et fantastisk samarbejde med beredskabscentrene og Hjemmeværnet. Folkene har knoklet løs, og samarbejdet har fungeret, som det skulle, siger Henrik Suhr.
