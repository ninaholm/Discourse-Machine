LA til Støjberg: Krav til opholdstilladelse skal skærpes
Regeringens udspil til udlændingestramninger er fine, mener K og LA. Sidstnævnte vil dog skærpe mere.


 Reglerne for permanent opholdstilladelse skal skærpes mere end det, Venstre-regeringen lægger op til.
Det siger Liberal Alliances integrationsordfører, Simon Emil Ammitzbøll, i forbindelse med onsdagens forhandlinger hos udlændinge- og integrationsminister Inger Støjberg (V) om udlændingestramninger.
- Vi ønsker, at man skal have betalt skat i fem år, inden man kan få permanent ophold, og vi vil have skrappere krav i forhold til, hvis man har begået kriminalitet, siger Simon Emil Ammitzbøll.
Regeringen lægger op til at gøre det sværere at få familiesammenføring, sværere at få permanent ophold, sætte flere udlændinge ned på den lave integrationsydelse og udvælge kvoteflygtninge med såkaldt integrationspotentiale.
Desuden er det planen, at flygtninge selv skal betale for transport af familiesammenførte.
Regeringens udlændingestramninger skal også gælde flygtninge, mener blå bloks største parti, DF, forud for forhandlingerne, som nu kun tæller de borgerlige partier efter Socialdemokraternes exit tirsdag aften.
- Vi er villige til at diskutere de punkter, som partierne tager op, siger Simon Emil Ammitzbøll.
Naser Khader, De Konservatives integrationsordfører, ser positivt på regeringens udspil.
- Det papir, som er udgangspunkt for den nye aftale, ser meget fornuftigt ud. Overordnet er vi ikke uenige med regeringen, men der er nogle detaljer, vi skal have på plads, siger Khader.
I forhold til DF's krav siger han:
- DF siger for eksempel, at det skal have nogle konsekvenser, når flygtninge tager på ferie i hjemlandet kort tid efter, at de har fået opholdstilladelse.
- Det er vi principielt enige med DF i. Men har du været her i 10-15 år og tager tilbage for at finde ud af, om du vil flytte tilbage, er det en anden diskussion.
Efter en times forhandling, der må betegnes som en mellemregning, er DF's integrationsordfører, Martin Henriksen, optimist i forhold til at lande en fornuftig aftale.
- Jeg fornemmer, at der er en konstruktiv tilgang hele vejen rundt, og er der det, så bevæger vi os i den rigtige retning, siger han.
