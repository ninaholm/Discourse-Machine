S: Vækstpakke vil ikke skabe overophedning



 Den økonomiske krise er så voldsom, at der er brug for en omfattende vækstpakke på trods af, at regeringen allerede vil skyde milliarder ud i samfundet. 
 Sådan lyder det fra Socialdemokraternes finansordfører, Morten Bødskov, der ikke frygter, at partiets forslag om vækstpakke til 36 milliarder vil skabe en økonomisk overophedning.
 - Faren på nuværende tidspunkt er ikke, at man gør for meget. Faren er, at man gør for lidt, siger Morten Bødskov til Ritzau.
 Ifølge den borgerlige tænketank Cepos har regeringen allerede søsat vækstinitiativer for 2009 svarende til 1,6 procent af bruttonationalproduktet - eller knap 28 milliarder kroner. På den baggrund afviser finansminister Lars Løkke Rasmussen (V) at lave en samlet vækstpakke, som skal sætte skub i den skrantende danske økonomi og få bugt med den stigende arbejdsløshed. Løkke siger til Jyllands Posten, at regeringen allerede har sat gang i økonomien - blandt andet med søndagens skatteaftale med Dansk Folkeparti. 
 Socialdemokraterne finder finansministerens udmelding uansvarlig.
 - Det bygger på en antagelse om, at han er klar til at acceptere over 100.000 ledige. Han viser, at han ikke er klar til at foretage sig noget, siger Morten Bødskov.
