Panamas eks-leder på vej hjem til fængsel
Nye anklager og fængsel venter Manuel Noriega, der er på vej hjem til Panama efter 20 års fængsel i udlandet.


 Panamas tidligere leder og diktator Manuel Noriega er på vej hjem til Panama efter at have siddet i fængsel i over 20 år i USA og Frankrig. Der venter ham en ny fængselscelle i hjemlandet, hvor han skal afsone endnu en lang fængselsdom for drab på oppositionspolitikere under hans styre.
Noriega sad fængslet i Florida og Frankrig i over 20 år, efter at han blev fjernet fra magten ved den amerikanske militære invasion i Panama i 1989. Han blev dømt for narkotikasmugling og hvidvaskning af penge.
Noriega, der i dag er 77 år, blev i foråret 2010 overdraget til de franske myndigheder, der dømte ham til syv år bag tremmer for hvidvaskning af narkopenge via franske pengeinstitutter. En fransk domstol gav senere grønt lys for at udlevere Noriega til Panama, som tidligere in absentia har dømt ham til tre gange 20 års fængsel for drab på politiske modstandere.
I Panama vil der være fokus på, om Noriega vil kunne kaste nyt lys over sager fra hans diktatur, hvor over 100 drab og forsvindinger stadig er uopklarede.
De drab, som Noriega er blevet dømt for, omfatter en summarisk henrettelse i 1989 af ni officerer, som stod bag et mislykket kupforsøg. Også en halshugning af en læge, Hugo Spadafora, som truede med at vidne om Noriegas forbindelser til kokainsmuglere, er han dømt for.
En delegation fra Panama omfattende personer fra udenrigstjenesten og politiet samt læger har været i Paris for at forberede hjemsendelsen.
Noriega var oprindeligt allieret med den amerikanske efterretningstjeneste CIA, men Washington brød med ham på grund af hans forbindelser til narkotikakarteller i Colombia og udbredt valgsvindel ved valg i Panama, hvor han længe var den egentlige leder som øverstkommanderende i militæret.
