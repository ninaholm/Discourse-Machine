Soldater skyder mod demonstranter i Syrien
I Syrien er titusinder gået på gaden efter fredagsbønnen i protest mod styret. En meldes dræbt og flere såret.


 Syriske sikkerhedsstyrker har åbnet ild mod demonstranter i byen Kiswah og dræbt mindst en person. Flere andre er såret, oplyser aktivister i byen, der ligger syd for hovedstaden Damaskus.
- Sikkerhedsstyrkerne åbnede ild for at sprede demonstranterne i Kiswah, siger Rami Abdel Rahman, der er leder af menneskeretsgruppen Syrian Observatory for Human Rights i London.
Andre aktivister siger til nyhedsbureauet Reuters, at titusindvis af demonstranter er strømmet ud i gaderne i flere byer for at vise deres modstand mod hærens brutale fremfærd.
Politi og soldater har slået hårdt ned på de aktivister, der kræver demokratiske reformer af præsident Bashar al-Assads styre.
Også i hovedstaden Damaskus er der meldinger om demonstrationer. Her har sikkerhedsstyrkerne foretaget flere anholdelser, siger øjenvidner.
- Fortæl hele verden, at Bashar har mistet sin legitimitet, råbte flere tusinde demonstranter i forstaden Irbin.
Også i byerne Homs, Hama og Deraa, der hidtil har været vigtige byer for protestbevægelsen, er tusindvis af demonstranter strømmet ud fra moskéerne efter bønnen.
Også i flere kystbyer, i østlige provinser og i byen Deir al-Zor ved grænsen til Irak meldes om protester.
Demonstrationerne er indkaldt via Facebook-gruppen "Den Syriske Revolution 2011", som er en vigtig drivkraft i modstanden mod Assads styre.
Ifølge siden foregår dagens protester under temaet "Bashar er ikke længere min præsident, og hans regering repræsenterer mig ikke længere".

