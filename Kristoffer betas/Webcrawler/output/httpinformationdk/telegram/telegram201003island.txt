Islandsk folkeafstemning vil finde sted



 En islandsk folkeafstemning om den voldsomt upopulære Icesave-aftale vil finde sted som planlagt i weekenden til trods for ihærdige bestræbelser på at få den aflyst, siger Islands finansminister.
- Folkeafstemningen vil finde sted, siger finansminister Steingrimur Sigfusson, som torsdag talte i parlamentet.
- Vi har forsøgt at finde en løsning på en anden måde end ved en folkeafstemning, men tiden er nu løbet ud, siger han, men tilføjer, at det teknisk set er muligt at aflyse folkeafstemningen frem til fredag aften.
Sigfusson havde tidligere sagt til islandsk tv og radioen, at regeringen var tæt på at nå frem til en ny tilbagebetalingsaftale med Storbritannien og Holland, hvormed den planlagte folkeafstemning lørdag ville være nytteløs, da den gælder en mindre favorabel aftale.
Udfaldet af folkeafstemningen ventes at blive et rungende nej til den nuværende aftale, hvilket vil medføre, at forhandlingerne vil blive trukket yderligere ud. Færre end hver femte islænding støtter den nuværende Icesave-aftale.
De fleste islændinge betragter vilkårene for tilbagebetalingen af regningen som urimelige, og mange ønsker at stemme imod aftalen for at få afløb for deres vrede og frustration over, at Island bliver "tyranniseret" af de to store lande.
En afvisning af Icesave-lovforslaget vil sandsynligvis føre til en nedfrysning af den udenlandske lånebistand, der er nødvendig for at genrejse Islands økonomi. Det ville også kunne kaste en sort sky over Islands muligheder for at blive medlem af EU. 
