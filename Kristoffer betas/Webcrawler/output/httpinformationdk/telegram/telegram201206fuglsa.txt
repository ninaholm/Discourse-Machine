Fuglsang generobrer DM-guld i enkeltstart
Jakob Fuglsang er ny dansk mester i enkeltstart. Alex Rasmussen kunne ikke true sin konkurrent til guldet.


 Jakob Fuglsang blev ikke fundet god nok til Radioshacks Tour de France-mandskab, men formen fejler bestemt ingenting.
Det viste cykelrytteren, da han torsdag aften i Hammel vandt DM i enkeltstart med overbevisende margin.
Nummer to blev Andre Steensen, mens Michael Mørkøv fra Team Saxo Bank blev nummer tre.

Jakob Fuglsang er traditionelt stærk i kampen mod uret, og han har da også en DM-titel fra 2010 og en andenplads sidste år på cv'et.

Han kom ud på den 39 kilometer lange rute som sidste mand af de 60 startende og satte hurtigste mellemtid lige med det samme.
Føringen holdt hele vejen i mål, hvor han med tiden 48,14 minutter var 42 sekunder foran næstbedste rytter.

En af de andre medfavoritter til guldet inden løbet var Alex Rasmussen, der jagtede sin første DM-titel og som i Giro d'Italia viste gode enkeltstartstakter med en tredjeplads i prologen og en fjerdeplads på den afsluttende tidskørsel.

Men Giro-formen er tilsyneladende væk igen, for Garmin-rytteren fik slet ikke gang i cyklen.

Ved første mellemtid 12 kilometer ude på ruten var han hele 34 sekunder efter Fuglsang, og da var løbet reelt kørt for fynboen, som endte mere end to minutter efter bedste tid.

En positiv overraskelse stod Andre Steensen derimod for. Den tidligere Saxo Bank-rytter kørte et godt løb med det høje startnummer 46 på ryggen og havde bedste tid, lige indtil Fuglsang krydsede stregen til allersidst.

Den forsvarende mester i enkeltstart og VM-sølvvinderen for U/23-ryttere, Rasmus Quaade, deltog ikke i dette års udgave af løbet. Han prioriterer i stedet OL i London og er derfor rejst på højdetræningslejr med banelandsholdet.
Heller ikke Lars Bak, der vandt tre enkeltstartsmesterskaber fra 2007 til 2009, deltog i torsdagens løb. Bak er dog med, når DM-linjeløbet køres på søndag.

