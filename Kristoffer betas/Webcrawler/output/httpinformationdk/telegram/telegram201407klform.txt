KL-formand: Nogen har ikke gjort det de skulle
Martin Damm, der er formand for KL, mener, at reglerne på området for udsatte børn og unge er tilstrækkelige.


 Når en kommune i næsten et år kan undlade at reagere på gentagne henvendelser om to børn, der lever under kummerlige forhold, er det ikke reglerne, det er galt med.
Det siger Martin Damm (V), der er borgmester i Kalundborg Kommune og formand for Kommunernes Landsforening (KL).
- Som jeg læser det, er det ikke godt nok, hvad der er sket. Det er rimeligt klart, at der er nogen, der ikke har gjort det, de skulle, siger han ovenpå den redegørelse, som Folketingets Ombudsmand offentliggjorde onsdag.
Ombudsmandsinstitutionen beskrev og kritiserede et forløb, hvor to børn i en unavngiven kommune igennem et år viste store tegn på omsorgssvigt, men først blev fjernet fra moderen, da storebroderen blev indlagt med en promille på 2,5 efter at have drukket 3-4 liter rødvin.
- Heldigvis viser sagen, at man ikke bare kan flygte til en ny kommune for at slippe for myndighederne.
- Der har jo været en overlevering fra den kommune, hvor familien kom fra, og meldesystemet har også fungeret. Der blev bare ikke handlet på det, siger KL-formanden.
Han mener ikke, at flere regler på området er vejen til at forhindre lignende sager fremover.
- Der er lavet meget lovgivning på det seneste, og jeg mener, at rammerne er udmærket. Det her drejer sig om sagsbehandlere, der ikke har reageret på nogle informationer, de havde til rådighed, siger han.
Han bemærker, at KL i samarbejde med Socialstyrelsen har oprettet et ledernetværk for cheferne i socialforvaltningerne i kommunerne, hvor disse sager og behandlingen af dem kan diskuteres.
- Der er mulighed for at få drøftet, hvordan man kan gøre det bedre og til at lære af dem, der har succes med at få gjort noget ved problemet, siger Martin Damm.
