R: Vi følger med i Skats momsproblemer
De Radikale vil holde øje med Skat, der ikke har krævet moms fra en række virksomheder på grund af en it-fejl.


 Et hul i statskassen på 2,8 milliarder kroner på grund af en it-fejl hos Skat er "ret mange penge" ifølge De Radikales skatteordfører Nadeem Farooq, som nu holder et ekstra øje på Skats problemer med at inddrive moms fra virksomheder.
Skatteordføreren har dog forståelse for, at Skat ikke ville bruge penge på at reparere et it-system, der snart skulle kasseres.
- Det er ret mange penge, og der er jo nok en risiko for, at nogle af dem går tabt. Derfor vil jeg som ordfører følge med i, at Skat får styr på det her, siger han til Ritzau.
It-fejlen betyder reelt, at Skat har fredet virksomheder, der ikke selv har indberettiget deres moms, som ellers er lovpligtigt. Derfor har virksomhederne fået et gratis lån, indtil Skat med det nye system, får kradset pengene ind til statskassen.
Skat orienterede Folketingets Skatteudvalg om sagen i juni, men det har ikke gjort stort indtryk på skatteordførerne i oppositionen. Heller ikke Nadeem Farooq.
- Nej, det har jeg ikke opdaget, men det betyder ikke, at vi ikke er blevet orienteret, siger han.
Hos SF er skatteminister Holger K. Nielsen på ferie, men skatteordfører Lisbeth Bech Poulsen oplyser, at intet er holdt hemmeligt for oppositionen.
- Det er selvfølgelig en diskussion værd, om puklen har vokset sig for stor, og om man skulle gribe ind tidligere, men nu går Skat i gang med at inddrive de restancer, som virksomhederne jo ikke har været uvidende om, siger hun til Jyllands-Posten.
Skat forventer, at der er en pukkel på 109.000 foreløbige fastsættelser, hvor virksomheder skal betale omkring 2,8 milliarder kroner. Efterslæbet skal indhentes, når Skat fra 1. september går over til nyt it-system.
Såvel Torsten Schack Pedersen som Dennis Flydtkjær og Brian Mikkelsen, skatteordførere hos Venstre, Dansk Folkeparti og De Konservative, vil tage sagen op med skatteminister Holger K. Nielsen (SF), som er på ferie.
- Det er ikke godt nok, og jeg synes, det er mærkeligt, at man lader det passere over et år uden at gøre nævneværdigt opmærksom på det, siger Torsten Schack Pedersen til Jyllands-Posten.
Dennis Flydtkjær forudser, at sagen kan ende med en stor regning til skatteborgerne.
Flere eksperter kritiserer i skarpe vendinger i Jyllands-Posten, at Skat ikke har lavet de foreløbige fastsættelser.
