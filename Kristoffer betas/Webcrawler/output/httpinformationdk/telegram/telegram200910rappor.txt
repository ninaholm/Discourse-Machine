Rapport: Karzai fik under 50 procent



 Afghanistans FN-støttede valgankekommission siger til BBC, at præsident Hamid Karzai ikke har opnået 50 procent af stemmerne ved præsidentvalget, hvor 210 valgsteder er kendt ugyldige på grund af svindel. Andre medier i Kabul er tilbageholdende med konklusioner om den netop offentliggjorte rapport om valget.  
 Valgankekommissionen (ECC) siger, at den har fundet "klare og overbevisende beviser på svindel på valgsteder. Kommissionen har givet ordre til, at Den Uafhængige Valgkommision (IEC), der har det sidste ord om valgresultatet, må afvise en vis procentdel af stemmerne på hver kandidat i seks separate kategorier. 
 ECC-rapporten kan blive omstridt i Kabul, hvor Karzai, der tidligere er blevet udråbt som vinder af præsidentvalget, har modsat sig kravet om en anden valgrunde. 
 Valget i august har skabt en kløft mellem præsident Karzai og vestlige regeringer, der kæmper mod Taliban i Afghanistan.  
En udmelding fra den FN-støttede kommission var ventet allerede i weekenden, men den blev ifølge diplomater og eksperter forsinket, da vestlige lande atter forsøgte at overtale præsident Hamid Karzai til at acceptere en anden valgrunde.
