Hundredvis af EU-borgere har uretmæssigt hævet SU
389 EU-borgere fik sidste år tilsendt et krav om at betale dansk SU tilbage, viser en opgørelse.


 Hundredvis af EU-borgere, der har modtaget SU i Danmark, er blevet mødt af et krav om tilbagebetaling. Det viser tal fra en kontrolindsats, som Styrelsen for Videregående Uddannelser har foretaget, skriver Information.
 Konkret blev der fra midten af maj til november sidste år rejst 389 krav over for EU-borgere i Danmark om at betale modtaget dansk SU tilbage.
- Det er mange. Vi ærgrer os over, at vi skal rejse så mange tilbagebetalingskrav, og vi havde selvfølgelig hellere set, at EU-borgerne havde forstået reglerne, siger Peter Nielsen, kontorchef i styrelsens SU-kontor, til Information.
Styrelsen har konstateret 517 tilfælde, hvor studerende, der modtog SU som EU-arbejdstagere, ikke længere levede op til betingelserne.
Tallet dækker både over studerende, der kun får stoppet deres støtte fremadrettet, dem, som stilles over for et krav om tilbagebetaling, samt dem, som både får et krav og får stoppet deres støtte.
For at få ret til SU som såkaldt EU-arbejdstager skal de studerende løbende arbejde cirka 10-12 timer om ugen, og den danske styrelse kontrollerer derfor, om EU-borgerne, der modtager dansk SU på disse vilkår, lever op til arbejdskravet.
- Vi går ikke rundt med en mistanke om, at de snyder bevidst, selv om den gruppe nok også findes, siger Peter Nielsen til Information.
- Men når vi ringer til dem, er vores oplevelse, at de er overraskede over, at vi går så tæt på, som vi gør. Kommer man fra Bulgarien, Litauen eller Rumænien, er det ikke sikkert, at man har en forståelse for, at vi har mulighed for at kontrollere så godt, som vi kan.
Kontrolindsatsen blev sat i værk efter en politisk debat om såkaldt velfærdsturisme og en omdiskuteret dom fra EU-Domstolen, der for to år siden gav EU-borgere lettere adgang til SU i Danmark.
Det fik blandt andet EU-parlamentariker Morten Messerschmidt (DF) til at sige, at Danmark ville blive "åbent som et rent slaraffenland".
Sidste år modtog omkring 4647 personer SU i mindst én måned på baggrund af status som EU-arbejdstagere eller som såkaldt selvstændige erhvervsdrivende.
