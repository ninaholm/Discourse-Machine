Lufthavn i Paris var mål for terrorangreb



 To formodede medlemmer af al-Qaeda er i Italien sigtet for at forberede terrorangreb i Frankrig og Storbritannien.
 De to mænd blev anholdt i den syditalienske by Bari, oplyser nyhedsbureauet ANSA.
 Det drejer sig om den 63-årige imam Bassam Ayachi, der stammer fra Syrien, og den 34-årige franske statsborger Raphael Gendron.
 Ifølge oplysninger fra retten så har de to mænd "planlagt og organiseret terrorangreb og undergrundsaktioner".
 Et af deres planlagte mål var Charles de Gaulle lufthavnen i Paris, skriver ANSA.
 De to mænd skal ved anholdelsen have rådet over våben og sprængstoffer. De havde organiseret et træningsprogram for militante muslimer, som var rede til at udføre selvmordsangreb eller deltage i oprørskamp i Irak og Afghanistan.
 De to mænd blev anholdt i november sidste år, da de forsøgte at smugle immigranter ind i Italien fra Grækenland.

