Grækenland skal til krisemøde med europartnere
Elendig stemning mellem Athen, Bruxelles og flere eurolande kan komme til at præge et ellers tamt EU-topmøde.


 Et døgn før EU-landenes politiske ledere samles i Bruxelles til en formentlig ret afdæmpet debat om energi, Rusland, Libyen og europæisk økonomi ser det ud til, at Grækenlands økonomiske krise igen kan komme til at dominere træffet.
De kaotiske forhold omkring den nye græske regerings forsøg på at genforhandle betingelserne for landets milliardlån er egentlig slet ikke på topmødets dagsorden.
Men premierminister Alexis Tsipras har bedt om, at der i forbindelse med mødet blandt de 28 stats- og regeringschefer bliver holdt et møde i en mindre kreds, specifikt for at tale om Grækenland.
En talsmand for topmødelederen, EU-præsident Donald Tusk, bekræfter onsdag aften, at Tusk vil mødes med Alexis Tsipras. Det vil ske sent torsdag aften, efter mødet i Det Europæiske Råd.
Til stede ved mødet vil også være Frankrigs præsident, François Hollande, og den tyske forbundskansler, Angela Merkel, samt kommissionsformand Jean-Claude Juncker, den europæiske centralbankchef, Mario Draghi, og eurogruppens chef, den hollandske finansminister Jeroen Dijsselbloem.
Ifølge flere diplomater, der er med til at forberede selve EU-topmødet i Bruxelles, var det onsdag eftermiddag ikke umiddelbart klart, hvad Tsipras ønsker at opnå med mødet.
Men flere spekulerer i, at han kunne tænkes at bede om en eller anden form for hurtig kontanthjælp, mens man forhandler om betingelserne for at udbetale næste ordinære lånerate.
Det skal holde Grækenland oven vande og i stand til at betale akut forestående låneafdrag.
Der har været en tiltagende dårlig stemning mellem Grækenland og de øvrige 18 eurolande, siden Tsipras nyvalgte venstreregering fra første arbejdsdag i januar tog fat på at ændre rammer og betingelser for sine lån fra udlandet.
Senest har gamle billeder af finansminister Yanis Varoufakis, der tilsyneladende giver Tyskland fingeren, turneret på sociale medier.
Andre ministre har også gentaget tidligere krav om, at Tyskland skal betale krigsskadeserstatning til Grækenland fra Den Anden Verdenskrig.
Flere af de øvrige eurolandes ledere og topfolk i EU-systemet lader i private kommentarer forstå, at tålmodigheden med Grækenland er ved at være brugt op, og at deres økonomier og fælles valuta godt kan overleve, hvis Grækenland dropper ud af euroen.
