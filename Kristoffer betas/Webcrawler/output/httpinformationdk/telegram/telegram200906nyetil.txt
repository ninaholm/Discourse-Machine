Nye tilbud efter biblioteksmassakre



 Bogbusbooking og selvbetjeningsbiblioteker er nogen af de nye tilbud, der dukker op i kølvandet på bølgen af bibliotekslukninger landet over. 35 forskellige projekter får nu del i Kulturministeriet pulje på 6,5 mio. kr. til nye bibliotekstilbud. 
 De nye initiativer skal kompenserer for nogle de mange lukkede biblioteksfilialer, så folk i bl.a. udkantsområderne stadig kan låne bøger. Kravet for at få del i pengene har været, at de nye bibliotekstilbud giver udvidet adgang for borgerne i forhold til de nuværende tilbud.
 Siden 1988 er der lukket over 550 biblioteker eller filialer enten som følge af kommunale besparelser eller strukturreformen. Det har givet mange borgere langt til nærmeste bibliotek og ikke mindst gjort det svært for mindre mobile grupper som ældre og folk uden bil bosat langt fra hovedbiblioteket.
 Det er disse mangler, Kulturministeriets tilskudsordning skal kompensere for, så bibliotekerne også ude i lokalsamfundene stadig kan spille en rolle både som kulturcentre og i uddannelsesmæssig sammenhæng. 
 Biblioteket i Broager i Sønderjylland er ét af de lokalbiblioteker, som snart bliver til "åbent bibliotek". Det fungerer som alle andre biblioteker med personale i dagtimerne. Men når personalet går hjem, holder biblioteket stadig åbent nogle ekstra timer med selvbetjening. I gennemsnit udvider de 25 lokalbiblioteker deres åbningstid med 45 timer om ugen. 
 - Jeg er rigtig glad for, at kommunerne har taget udfordringen op, og at der er indkommet så mange gode ansøgninger. Jeg synes, vi får rigtig meget for pengene, siger kulturminister Carina Christensen (K).

