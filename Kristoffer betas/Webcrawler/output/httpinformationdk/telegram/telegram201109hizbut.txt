Hizb ut-Tahrir skræmmer muslimske vælgere
Muslimer opfordres til at boykotte folketingsvalget af Hizb ut-Tahrir. Mange er bange, siger S-politiker.


 Den islamiske organisation Hizb ut-Tahrir opfordrer på sin hjemmeside alle muslimer i Danmark til at holde sig væk fra valglokalerne torsdag.
Socialdemokraternes socialordfører i Københavns Borgerrepræsentation, Lars Aslan Rasmussen, frygter, at den opfordring får stemmeprocenten til at falde yderligere blandt flygtninge og indvandrere i de udsatte boligområder.
- Mange mennesker er bange for Hizb ut Tahrir. De står blandt andet på Nørrebro, hvor jeg selv bor, og deler løbesedler ud for at få folk til at lade være med at stemme. Jeg har selv haft flere ubehagelige møder med dem, siger han.
Ifølge Lars Aslam Rasmussen er der en stærk social kontrol i de udsatte boligområder, hvor folk holder nøje øje med hinanden.
 - Hizb ut Tahrir har helt klart ført en målrettet kampagne for at få folk til ikke at stemme ved valget, og de har desværre godt fat i rodløse unge i København.
- Og da de samtidig står stærkt i udsatte boligområder, kan man frygte, at de er på gaderne på selve valgdagen, så folk simpelthen ikke tør stemme, siger Lars Aslan Rasmussen, hvis far er kurder fra Tyrkiet.
Han håber at politiet er opmærksomme på situationen, så Hizb ut Tahrir ikke får lov til at udøve socialkontrol på valgdagen, og på den måde ødelægge demokratiet for en masse mennesker med anden etnisk baggrund.
SF-politikeren Özlem Cekic har under valgkampen fået stjålet halvdelen af sine 600 plakater, mens andre er blevet overmalet, lige som det er sket for partifællen Kamal Qureshi og socialdemokraten Yildiz Akdogan.
Kamal Qureshi blev overfaldet i Valby Hallen ved muslimernes store eid-fest efter ramadanfasten den 30. august.
Forfatter og integrationsrådgiver Mohammad Rafiq siger til Ekstra Bladet, at Hizb ut-Tahrir med pres og trusler afholder cirka 30.000 fra at stemme.
