Fælles patientjournaler en klar fordel
Vagtlæger har brug for fuld adgang til patientjournaler, mener Patientforeningen. Lægeforeningen, regionerne og sundhedsministeren er også positiv.


 Vagtlæger skal selvfølgelig have adgang til patientjournalen hos den praktiserende læge. Det siger formanden for Patientforeningen, Villy O. Christensen.
 - Selv om det kan opfattes som utidig indblanding i den privatpraktiserende læges virksomhed, så må og skal hensynet til enkelte patient tælle højest, siger Villy O. Christensen, der er glad for, at de praktiserende lægers organisation PLO og Danske Regioner bakker op om forslaget.
 Landets vagtlæger har ikke adgang til al den information om deres patienter, som de kan have brug for. I dag har en vagtlæge ikke per automatik adgang til en patientjournal. Ledende overlæge og sekretariatschef i Dansk Selskab for Patientsikkerhed Beth Lilja siger til Berlingske Tidende, at der ingen tvivl er om, at det for patientsikkerheden vil være en klar fordel med fuld adgang.
 - Vi har set flere eksempler på alvorlige sager, som kunne være undgået, hvis lægen havde haft fuld adgang til alle patientoplysninger, siger hun til avisen.
 Lægeforeningen efterlyser et nyt system, hvor vagtlægerne automatisk får adgang til et resumé af alle relevante oplysninger om patienten. Danske Regioner bakker op om et nyt system, og sundhedsminister Jakob Axel Nielsen (K) er også positiv. Han mener, at det vil være oplagt for Sundhedsstyrelsen at inddrage forslaget i den kulegravning af hele vagtlægeordningen, som er sat i gang.
 Men det er ikke ambitiøst nok. Der er også brug for et effektivt patientjournaliseringssystem til hjælp for sygehusene, siger Villy O. Christensen. 
 - Hvis udveksling af patientoplysninger skal indgå i den kulegravning af vagtlægeordningen, som sundhedsministeren har iværksat, så vil det være naturligt og økonomisk fornuftigt samtidig at se på den manglende Elektronisk Patient Journalisering (EPJ), som forhindrer offentlige sygehuses adgang til patienternes journaler, hvis de ikke selv er behandlende sygehus, siger Villy O. Christensen.

