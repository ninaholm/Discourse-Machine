Rigsadvokat: Breivik kan gentage massedrab
Anklager modtager tiltaleskrift, der vil have Breivik dømt til indespærring på lukket psykiatrisk afdeling.


 Norges rigsadvokat, Tor-Aksel Busch, har fredag sat det sidste punktum i tiltaleskriftet mod Anders Behring Breivik og afleveret det til anklagemyndigheden.
I anklageskriftet plæderes der for, at Breivik dømmes til indespærring på en lukket psykiatrisk afdeling.
Hvis anklagemyndigheden kan overbevise dommeren, når retssagen går i gang den 16. april, kan det betyde, at Breivik aldrig slipper ud.
Tiltaleskriftet vil blive brugt i den største retssag på norsk jord siden Anden Verdenskrig.
Breivik udløste den 22. juli sidste år en bilbombe i regeringskvarteret i Oslo, som kostede otte mennesker livet.
Forklædt som politimand fortsatte han til øen Utøya, hvor en socialdemokratisk sommerlejr var i gang.
Her skød og dræbte han 69 mennesker.
Tiltaleskriftet fylder 18 sider, og Breivik anklages i henhold til den norske terrorlovgivning.
I en pressemeddelelse skriver rigsadvokaten, at arbejdet med tiltalen har været helt specielt på grund af forbrydelsens omfang.
Anklagemyndigheden vil ved retssagen plædere for, at Breivik tages i forvaring på en psykiatrisk afdeling.
- Den tiltalte har begået meget alvorlige forbrydelser i et omfang, man ikke tidligere har erfaring med i vort land i moderne tid, skriver rigsadvokaten.
- Efter hans egen opfattelse er handlingen retmæssig, og en nærliggende og åbenbar fare for nye alvorlige forbrydelser af samme karakter er utvivlsomt til stede, føjer han til.
Men rigsadvokaten konstaterer samtidig, at påstanden kan ændre sig under retssagen, og at det kan blive aktuelt at kræve Breivik dømt til fængsel eller forvaring i 21 år. Det vil afhænge af bevisførelsen undervejs i retssagen.
