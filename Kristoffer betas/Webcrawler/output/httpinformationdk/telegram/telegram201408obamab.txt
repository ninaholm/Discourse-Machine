Obama og Ban Ki-moon kræver israelsk soldat løsladt
Hamas har formentlig taget en israelsk soldat til fange. Han må løslades øjeblikkeligt, siger USA og FN.


 Den islamistiske Hamas-bevægelse har efter alt at dømme fået et særdeles stærkt kort på hånden, efter at palæstinenserne tilsyneladende har taget en israelsk soldat til fange i Gazastriben.
Både FN og USA har imidlertid rettet deres vrede mod gruppen i kølvandet på den formodede tilfangetagelse, der skal være sket i forbindelse med, at Hamas - ifølge israelerne - fredag morgen brød en våbenhvile, der skulle have varet 72 timer.
FN's generalsekretær, Ban Ki-moon, kræver fangen løsladt uden forbehold eller betingelser.
- Generalsekretæren kræver en øjeblikkelig og ubetinget løsladelse af den tilfangetagne soldat, siger Bans talsmand i en udtalelse.
Generalsekretæren er "chokeret og fundamentalt skuffet over" den fornyede vold og advarer om, at hvis angrebet bekræftes, "vil det være en grov overtrædelse af våbenhvilen."
I USA fordømmer både præsidenten og udenrigsministeren Hamas' fremgangsmåde.
- Hvis de seriøst er interesserede i at løse konflikten, må den soldat løslades med det samme og uden forbehold, siger den amerikanske præsident, Barack Obama, på et pressemøde.
Udenrigsminister John Kerry bebrejder Hamas for at have brudt våbenhvilen fredag morgen.
- Jeg har været i tæt kontakt med premierminister Benjamin Netanyahu, med FN's særlige udsending, Robert Serry, og med andre regionale partnere, siger Kerry i en udtalelse.
 - Det internationale samfund må nu fordoble sine bestræbelser på at gøre en ende på angrebene gennem tunneler og med raketter fra terrorister fra Hamas mod Israel og lidelserne og tabet af civile liv, siger John Kerry.
Tilfangetagelsen af den israelske soldat vækker minder om en lignende sag, der tog sin begyndelse med tilfangetagelsen af den 19-årige israeler Gilad Shalit i juni 2006.
Først i oktober 2011 blev han sat fri på betingelse af, at Israel løslod ikke færre end 1027 palæstinensiske fanger.
