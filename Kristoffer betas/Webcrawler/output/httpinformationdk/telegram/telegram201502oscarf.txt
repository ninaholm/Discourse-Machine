Oscar-favoritter gør rent bord ved Bafta-prisuddeling
"Boyhood", "The Grand Budapest Hotel", "Birdman" og "Teorien om Alting" vinder britisk svar på Oscar-uddeling.


 Det blev en af de store Oscar-favoritter, den meget anmelderroste film "Boyhood", der løb med prisen som årets bedste film, da de britiske Bafta-filmpriser søndag aften blev uddelt i London.
Prisen for bedste skuespiller gik til briten Eddie Redmayne, der spiller hovedrollen som fysikeren Stephen Hawking i "Teorien om alting", mens amerikanske Julianne Moore fik prisen for bedste kvindelige hovedrolle som alzheimerpatient i "Jeg er stadig Alice".
De to anses også af bookmakerne for at være favoritter til at løbe med Oscar-statuetterne ved prisuddelingen i Los Angeles om to uger.
Wes Andersons skæve komedie "The Grand Budapest Hotel", som er nomineret til ni Oscars, fik fem priser, blandt andet for bedste originalmanuskript, bedste musik og bedste kostumer.
"Boyhood", der følger en drengs opvækst gennem 12 år, og som faktisk også er optaget igennem 12 år, fik foruden prisen for bedste film yderligere to priser.
Richard Linklater blev som ventet hyldet som bedste instruktør, mens Patricia Arquette som ventet løb med prisen for bedste kvindelige birolle.
Prisen for bedste mandlige birolle gik til en anden Oscar-favorit, J.K. Simmons, for sin rolle som højtråbende musiklærer i "Whiplash", som også løb med to priser i de tekniske kategorier.
Filmen om stjernefysikeren Stephen Hawkings første ægteskab, "Teorien om alting", var nomineret i 10 Bafta-kategorier og vandt ligeledes tre priser, nemlig også for bedste britiske film og bedste manuskript baseret på et andet forlæg.
Den 33-årige Eddie Redmayne, som i forvejen har vundet en Golden Globe, fik overrakt prisen under overværelse af den ALS-sygdomsramte Hawking, der har fortalt, at han troede, han så sig selv i filmen.
Til gengæld måtte en anden af Oscar-favoritterne, "Birdman", nøjes med to Bafta-priser, blandt andet for bedste fotografering.
"Lego Filmen - Et klodset eventyr", som ikke er nomineret til Oscar, vandt en Bafta-pris for bedste animerede film.
Laura Poitras' dokumentarfilm om whistlebloweren Edward Snowden, "Citizenfour", vandt prisen for årets bedste dokumentar, mens det sort-hvide polske drama "Ida", der er dansk-produceret, løb med prisen for bedste ikke engelsksprogede film.
Filmen om en ung nonne, der i efterkrigstidens Polen opdager, at hun i virkeligheden er jøde, har i forvejen vundet hovedprisen ved European Film Awards og kan også vinde en Oscar om to uger.
