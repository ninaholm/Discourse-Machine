Diabetesforeningen vil have nedsat moms på grønt
Skal diabetes-epidemien bremses, er det en god idé at sænke moms på frugt og grønt, mener diabetesforeningen.


 Sunde fødevarer som frugt og grønt skal være billigere, hvis færre danskere skal rammes af type 2-diabetes.
Det melder Diabetesforeningen ud mandag i en pressemeddelelse som svar på en undersøgelse foretaget af Norstat på vegne af De Samvirkende Købmænd (DSK). Den viser ifølge Politiken, at 87 procent af danskerne gerne vil have momsen sænket på frisk frugt og grønt.
Resultatet af undersøgelsen er ifølge Diabetesforeningens administrerende direktør, Henrik Nedergaard, i tråd med foreningens holdning om, at sunde fødevarer bør gøres billigere.
- Skal vi standse diabetes-epidemien med antallet af danskere, der får type 2-diabetes, skal vi starte et sted. At gøre sund mad billigere er et godt skridt i den rigtige retning.
- Vi ved alle, hvor svært det er at leve og spise så sundt, som vi gerne vil, og det gør det ikke nemmere, når man ved, at købmandsregningen bliver markant større, hvis man vælger frugten og grøntsagerne i stedet for pastaen og kødsovsen, siger Henrik Nedergaard.
Sodavandsafgiften forsvandt 1. januar, hvorefter salget af de sukkerholdige drikke steg med 11,6 procent fra første halvår 2013 til første halvår i år. Pris har altså en effekt, skriver foreningen.
- I Diabetesforeningen synes vi, at det er paradoksalt, at regeringen arbejder for at skabe mindre social ulighed, men ikke vil gøre sunde fødevarer billigere. Social ulighed handler også om, hvad vi spiser, og hvad det gør ved vores trivsel og helbred.
- I de fleste andre lande i EU kan man finde ud af at differentiere momsen - så hvorfor ikke herhjemme, spørger Henrik Nedergaard.
Fødevareminister Dan Jørgensen (S) har tidligere afvist at differentiere moms, fordi det er besværligt at administrere og svært at finansiere.
Ifølge Politiken viser en rundspørge til en række af Folketingets skatteordførere, at kun Enhedslisten er for at differentiere momsen.
