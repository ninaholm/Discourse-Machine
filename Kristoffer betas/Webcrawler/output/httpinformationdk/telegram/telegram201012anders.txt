Anders Krab bliver ny chef for Børsen
Anders Krab-Johansen skal være ny chefredaktør og administrerende direktør for dagbladet Børsen. Han tiltræder den 1. januar 2011 og afløser Leif Beck Fallesen


 Dagbladet Børsen har fundet sin nye mand som chefredaktør og administrerende direktør efter Leif Beck Fallesen, der stopper.
Anders Krab-Johansen tiltræder stillingen den 1. januar 2011, skriver avisen i en pressemeddelelse. 
- Jeg kender Børsen, og ser frem til at arbejde med de dygtige folk i huset. Opgaven bliver at sikre Børsens position, som et uundværligt kvalitetsmedie for erhvervsfolk. Det kræver en skarp profil, journalistik af høj klasse og udvikling af de trådløse platforme.
Det siger 43-årige Anders Krab-Johansen, der kommer fra en stilling som redaktionschef på TV2 News.
Den afgående Børsen-chef, Leif Beck Fallesen, understreger, at hans beslutning ikke er et tegn på, at han er på vej på pension. 
- Jeg har ingen planer om at gå på pension, men skal jeg nå at arbejde med andre opgaver, så er det tiden at forlade Børsen, siger han.
- Et generationsskifte er altid sundt for en virksomhed, og jeg er meget tryg ved at overlade dagbladet Børsen til Anders Krab-Johansen, fortsætter Leif Beck Fallesen.
Fallesen blev økonomisk redaktør på Børsen i 1984. I 1990 overtog han posten som chefredaktør, han blev ansvarshavende chefredaktør i 1997 og administrerende direktør i 2002.
