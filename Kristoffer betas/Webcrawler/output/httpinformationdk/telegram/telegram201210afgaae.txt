Afgået EU-kommissær forsvarer sig
Tidligere EU-kommissær John Dalli afviser korruptionsanklager og benægter, at han selv sagde op.


 EU's tidligere sundheds- og forbrugerkommissær, malteseren John Dalli, skaber nu tvivl om omstændighederne omkring sin afgang fra jobbet og tager til genmæle mod anklagerne om korruption.
EU-Kommissionen udsendte tirsdag en pressemeddelelse med oplysning om, at Dalli på et møde med kommissionsformand José Manuel Barroso selv sagde op som reaktion på en rapport fra EU's antisvindelkontor, Olaf.
Men Dalli siger i et videofilmet interview, der onsdag er offentliggjort på nyhedssiden neurope. eu, at det var Barroso, der bad ham om at gå - uden at Dalli fik mulighed for først at forholde sig til anklagerne i Olafs rapport.
- Under vores snak læste formanden følgebrevet op fra rapporten. Jeg har endnu ikke set rapporten (...). Og jeg blev bedt om at aflevere min afskedsbegæring, siger Dalli.
Dalli mistænkes for at have for tæt forbindelse til lobbyister, der skal have forsøgt at købe sig adgang til kommissæren under hans arbejde med nye EU-regler for snustobak.
- Dalli vidste, at en person gik rundt og bad om penge til gengæld for at anvende sine kontakter til kommissæren til at forsøge at påvirke kommissionens arbejde, siger Olafs chef, Giovanni Kessler, onsdag på et pressemøde i Bruxelles.
Kessler gør det også klart, at Dalli intet gjorde for at "stoppe, forhindre eller rapportere" sagen.
I videointerviewet med europe. eu fremviser Dalli en e-mail, han siger er sendt fra generalsekretæren for Estoc (en organisation, der lobbyer for producenter af røgfri tobak) til forretningsmanden Silvio Zammit.
I mailen står blandt andet:
- Hej Silvio. Der løber nogle grimme rygter i Bruxelles. Kan du sige mig, om det er muligt at få et uformelt møde med Dalli i Bruxelles, og hvor meget du vil tage for det?
Dalli siger, at han ikke har kendt til mailvekslingen.
- Det viser, at disse folk har forsøgt at bestikke Hr. Zammit til at arrangere et møde med mig. Jeg kan garantere, at Hr. Zammit aldrig kommunikerede det videre til mig. Han bad mig aldrig om at mødes med disse folk, siger Dalli.
