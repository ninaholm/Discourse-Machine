Birkepollen-sæsonen tyvstarter efter mild vinter
Varmere vejr sender sæsonen for birkepollen i gang to uger tidligere end normalt.


 Allergikere, der er overfølsomme for birkepollen, kan godt finde lommetørklæder, spray og piller mod høfeber frem fra skufferne.
Astma-Allergi Danmarks pollentællere har nemlig allerede nu fået birkepollen i sine fælder, og det betyder, at pollensæson er indledt mandag med tallet 15 for birk.
Starten er ifølge Astma-Allergi Danmark omkring 14 dage tidligere end normalt, og det skyldes en mild vinter med meget lidt sne og kulde.
Den tidlige start kunne allerede mærkes i sidste uge, da der blev registreret enkelte birk i Astma-Allergi Danmarks pollentællere.
Og i weekenden blev det endnu værre for de danske allergikere, da der var vind fra syd.
Det var nemlig ikke kun sand fra Sahara, der blev ført med vinden op gennem Europa. Der kom også en del birkepollen med fra træerne hos vores sydlige naboer, hvor sæsonen for birkepollen er godt i gang.
I lørdags blev der således registreret et døgntal for birk på 121 pollen.
Pollensæsonen for birk er normalt kort og intens i tre-fire uger med flest birkepollen i luften i dagene omkring 1. maj.
