Observatører hindrer ikke drab i Syrien
Syriske sikkerhedsstyrker har dræbt 26 personer torsdag - blandt andet i byer arabiske observatører besøgte.


 Blodsudgydelserne i Syrien er ikke stilnet af, selv om Den Arabiske Liga har sendt observatører til landet for at kontrollere, om præsident Bashar al-Assad holder sit løfte om at stoppe overgrebene mod civile, der demonstrerer mod hans styre.
26 personer er dræbt torsdag, oplyser Det Syriske Observatorium for Menneskerettigheder på sin Facebook-side.
Andre aktivister oplyser over for britiske BBC, at omkring 40 personer er dræbt.
Blandt de omkomne er en 16-årig pige og en 14-årig dreng, som var to af de seks dødsofre i byen Hama.
Drabene fandt sted omkring samtidig med, at en gruppe observatører ankom på deres første besøg i byen, skriver nyhedsbureauet Reuters.
Ifølge Det Syriske Observatorium for Menneskerettigheder har sikkerhedsstyrker også gennemsøgt et hospital i Hama, hvor de har anholdt en del af de sårede.
Mange af de aktivister, der nu på tiende måned protesterer mod Assad-regimet, kritiserer observatørmissionen for at være for lille og for at være så omgivet af regeringssoldater, at den ikke er til at komme i nærheden af.
I Syriens tredjestørste by, Homs, hvor modstanden mod Assad er markant, har mange demonstranter allerede opgivet håbet om, at observatørerne kan gøre en forskel.
- Missionen er en stor løgn. De siger, at de var i Khalidiya-kvarteret. Jeg har ikke set dem, siger en aktivist, der kalder sig Tamir, i telefonen til Reuters, mens demonstranterne bag ham råber "ned med regimet".
- Vi har været her ved demonstrationen. Hvor var de?, spørger han.
I de næste dage ankommer flere observatører til Syrien, og sidst på ugen ventes omkring 150 observatører i alt at befinde sig i landet.
