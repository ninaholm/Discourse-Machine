Ubalance på de skrå brædder



 Det halter stadig med ligestillingen på de skrå brædder. 
 En ny undersøgelse foretaget i 21 europæiske lande peger på en række uligheder mellem kvindelige og mandlige skuespilleres adgang til arbejde på tv, film og teater. 
 Uanset hvilket land skuespillerne kommer fra, synes tendensen klar: De kvindelige skuespillere har kortere karriere. Flere kvinder end mænd tjener meget lidt på deres scenekunst, og endelig er kvinderne mere negative i forhold til, hvor realistisk deres køn og alder er repræsenteret i roller.  
 - Jeg tror, man stort set tjener det samme. Men der er færre interessante kvindelige roller, og der er mere arbejde at få som ung. Når man når op over 40 år, så kan man gå nogle hårde år i møde, siger den danske skuespiller Sarah Boberg. 
 Undersøgelsen mener, at flere roller til kvinder over 35 er vejen frem. Derudover skal der være en større åbenhed hos castere, instruktører og producenter, og endelig kan man begynde at omskrive manderoller til kvinderoller. 
 Men professor i medie- og kulturforskning ved Syddansk Universitet, Kirsten Drotner, er imod kønsskifteoperationer på roller. Men kvindesiden skal styrkes i "kvalitet og mangfoldighed".
 - Det handler om at få flere på banen, som fortæller flere forskellige slags historier, og vi skal have flere til at finansiere de historier. Hvis vi kun finder penge til den store, brede mellemvare, så bliver det vanskeligt at bryde med den her vanetænkning, siger Kirsten Drotner.      
