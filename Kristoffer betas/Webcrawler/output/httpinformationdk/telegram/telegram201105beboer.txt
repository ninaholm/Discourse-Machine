Beboer vil ikke have Strauss-Kahn som nabo
I hvert fald er der opstået tvivl om, hvorvidt han skal flyttes over i en fashional lejlighed på Manhattan.


 Forsvarsadvokater for Dominique Strauss-Kahn har afleveret en kaution på en million dollar for at få frigivet den nu detroniserede leder af Den Internationale Valutafond (IMF).
Men planen om at placere Strauss-Kahn i en lejlighed er gået i vasken, skriver amerikanske medier.
Den 62-årige tidligere IMF-leder er blevet sigtet for seksuelt overgreb, forsøg på voldtægt og ulovlig frihedsberøvelse af en 32-årig tjenestepige i sin hotelsuite i New York lørdag.
Den amerikanske tv-station NBC rapporterer, at kautionen er blevet godkendt, men at en af forsvarsadvokaterne Marc Agnifilo siger, at "meget er sket", men at han stadig håber, at Strauss-Kahn kan blive løsladt fredag.
Både NBC og tabloidavisen New York Post rapporterer, at planen om at placere Strauss-Kahn i en lejlighed i den fashionable bygning Bristol Plaza i det rige område øst for Central Park på Manhattan er gået i vasken. Det er ifølge de to medier sket, fordi en af bygningens indflydelsesrige beboere har modsat sig, at Strauss-Kahn kommer til at bo dér.
Strauss-Kahn, der har tilbragt de seneste fire nætter i Rijkers-fængslet efter at være blevet sigtet, skulle efter planen løslades fredag - dog med elektronisk fodlænke. Nu er der imidlertid skabt tvivl om, hvorvidt Strauss-Kahn skal blive i fængslet weekenden over.
Strauss-Kahn nægter sig skyldig i alle sigtelser og trådte torsdag tilbage fra sin post som IMF-chef for at hellige sig kampen for at rense sit navn. Hvis han bliver fundet skyldig i anklagerne, kan han blive tvunget til at tilbringe resten af sit liv bag tremmer.
Det næste retsmøde i sagen mod Strauss-Kahn finder efter planen sted den 6. juni.
