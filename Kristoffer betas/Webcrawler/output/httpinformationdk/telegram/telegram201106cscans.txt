CSC-ansatte fortsætter strejke
Fagforeningen Prosas medlemmer siger tøvende nej til et mæglingsforslag i den eksisterende konflikt med CSC.


 It-virksomheden CSC, der styrer lønudbetalinger og flere store it-projekter i det offentlige, er fortsat ramt af strejke.
Det står klart efter, at fagforeningen Prosas medlemmer har stemt nej til et mæglingsforslag fra Forligsmanden.
Det var dog langt fra et entydigt nej fra medlemmerne: 329 afviste mæglingsforslaget, mens 284 stemte for at sætte punktum for konflikten ved at stemme ja.
Hos CSC ærgrer man sig over, at konflikten ikke fandt sin afslutning.
- Vi havde håbet på, at forslaget ville blive vedtaget. Vi føler os frigjort til at tiltræde overenskomsten med HK/Privat, siger Lene Christensen, direktør i CSC Danmark A/S.
Arbejdsmarkedsforsker Flemming Ibsen kalder konflikten "meget alvorlig" for det offentlige, fordi det strejkeramte CSC står for så mange offentlige it-systemer.
CSC understreger, at man for tiden kører med et nødberedskab, der skulle holde it-systemerne kørende:
- Det har vi kørt med siden 1. juli, og det har ikke givet problemer, men det er klart, at vi ikke kan lave alle de ting, vi plejer, siger Lene Christensen, der dog ikke vil uddybe nærmere.
Hos Prosa mener man derimod, at strejken sender CSC ud i tovene.
- Konflikten er effektiv og giver CSC og kunderne store problemer, selv om det er lykkedes at nedtone de mange problemer, som konflikten allerede nu har medført, siger næstformand i Prosa, Hanne Lykke Jespersen og tilføjer.
- Men det kan man selvfølgelig ikke blive ved med. Systemerne sander nu hurtigt til, og det er kun et spørgsmål om tid, før det går helt galt, tilføjer hun.
Der har været ballade i flere måneder mellem CSC og Prosa. I februar lockoutede CSC 120 medarbejdere, som var medlem af Prosa. Måneden efter nedlagde nogle Prosa-ansatte arbejdet.
