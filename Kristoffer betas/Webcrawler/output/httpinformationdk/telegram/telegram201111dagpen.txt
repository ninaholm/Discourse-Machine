Dagpengeperioden bliver forlænget
Regeringen og Enhedslisten har indgået en aftale på beskæftigelsesområdet. Dagpengeperioden forlænges nu.


 De ledige, som ellers stod til at falde ud af dagpengesystemet i andet halvår af 2012, kan nu ånde lettet op.
Regeringen og Enhedslisten har nemlig besluttet at udskyde forkortelsen af dagpengeperioden med et halvt år for netop at sikre, at ingen falder ud.
- Ingen skal falde ud af dagpengesystemet i 2012, medmindre de har været ledige i over fire år. Det er vigtigt, at vi giver de ledige den tryghed.
Sådan lyder det fra beskæftigelsesminister Mette Frederiksen (S) efter lørdagens forhandlinger med Enhedslisten om finansloven for næste år.
Den såkaldte genopretningspakke, som VK-regeringen gennemførte i 2010, forkortede dagpengeperioden fra fire til to år og fordoblede optjeningskravet fra et halvt års fuldtidsarbejde til et helt års arbejde, som svarer til 1924 timer.
Der anvendes i alt 328 millioner kroner i 2012 og 172 millioner kroner i 2013 til den nye overgangsordning.
Kravet om en forlængelse af dagpengeperioden var et hovedkrav fra Enhedslisten, som ligeledes har fået opfyldt ønsket om, at kontanthjælpsmodtagere får lov til at holde fem ugers ferie.
Til gengæld har S-R-SF-regeringens støtteparti ikke fået held til at forlænge sygedagpengeperioden ud over de nuværende 52 uger. Og det er politisk ordfører Johanne Schmidt-Nielsen skuffet over:
- Det er et stort problem, at SF, Socialdemokraterne og De Radikale - som før valget ønskede at fjerne dette loft - af uransagelige årsager ikke længere ønsker det. Men Enhedslistens vil stadig kæmpe for, at syge mennesker behandles ordentligt.
Aftalen betyder samtidig, at der flyttes penge fra den tvungne aktivering af ledige og til uddannelse af dem.
Faglærte, ufaglærte og ledige får blandt andet adgang til at tage samtlige AMU-kurser som led i seks ugers selvvalgt uddannelse. Uden prisloftet kan arbejdsløse nu igen frit tage for eksempel truckercertifikat og buskørekort.
I alt indeholder aftalen mellem regeringen og Enhedslisten nye initiativer for 750 millioner kroner de næste to år.
