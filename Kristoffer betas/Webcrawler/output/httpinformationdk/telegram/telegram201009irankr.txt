Iran kræver penge for anholdt amerikaner
Iranske anklagere kræver en kaution på 500.000 dollar for en af de tre tilbageholdte amerikanere, der er tiltalt for spionage.


 Den iranske anklagemyndighed har søndag sat en kaution på 500.000 dollar eller cirka tre millioner danske kroner på Sarah Shourd, som er en af de tre amerikanere, der er tiltalt for spionage i Iran, oplyser nyhedsbureauet AFP.
- Hun kan blive løsladt, såfremt der bliver betalt kaution. Hendes advokat er blevet underrettet, fortæller anklageren Abbas Jafari Dolatabadi ifølge AFP til det officielle iranske nyhedsbureau.
Sarah Shourd blev anholdt sammen med to andre amerikanere ved grænsen mellem Iran og Irak den 31. juli sidste år.
De to andre, Shane Bauer og Josh Fattal, sidder fortsat fængslet i Iran.
De tre amerikanere siger, at de var på rejse i irakisk Kurdistan og kom ind på iransk jord ved en fejl, men de iranske myndigheder har tiltalt dem for spionage og for at være trængt ind i Iran på ulovlig vis.
USA's præsident Barack Obama, udenrigsminister Hillary Clinton og en række nobelprismodtagere og menneskeretsgrupper har flere gange opfordret Iran til at frigive de tre amerikanere.
