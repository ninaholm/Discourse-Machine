Republikansk leder: Fejl at genoptage relationer til Cuba
Mitch McConnell, Republikanernes stærke mand i Senatet, er modstander af opblødning mellem USA og Cuba.


 Republikaneren Mitch McConnell er imod Barack Obamas planer om at genoptage de diplomatiske relationer til Cuba.
McConnell, der fra januar bliver sit partis nye flertalsleder i Senatet, siger til Reuters, at han tilslutter sig kritikere af beslutningen, der tæller den republikanske senator i Florida, Marco Rubio, og den demokratiske senator i New Jersey, Robert Menendez.
Mitch McConnell kalder de nye skridt mod at afslutte et fem årtier langt fjendskab mellem de to lande for "en fejltagelse".
Præsident Obama meddelte i onsdags, at de diplomatiske relationer til Cuba vil blive genoptaget efter mere end et halvt århundrede med kold luft mellem de to lande.
Barack Obama vil også se nærmere på handelsforbindelserne, men det er kun Kongressen, der kan ophæve handelsembargoen over for Cuba.
Ifølge McConnell er der nogle "ret indlysende" måder, hvorpå det kan forhindres, at den nye Cuba-politik bliver omsat til virkelighed.
En amerikansk ambassadør i Cuba ville kræve godkendelse fra Senatet, fortæller McConnell.
- Se på Vietnam, siger han til Reuters.
- Vi normaliserede forholdet til dem, og de er et kommunistregime, der stadig undertrykker folket. Nogle gange virker involvering, andre gange gør det ikke.
Amerikanske embedsmænd rejser i næste måned til Cuba for at indlede forhandlinger om en normalisering af forholdet mellem de to lande.
Obama har endvidere sagt, at USA vil benytte lejligheden til at presse Cuba i spørgsmål om menneskerettigheder og politiske rettigheder.
Verdens ledere har hilst nyheden velkommen og hyldet den som et skridt mod at begrave en af de tilbageværende stridigheder fra Den Kolde Krigs tid.
