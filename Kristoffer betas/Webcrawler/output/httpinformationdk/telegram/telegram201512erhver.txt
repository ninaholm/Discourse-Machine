Erhvervslivet føler sig udstillet af skattelister
Landets største erhvervsorganisationer er utilfredse med de åbne skattelister. Mærsk kan dog godt se fidusen.


 I dansk erhvervsliv er der forskellige holdninger til de åbne skattelister, der er blevet offentliggjort torsdag.
Hos de store organisationer Dansk Erhverv og Dansk Industri falder listerne ikke i god jord.
- Åbenhed er i udgangspunktet godt, men det er et meget kompliceret område. Så hvis man tror, at man får et billede af, om selskaberne er gode eller dårlige skattebetalere, så tager man fejl, siger Jacob Ravn, skattepolitisk chef hos Dansk Erhverv.
Selskabsskat bliver betalt af selskabers overskud, men en lang række ting kan trækkes fra. Eksempelvis investeringer og tidligere års underskud. Derfor er den direkte selskabsskat ifølge Dansk Erhverv misvisende.
- Der kan være mange gode grunde til, at man ikke betaler selskabsskat, siger Jacob Ravn.
I A.P. Møller - Mærsk kan man dog godt se pointen med de åbne skattelister.
- Vi har i flere år selv offentliggjort vores danske skattebetaling og mener, at de åbne skattelister er med til at tydeliggøre, at en række store erhvervsvirksomheder bidrager med en meget væsentlig del af selskabsskatten.
- Det gælder ikke mindst for de virksomheder, som har aktiviteter i Nordsøen, siger pressechef Louise Münter i en skriftlig kommentar til Ritzau.
A.P. Møller - Mærsk betalte sammenlagt 4,7 milliarder kroner i skat i 2014.
Men i Dansk Industri mener man ikke, at de åbne skattelister gør nogen klogere på virksomhedernes store bidrag til samfundet.
- Tværtimod oplever vi, at de misbruges til på et fejlagtigt grundlag at hænge virksomheder ud, som for eksempel ikke betaler selskabsskat, fordi de har foretaget store investeringer i Danmark, der endnu ikke har givet overskud, siger Dansk Industris skattepolitiske chef, Jacob Bræstrup.
Hos Dansk Erhverv mener man heller ikke, at det er selskabernes ansvar at forklare befolkningen, hvordan man med en stor omsætning kan slippe for at betale selskabsskat.
- Hvorfor skal det være selskabernes ansvar? Det er jo lagt op til skattemyndighederne, der har alle oplysninger om, hvorfor man ikke betaler skat. Samtidig er nogle af informationerne forretningsfølsomme, siger Jacob Ravn.
De åbne skattelister blev indført af den tidligere regering. På trods af, at den nuværende regering er imod tiltaget, er det fortsat.
