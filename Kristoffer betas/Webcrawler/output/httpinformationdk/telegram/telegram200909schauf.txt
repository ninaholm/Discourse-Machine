Schaufuss Balletten mister millioner



 Peter Schaufuss Balletten står til at miste sit knap 12 millioner kroner store årlige statstilskud. Et flertal i Folketinget vil ifølge DR Nyheder ikke længere poste millioner af kroner i balletten. 
 Det bygger på, at Peter Schaufuss ikke får de nødvendige penge, som loven kræver, fra Vejle Kommune, hvor han senest har slået sig ned.
 En af dem, der nu danser væk fra balletten, er Venstres kulturordfører, Troels Christensen, 
 - Det giver ikke mening uden lokal medfinansiering. Sådan fører vi ikke kulturpolitik i Danmark. Og i mine øjne er der ikke lokal medfinansiering, siger han til DR Nyheder.
 Også kulturministeren Carina Christensen (K) har tidligere gjort det klart, at balletten går en sort fremtid i møde, hvis den ikke opfylder lovens krav for at modtage statstilskud. Hun ønsker ikke pt. at udtale sig. 
 Socialdemokraterne og Dansk Folkeparti er også klar til at fjerne det årlige tilskud på knap 12 mio. kr. fra balletkompagniet, der efter flere år i Holstebro har slået sig ned i Vejle.
 Selv afventer balletmester Peter Schaufuss et møde med Kulturministeriet, der skal opklare, om han kan regne med millionerne fremover.
