Publikum strømmer til pædofil-drama
Thomas Vinterbergs "Jagten" er næsthurtigst sælgende film i dette årtusinde.


 Flotte priser på filmfestivalen i Cannes, fantastiske anmeldelser og publikum i lange køer foran biografernes billetluger.
Filminstruktøren Thomas Vinterberg har tilsyneladende fået alt til at gå op i en højere enhed, når det gælder hans seneste film "Jagten".
Siden filmen havde premiere i torsdags, er der solgte 133.576 billetter. Det gør "Jagten" til den næst hurtigst sælgende film siden årtusindeskiftet - kun overgået af komedien "Klovn - the Movie".
De høje salgstal overrasker hos filmens distributør, Nordisk Film.
- Det er næsten naturstridigt, at et nutidigt dansk drama, der behandler et alvorligt emne, trækker lige så mange publikummer ind i biograferne i åbningsweekenden som en stor amerikansk blockbuster, siger Jan Lehmann, der er direktør for Nordisk Film Biograf Distribution, i en pressemeddelelse.
"Jagten" handler om pædagogen "Lucas" spillet af Mads Mikkelsen, der uretmæssigt anklages for at have begået overgreb på et barn. Den slags historier vil ifølge filmfolk normalt ikke lokke folk i biografen i det omfang, som er set her.
- Jeg tror faktisk ikke, at det er sket i nyere tid, at et seriøst dansk nutidsdrama har solgt over 100.000 billetter i åbningsweekenden, siger Jan Lehmann, der peger på, at "Jagten" er åbnet bedre end sidste års store danske biografhits som Susanne Biers "Den skaldede frisør" og Anne-Grethe Bjarup Riis' "Hvidsten Gruppen".
Hos folkene bag "Jagten" håber man på, at "Jagten" ender med at sælge flere billetter end Thomas Vinterbergs hidtil største succes, "Festen" fra 1998.
Den film blev også prisbelønnet i Cannes, fik fantastiske anmeldelser, og havde overgreb på børn som tema. "Festen" solgte 403.000 billetter i de danske biografer.
