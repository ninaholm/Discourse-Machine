Boligpriser i 2014 får endnu et hak af Nationalbanken
Boligpriserne stiger ikke så hurtigt til næste år, som hidtil troet, lyder prognose fra Danmarks Nationalbank.


 De danske boligpriser tager små ryk op i de kommende år. Danmarks Nationalbank forventer, at boligpriserne vil stige med 2,3 procent i 2013, 1,8 procent i 2014, og 2,9 procent i 2015, lyder det i Nationalbankens seneste kvartalsoversigt.
Og selvom priserne altså ser ud til at stige, så er der alligevel dårlige nyheder til boligejerne. For Nationalbanken er ikke helt så optimistisk, som den har været.
- Den dårlige nyhed er, at det er fjerde gang i træk, at Nationalbanken nedjusterer sin forventning til boligprisudviklingen for 2014, skriver Lise Nytoft Bergmann, boligøkonom og chefanalytiker i Nordea Kredit.
- I kvartalsoversigten for fjerde kvartal 2012 skønnede Nationalbanken således, at boligpriserne ville stige med 3,8 procent i 2014, skriver hun.
Herefter er stigningen gradvist blevet justeret ned, så forventningen nu er, at priserne "kun" stiger med 1,8 procent i 2014.
- Den gode nyhed er dog, at baggrunden for den nedjusterede prognose skal findes i, at huspriserne er steget mere end først antaget i 2013, og at Nationalbanken nu forventer lidt større prisstigninger i 2015 end tidligere udmeldt, skriver Lise Nytoft Bergmann.
For ét år siden vurderede Nationalbanken, at boligpriserne ville stige 2,0 procent i 2013. Nu venter banken en stigning 2,3 procent. Samtidig er forventningen til 2015 det seneste kvartal blevet reguleret op fra en stigning på 2,5 til nu 2,9 procent.
Et gennemsnitligt hus kostede ifølge realkreditbranchens tal 1.531.000 kroner ved indgangen til 2013.
Hvis Nationalbanken får ret i prognosen, så kan huset sælges for 1.557.000 kroner ved årets udgang, for 1.611.000 kroner i slutningen af 2014 og for 1.652.000 kroner sidst på året i 2015 ifølge Nordeas beregning.
- En gennemsnitlig boligejer forventes således ifølge Nationalbanken at være blevet 26.000 kroner rigere på murstenspenge her i 2013, mens gevinsten forventes at blive på yderligere 54.000 kroner i 2014 og på 41.000 kroner i 2015, skriver Nordea.
Det betyder altså en gevinst på 121.000 kroner i løbet af de tre år alene som følge af de stigende huspriser for boligejeren i det tænkte eksempel.
