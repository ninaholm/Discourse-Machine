Jyske Bank anlægger voldgiftssag mod Nykredit
Jyske Bank vil ikke acceptere, at Nykredit smider banken ud af samarbejde efter fusion med BRFkredit.


 Jyske Bank anlægger voldgiftssag mod Nykredit og Totalkredit, fordi Nykredit ikke længere vil arbejde sammen med Jyske Bank efter fusionen med BRFkredit.
- Det er meget enkelt. Der er nogle tidsfrister i samarbejdsaftalen, som skal overholdes. Da vi ikke kan komme overens, så valgte vi at trække det her kort, siger Jyske Banks direktør, Anders Dam, til Ritzau.
Mens Nykredit mener, at Jyske Bank ikke længere kan være en del af Totalkredit, som er Nykredits datterselskab, vil Jyske Bank ikke acceptere den udmelding.
Jyske Bank har formidlet boliglån fra Totalkredit til sine kunder, men Nykredit har meddelt banken, at samarbejdet er stoppet.
- Vi har haft boligprodukter på hylderne siden 2000, også før Totalkredit. Men der er sket det, at vi selv er kommet med nogle meget konkurrencedygtige produkter, og dem er der meget stor efterspørgsel på, siger Anders Dam.
- Vi går ikke specifikt efter at hive kunder fra Totalkredit over til BRFkredit. Vi vil gerne have så mange produkter på hylderne, også Totalkredits, siger direktøren.
Jyske Banks overtagelse af et andet realkreditinstitut får Nykredit til at se banken som en direkte konkurrent til Totalkredit. Men et ophør af samarbejdet kan koste Jyske Bank dyrt, og derfor vil man nu have afklaret sagen ved en voldgift.
Tidligere har Jyske Bank oplyst til fondsbørsen, at "retmæssigt ophør af provisionsbetalinger med videre vil alt andet lige påvirke Jyske Banks resultat før skat negativt med 225-250 millioner kroner i 2014". Men Jyske Bank-direktøren vil ikke sætte tal på.
- Man kan ikke gøre beløbet præcist op, før vi har kendelsen fra voldgiften. Nu må vi se, hvilken vej det går, siger Anders Dam.
Nykredit imødeser en voldgiftssag med sindsro, og den kommer ikke som en overraskelse for koncernchefen i Nykredit, Michael Rasmussen.
- Jeg er sikker på, at alle kan forstå, at man ikke både kan træde ud af et mangeårigt, fasttømret samarbejde for at blive konkurrent og så samtidig gøre sig håb om at bevare alle de fordele, som samarbejdet med Nykredit og Totalkredit indebærer, siger han i en pressemeddelelse.
- Vi tager dette skridt fra Jyske Bank med sindsro. Vores kunder i Totalkredit vil opleve, at vi naturligvis står klar til at rådgive og betjene dem, så de undgår usikkerhed om, hvordan deres bolig bedst finansieres, siger Michael Rasmussen.
