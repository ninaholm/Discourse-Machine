S: DR-næstformand bør findes i opposition



 Socialdemokraterne roser kulturminister Carina Christensen (K) for valget af Michael Christiansen som ny formand for DR's bestyrelse. Samtidig undrer partiet sig over, at der endnu ikke er udnævnt en næstformand. En post, som bør bestrides af en oppositionspolitiker, mener Socialdemokraternes kultur- og medieordfører, Mogens Jensen.
 - Det har været sædvane, at regeringspartierne i brede medieforlig besætter formandsposten og oppositionen næstformandsposten i bestyrelsen for at sikre den politiske bredde i DR's formandsskab. Det regner jeg med, kulturministeren vil respektere. Ellers er det ren blokpolitik og til skade for arbejdet i bestyrelsen og medieforligskredsen, siger Mogens Jensen.
 Medieordføreren peger desuden på, at Michael Christiansens første opgave består i at skabe en mediepolitisk pakke, der skal tilbageføre de kvalitetsforringelser som DR's programflade har undergået som resultat af byggeskandalen i DR-byen. 
