Syrien undersøger forslag til våbenhvile
Syrien går med til våbenhvile i muslimske helligdage, siger FN-mægler, men Damaskus er ikke helt klar endnu.


 FN's mægler Lakhdar Brahimi siger, at Syrien er gået med til at respektere en våbenhvile under den muslimske højtidelighed Eid-al-Adha.
Den muslimske højtid starter torsdag og varer fire dage.
Men den syriske regering siger, at hæren fortsat er ved at undersøge forslaget til en våbenhvile og først torsdag vil tage stilling.
- Efter et besøg, jeg var på i Damaskus, er der enighed om en våbenhvile under Eid, siger Brahimi.
Han tilføjer, at han har været i kontakt med mange af syriske oprørsledere, der også har erklæret sig enige i våbenhvilen under de muslimske helligdage.
Det syriske udenrigsministerium oplyser, at landets militære ledere er ved at studere forslaget til en våbenhvile.
- Forslagene til at stoppe militære operationer under den velsignede Eid-al-Adha er stadig ved at blive studeret af ledelsen i hæren og de væbnede styrker, hedder det i en erklæring fra udenrigsministeriet.
De vil torsdag give deres endelige svar på en våbenhvile.
Brahimi, der netop har besøgt Syrien, angav ikke en nøjagtig periode for den våbenhvile, han siger, der er enighed om.
- Hvis dette ydmyge initiativ kan lykkes, håber vi at kunne bygge på det og diskutere en længere og mere effektiv våbenhvile, og dette er nødt til at være en del af en omfattende politisk proces, konstaterer Brahimi.
Borgerkrigen i Syrien har det seneste halvandet år kostet langt over 30.000 mennesker livet.
