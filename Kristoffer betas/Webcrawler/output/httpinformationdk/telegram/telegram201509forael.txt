Forældreformand ønsker ufrivillige pauser i skolen fjernet
Skoledagen bliver lang, når nogle elever skal vente halvanden time på næste lektion, siger Skole og Forældre.


 Det er nu dokumenteret, at elever og forældre har ret i, at det med den nye skolereform er blevet sværere at få tid til sport, kammerater og hygge hjemme i familien.
Derfor bør skolerne kaste et kritisk blik på skemalægningen, opfordrer foreningen Forældre og Samfund.
De skal blandt andet sikre, at eleverne ikke har en pause på halvanden time midt på dagen, fordi der mangler faglærere eller lokaler.
- På den måde bliver dagen meget lang. Vi ved jo, at det ikke er alle skoler, som har for lange skoledage, så det kan lade sig gøre, siger Mette With Hagensen, formand for foreningen til Ritzau.
De lange skoledage skyldes imidlertid ikke alene en uhensigtsmæssig skemalægning.
 Mange elever, især på landet, kommer sent hjem, fordi kommunerne sparer på skolebusserne. Få busser skal køre langt for at hente og bringe eleverne.
- I stedet for at have fire busser, så nøjes nogle kommuner med en. Den skal servicere flere skoler, og derfor må nogle børn vente med at møde til klokken ni i stedet for otte.
- Andre må om eftermiddagen vente, måske i tre kvarter til en time, før bussen er fremme ved skolen, og de kan komme hjem, siger Mette With Hagensen.
En kortlægning med deltagelse fra 690 skoler foretaget af Børne- og Undervisningsministeriet viser, at 75 procent af eleverne i fjerde til sjette klasse har fri senere end klokken 14.30 en eller flere dage om ugen.
Intentionen var ellers, at de yngste elever skulle have fri klokken 14, de lidt ældre elever - i fjerde til sjette klasse - skulle have fri klokken 14.30, og de ældste klokken 15.
Hos De Konservative opfordrer undervisningsordfører Mai Mercado til, at reformen gøres mere fleksibel, så de for lange dage kan undgås.
 - Det skal være lettere for skolerne at konvertere understøttende undervisning til fagtimer.
- Og så skal lektiecaféerne være frivillige. Vi hører om skoler, hvor der er to lærere til 60 elever. Det er ren opbevaring, siger Mai Mercado.
Hun opfordrer børne- og undervisningsminister Ellen Trane Nørby (V) til at indkalde forligskredsen bag skolereformen.
