Unicef sender rekordstore mængder nødhjælp til børn
I august sendte Unicef rekordstore mængder nødhjælp til børn i verdens brændpunkter.


 Børneorganisationen Unicef har i august sendt en rekordstor mængde nødhjælpsforsyninger til børn, der er fanget i flere af verdens brændpunkter, oplyser Unicef i en pressemeddelelse.
 I denne måned nåede Unicefs sendinger af nødhjælp til børn i verdens største kriser således op på 1000 ton. En mængde, der ifølge organisationen ville kunne fylde 19 jumbojets.
- Unicefs massive forsyningsindsats besvarer et massivt behov i mange forskellige lande på samme tid.
- Nu må vi gøre alt, hvad vi kan, for at holde nødhjælpskorridorerne åbne, så hjælpen fortsat kan nå ud til alle de børn, som har desperat brug for dem, siger Shanelle Hall, der er direktør for børneorganisationens forsynings- og logistikenhed, i en pressemeddelelse.
I løbet af 27 dage sendte børneorganisationen 33 fragtfly med nødhjælp til verdens største brændpunkter.
Nødhjælpen blev sendt til Irak, Liberia, Palæstina, Sydsudan, Syrien og Den Centralafrikanske Republik.
Ifølge Unicef overgår den samlede forsyningsindsats både Unicefs humanitære indsats efter jordskælvet i Haiti i 2010 og indsatsen efter tsunamien i Det Indiske Ocean i 2004.
