Knap 100 afghanske børn dræbt i USA-angreb



 93 børn og 25 kvinder er blandt de 140 navngivne ofre på listen over personer, som blev dræbt i kampe og amerikanske luftangreb i Afghanistan i sidste uge.
 Listen er godkendt af syv ledende embedsmænd i afghanske provinsadministrationer og centralregeringen i Kabul.
 Ifølge den detaljerede liste er det yngste barn, som blev dræbt, kun otte dage gammel. 53 af ofrene er piger under 18 år, mens 40 er drenge under 18 år. Kun 22 af ofrene er mænd over 18 år.
 USA har erkendt, at der var civile tab ved angrebet i det vestlige Afghanistan, men det amerikanske militær vil ikke sætte tal på hvor mange, der blev dræbt. En militær talsmand siger, at nogle af navnene kan være falske.
 Angrebet har igen skabt stor vrede mod de amerikanske flyangreb i Afghanistan, der ofte koster civile livet, og præsident Hamid Karzai har krævet, at alle flyangreb i landet skal ophøre. 
 Til trods for beklagelser fra både USA's præsident, Barack Obama, og udenrigsminister Hillary Clinton, så har angrebet skabt yderligere spændinger mellem regeringerne i Washington og Kabul. 
 - Glem ikke, hvem der er ansvarlig for hele denne situation. Dette var en bevidst plan om at skabe menneskelige ofre og derefter skyde skylden på os, siger en talsmand for det amerikanske militær, oberst Greg Julian.
 USA har tidligere beskyldt militante Taliban-oprørere for at bruge civile som skjold mod de amerikanske styrker.
