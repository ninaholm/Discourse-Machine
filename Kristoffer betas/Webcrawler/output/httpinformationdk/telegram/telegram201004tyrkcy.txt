Tyrkcyprioter vælger ny præsident
Resultatet af præsidentvalg i Nordcypern ventes med spænding både i Tyrkiet og i EU. Valget kan få betydning for eventuelt tyrkisk EU-medlemskab.


 Tyrkcyprioterne er gået til stemmeurnerne for at vælge en ny præsident. Valget kan få betydning for forhandlinger om genforening af den delte østat og Tyrkiets forsøg på at blive medlem af EU.
Valget er et opgør mellem den siddende venstreorienterede præsident, Mehmet Ali Talat, og premierminister Dervis Eroglu.
Meningsmålinger viser, at Eroglu, der er tilhænger af fortsat tyrkcypriotisk uafhængighed, står til at vinde.
Vinderen skal have opbakning fra over 50 procenter af stemmerne for at undgå at komme ud i en anden valgrunde.
Diplomater frygter, at en sejr til Eroglu vil forsinke forhandlingerne om genforening med græskcyprioterne, der repræsenterer Cypern i EU, og vil blokere for tyrkisk EU-medlemskab, så længe Cypern er delt.
Resultatet af valget ventes omkring klokken 20.00 søndag.
Valgets udfald har stor betydning for Tyrkiet, hvis forhandlinger om at blive medlem af EU reelt set er gidsel i forhold til en løsning af den årtier lange strid i Cypern.
