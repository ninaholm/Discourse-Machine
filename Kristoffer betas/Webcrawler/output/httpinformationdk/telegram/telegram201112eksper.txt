Ekspert: Voldtægtstal er bekymrende
Mindre end hver fjerde voldtægt meldes til politiet. Det er bekymrende, men ikke overraskende, siger psykolog.


 Det er meget bekymrende, at voldtægtsofre bider smerte og skam i sig i stedet for at melde overgrebene til politiet, mener ledende psykolog ved Center for Voldtægtsofre, Anja Hareskov Jensen.
En ny rapport fra Justitsministeriets Forskningsenhed og Københavns Universitet viser, at kun hver fjerde voldtægt eller forsøg på voldtægt anmeldes.
- Jeg er ikke overrasket, men det er bekymrende. Der er rigtig mange, som går rundt og har været udsat for et overgreb og aldrig får den hjælp, støtte og retfærdighed, som de har brug for, siger Anja Hareskov Jensen.
I undersøgelsen svarer kvinderne selv på, hvorfor de ikke anmeldte det, da en mand tvang dem til sex.
Jeg var skamfuld og i panik. Jeg lagde sikkert selv op til det. Det kunne gå ud over mine børn. Jeg syntes ikke, at der var grund til det. Jeg troede ikke, at det ville hjælpe, lyder de typiske begrundelser fra kvinderne.
- Det er en meget stor skam at have været udsat for voldtægt. Men jeg oplever også, at der er rigtig mange, som ikke definerer det, de har været udsat for, som et overgreb, siger Anja Hareskov Jensen og tilføjer:
- Mange forestiller sig, at man skal overfaldes, for at der er tale om en voldtægt. Men i langt de fleste tilfælde er det ikke det, der sker. Ofte kender offer og gerningsmand hinanden.
Uanset om man vil anmelde en voldtægt eller ej, så er det vigtigt at søge hjælp og få talt om overgrebet, fastslår Anja Hareskov Jensen.
- Vi ved, at voldtægtsofre er i stor fare for at få følgevirkninger. Eksempelvis er voldtægt en af de ting, der medfører størst risiko for posttraumatisk stress, siger hun.
Ifølge tal fra Danmarks Statistik blev der anmeldt 407 voldtægter og forsøg på voldtægter i Danmark i 2010.
