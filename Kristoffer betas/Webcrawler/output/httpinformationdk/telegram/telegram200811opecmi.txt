Opec-ministre fastholder produktionsniveau



 Sammenslutningen af Olieproducerende Lande, Opec, besluttede lørdag at fastholde sin produktion af olie uændret frem til dens møde i Algeriet næste måned. Det oplyste kartellets formand efter et møde i Egyptens hovedstad, Kairo.
 - Ministrene blev enige om at tage yderligere skridt 17. december i Algeriet for at afbalancere udbud og efterspørgsel på olie og opnå stabilitet på markedet, sagde Chakib Khelil, der også er Algeriets olieminister.
 Beslutningen, der var forventet, kommer på et tidspunkt, hvor oliepriserne er på deres laveste i næsten tre år.
 Forud for Opec-mødet i Kairo erklærede Saudi-Arabiens olieminister, Ali al-Naimi, at oliepriserne nu måtte bringes tilbage til et prisniveau på omkring 75 dollar. Det er første gang i en årrække, at verdens førende olieproducent har talt om et bestemt prisniveau som mål. 
