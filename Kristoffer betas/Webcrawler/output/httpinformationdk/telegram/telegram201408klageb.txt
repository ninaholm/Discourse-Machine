Klagebunken hos Arbejdsskadestyrelsen bugner
På to måneder har 900 personer forlangt ny behandling af deres sager om arbejdsskade.


 Uge for uge vokser bunken af henvendelser fra borgere, der forlanger at få genoptaget behandlingen af deres arbejdsskadesager i Arbejdsskadestyrelsen. På mindre end to måneder har næsten 900 borgere forlangt deres sager genoptaget, viser en ny status fra Arbejdsskadestyrelsen. Det skriver Politiken.
Dermed er antallet af klagere mere end fordoblet siden slutningen af juli, hvor 400 personer havde sendt en klage til styrelsen.
Den bugnende klagebunke kommer i kølvandet af en undersøgelse fra Kammeradvokaten, der afdækkede fejl på fejl i Arbejdsskadestyrelsens behandling af de danskere, som er kommet så slemt til skade på jobbet, at de midlertidigt har mistet evnen til at arbejde.
Derfor har beskæftigelsesminister Mette Frederiksen (S) opfordret alle arbejdsskadede danskere til at forlange deres sager genoptaget, hvis de lugter af dårlig sagsbehandling.
Og flere klager kan være på vej. De fleste større fagforbund arbejder på højtryk for at finde de medlemmer, der kan have fået en forkert afgørelse eller erstatning.
Risikoen for, at Arbejdsskadestyrelsen bliver lagt ned af genoptagelsessager, får nu LO's næstformand, Lizette Risgaard, til at sende en appel.
- Selv om det kunne være fristende at sende hele dynen af arbejdsskadesager ind til ny behandling, så har vi altså ingen gavn af et system, der bliver lagt ned og lammet.
- Derfor synes vi, det er fornuftigt, at man i første omgang ser, hvor mange henvendelser borgerne selv afleverer i styrelsen, og at fagforbundene alene sender de sager ind, hvor der er tydelige tegn på fejl, siger hun til Politiken.
Udmeldingen kommer efter et møde med Arbejdsskadestyrelsen, flere LO-forbund og juridiske eksperter.
Minister Mette Frederiksen har i juni bestilt en ny undersøgelse af forholdene for at se, om der sker ændringer til det bedre.
