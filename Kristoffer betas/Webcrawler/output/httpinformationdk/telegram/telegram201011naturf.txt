Naturforeninger raser over klagegebyrer
Gebyret for at indgive klage til Natur- og Miljøklagenævnet stiger fra 500 til 3000 kroner.


 Det bliver for fremtiden dyrt at klage over miljø- eller naturproblemer. Gebyret for at indgive en klage til Natur- og Miljøklagenævnet er nemlig seksdoblet, skriver Danmarks Naturfredningsforening i en pressemeddelelse.
- Det er et målrettet angreb, der rammer, hvor det gør mest ondt, siger Ella Maria Bisschop-Larsen, præsident i Danmarks Naturfredningsforening.
 Ifølge hende er gebyrstigningen et hårdt slag mod naturforeningerne og deres økonomiske grundlag.
Tidligere kostede det 500 kroner at indgive en klage til Natur- og Miljøklagenævnet, men som følge af finanslovaftalen for 2011 vil gebyret stige til 3000 kroner fremover.
- Forslaget er så voldsomt at angreb på civilsamfundets ret til at kigge myndighederne over skulderen, at vi er nødt til at efterprøve, om forslaget holder i forhold til vores lovbundne klageret på natur-, miljø og planområdet, siger Ella Maria Bisschop-Larsen.
Det er ikke kun Danmarks Naturfredningsforening, der raser over gebyrstigningen, men også Dansk Ornitologisk Forening, Det Økologiske Råd og Friluftsrådet.
Hos Miljøministeriet forklarer man gebyret med, at det er en del af en indsats for at komme af med en sagspukkel, der har hobet sig op i henholdsvis Naturklagenævnet og Miljøklagenævnet, som fra 1. januar bliver slået sammen.
- Der er meget alvorlige sager, som selvfølgelig skal påklages. Men der er også mindre alvorlige sager, hvor gebyret skal få organisationerne til at tænke sig om en ekstra gang, inden de klager, siger miljøminister Karen Ellemann (V).
I de tilfælde, hvor organisationerne vinder sagen, så får de gebyret tilbage.
Der er afsat 10 millioner kroner til at rydde op i sagspuklen, der ifølge ministeren indeholder sager, der er op til otte år gamle.
