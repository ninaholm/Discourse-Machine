Radikale advarer vælgerne mod SF



 De Radikale frygter, at Socialdemokraterne og SF vil lave udlændinge-, rets-, og økonomisk politik sammen med Dansk Folkeparti uden om De Radikale i en eventuel ny regering efter et valg. 
 - Hvis man som SF-vælger er optaget af at få brudt med Dansk Folkepartis magtmonopol, så synes jeg, at man må gøre sig sine overvejelser i disse dage. Virkeligheden viser, at SF vil lade hånt om gamle positioner og lade sig trække til truget af DF. Det eneste, de tænker på, er at få magten«, siger den radikale næstformand, Morten Østergaard, der udnævner DF som hovedfjenden for en ny regering, til Politiken.
 Dermed er der dømt åben krig om stemmerne i oppositionen, som S og SF arbejder hårdt på at samle til et troværdigt regeringsalternativ. 
 De Radikale vil ikke længere tages for givet af S og SF, som har stillet ultimative krav om, at de radikale skal godtage de to partiers skatte- og udlændingepolitik, hvis de vil med i en regering.
 SF's gruppeformand Ole Sohn synes, at De Radikale opfører sig "pinligt" og "desperat" . 
 - Jeg vil appellere stærkt til, at De Radikale stopper det pinlige kævleri og i stedet melder sig ind i samarbejdet, siger SF's gruppeformand Ole Sohn.
 Hos Socialdemokraterne siger politisk ordfører Henrik Sass Larsen, at et samarbejde med de borgerlige primært vil fokusere på Venstre og De Konservative.
 Dansk Folkeparti melder sig klar til at samarbejde med S og SF for på den måde at sikre, at de to oppositionspartier holder deres løfter på udlændingeområdet.
