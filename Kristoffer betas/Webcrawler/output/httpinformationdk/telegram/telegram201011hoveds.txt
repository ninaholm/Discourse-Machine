Hovedstaden må selv punge ud til trafik
Hovedstaden må selv bidrage med finansiering, hvis der skal laves en ny tunnel til Sverige og bygges en ny jernbanelinje, siger transportministeren.


 Region Hovedstadens udspil om trafikinvesteringer for 50 milliarder i blandt andet en tunnel fra Helsingør til Helsingborg bliver kun til noget, hvis regionen og kommunerne selv hjælper til med at få det finansieret.
Det tilkendegiver transportminister Hans Chr. Schmidt (V).
 - Hvis de kan komme med nogle forslag, så er det spændende, siger han om trafikudspillet, der også indebærer en ny jernbane mellem Helsingør og Køge via Allerød og Høje-Tåstrup for godstog samt regional- og intercitytog. Det skal frigøre kapacitet på Øresundbroen til højhastighedstog mellem Oslo, Stockholm, København og Hamburg.
Transportministeren oplyser, at han har inviteret formanden for Region Hovedstaden, Vibeke Storm Rasmussen (S), til møde om sagen og udtrykkeligt bedt om forslag til, hvordan regionen og kommunerne kan bidrage til finansieringen. Han afviser, at statskassen bare punger ud. 
- De 50 milliarder kroner er over halvdelen af, hvad vi sidst afsatte for hele landets vedkommende. Hvis det skal blive til noget, så skal man komme med forslag til, hvordan det finansieres, siger Hans Chr. Schmidt.
Han fremhæver Århus, hvor regionen og kommunen selv bidrager med halvdelen af investeringen til en kommende letbane.
Idéerne om en ny tunnel til Sverige og en ny jernbanelinje kalder transportministeren for spændende.
Hovedstadens udspil skal tiltrække nye internationale virksomheder og gøre borgerne i Storkøbenhavn mere mobile.
- Det er vitalt, at hovedstaden bliver et stærkt knudepunkt. Ellers bliver Femeren-forbindelsen ikke nogen succes, siger Vibeke Storm Rasmussen. 
