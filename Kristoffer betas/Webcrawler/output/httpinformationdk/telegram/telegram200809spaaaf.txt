S er med på aflytning af bander



 Mens Venstre er tøvende, skal den konservative formand, Lene Espersen, ikke lede længe på den anden side i Folketinget for at få opbakning til sit forslag om at give politiet de samme aflytningsmuligheder over for kriminelle bander som over for terrorkriminalitet. 
 Socialdemokraternes retsordfører, Karen Hækkerup, har knap nok fået præsenteret forslaget til ende, før hun melder sit parti klar til at stemme for.
 - Det synes jeg er fint, lyder hendes kommentar.
 Karen Hækkerup afviser, at det skulle være problematisk at definere og afgrænse, hvornår der er tale om egentlig bandekriminalitet, og hvornår der "blot" er tale om kriminalitet planlagt og begået af mere end én person.
 - Rigspolitiet har lavet en rapport, der sidste år talte 141 kriminelle, som de betegner som bandemedlemmer. Jeg synes, det skal være op til Rigspolitiet at komme med sådan en bandestatus, siger Hækkerup.
