Fijiøerne rammes for anden dag af cyklon
Fijiøerne er for anden dag i træk ramt af voldsomme vindstød fra cyklonen Thomas. 17.000 mennesker er flygtet til evakueringscentre på grund af uvejret.


 Regeringen på Fijiøerne har erklæret undtagelsestilstand i landet efter 17.000 mennesker er flygtet til evakueringscentre i løbet af tirsdag. Cyklonen Thomas har raseret øgruppen for anden dag i træk.
Myndighederne i landet rapporterer om "et par" dødsfald.
- Jeg tror, at nogle har mistet livet, det er dog  kun nogle få, men det vi hører fra nogle af øerne er, at ødelæggelserne, vinden og stormen blev for meget, siger en fijisk embedsmand.
Dødstallet kan ikke fastslås, før kommunikationen mellem alle nationens øer er genoprettet.
Fijis centrale ø Viti Levu blev sparet for de værste vinde, mens den andenstørste ø Vanua Levu og østligt liggende øer rapporterer om voldsomme skader.
Undtagelsestilstanden blev indført i den nordlige og østlige del af landet efter Fijiøernes nationale katastroferåd mødtes tirsdag til de første skadesvurderinger.
- Indtil videre har vi talt over 50 ødelagte hjem - et meget seriøst problem. Vi forventer, at disse tal stiger over de næste par dage, siger Anthony Blake, der leder landets katastrofeberedskab.
Cyklonen har ramt Fijiøerne med en gennemsnitshastighed på 165 kilometer i timen.
Thomas er klassificeret som en kategori fire orkan - den næstmest ødelæggende på en fem-skala - oplyser Fiji Meteorologiske Service (FMS). 
Cyklonen skal have genereret bølger på op til 7,2 meters højde, og skibsfarten er blevet advaret om at holde sig væk fra området i den sydlige del af Stillehavet.
