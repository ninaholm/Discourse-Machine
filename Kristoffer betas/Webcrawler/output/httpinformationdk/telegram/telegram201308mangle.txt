Manglen på praktikpladser er eksploderet
På fem år er antallet af unge, der savner en praktikplads firedoblet, viser tal fra Undervisningsministeriet.


 De nyeste tal fra Undervisningsministeriet er dyster læsning for de mange unge, der ikke kan finde en praktikplads i en virksomhed.
Lige nu står 12.588 unge uden en praktikplads, når man tæller dem med, der er i skolepraktik, som også søgende.
Det er en firedobling i forhold til juli 2008, hvor blot 3131 unge manglede en praktikplads, skriver Fagbladet 3F.
Samtidig er 12.588 unge uden praktikplads det højeste antal siden juni 2004, der toppede med godt 13.000 elever, der savnede en praktikplads.
Den rekordhøje praktikpladsmangel kan komme til at koste samfundsmæssigt dyrt, viser beregninger fra Arbejderbevægelsens Erhvervsråd.
Ifølge beregningerne giver erhvervsuddannelserne en milliongevinst i afkast både til samfundet og den enkelte.
- De unge bliver forsinkede i skolepraktik og i værste fald kan de ikke gøre deres uddannelse færdig.
- Derfor risikerer vi store samfundsmæssige tab. Inden for de næste år kommer Danmark til at mangle 30.000 faglærte, siger senioranalytiker i Arbejderbevægelsens Erhvervsråd Mie Dalskov Pihl.
