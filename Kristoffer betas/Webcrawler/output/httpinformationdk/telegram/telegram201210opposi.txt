Oppositionsleder er rejst ind i Syrien
Lederen af Syriens Nationalråd er rejst ind i Syrien for første gang, siden han blev oppositionens leder.


 Lederen af Syriens største oppositionsgruppe, Syriens Nationalråd, rejste mandag ind i Syrien for første gang, siden han fik posten i juni.
Ifølge oprørskilder besøgte Abdelbasset Sida byen Bab al-Hawa i den nordlige Idlib-provins, der grænser op til Syrien.
Her mødtes han angiveligt med flere ledere af oprørernes væbnede gren, Den Frie Syriske Hær.
Blandt dem var lederne af militærrådene i Idlib-provinsen og Aleppo-provinsen - to regioner, der har været præget af voldsomme kampe i de seneste måneder.
Flere højtstående medlemmer af Syriens Nationalråd rejste sammen med Abdelbasset Sida ind i Syrien, heriblandt general Mustafa al-Sheikh, som er den højest rangerende officer, der har vendt Syriens hær ryggen og sluttet sig til oppositionen.
Nationalrådet har erklæret, at det vil foretage en del forandringer for at imødekomme kritik af, at rådet ikke i tilstrækkelig grad repræsenterer de grupper, der kæmper mod præsident Bashar al-Assads styrker på landjorden.
Mandag meddelte Det Syriske Observatorium for Menneskerettigheder, der overvåger situationen i det krigshærgede land, at over 32.000 mennesker nu har mistet livet i den snart 19 måneder lange, blodige konflikt.
- Mindst 22.980 civile, 7884 soldater og 1215 afhoppere er dræbt i volden i Syrien, siger organisationens leder, Rami Abdel Rahman.
Alene i den sidste uge er over tusinde mennesker dræbt. Mandag er der foreløbig indløbet meldinger om 141 ofre for konflikten, siger organisationen.

De ikke-militære afhoppere, der har grebet til våben i kampen mod præsident Assads regime, er ikke talt med i statistikkerne.
Det er konfliktens mange uidentificerede ofre heller ikke, og heller ikke de tusinder, der er meldt savnet og menes at være tilbageholdt af regimet.
