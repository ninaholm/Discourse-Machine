Flere beder om familiesammenføring



 Flere indvandrere i Danmark ansøger om, at få deres familier til landet. Antallet af ansøgninger til familiesammenføringer er steget med hele 27 procent i dette kvartal i forhold til sidste år, skriver Berlingske Tidende lørdag.
 Venstre vil have gransket tallene.
 - Vi må finde ud af, hvad der er årsagen. Det er naturligvis noget, som vi overvåger nøje. Vi lavede jo i begyndelsen af efteråret en aftale med Dansk Folkeparti for at modvirke skadesvirkningerne af Metock-dommen, siger politisk ordfører Inger Støjberg (V) og hentyder dermed til de lempelige EU-regler for familiesammenføringer.
 Berlingske Tidende beskrev i sommeren, hvor let det kan være at komme til Danmark, hvis man benytter sig af rettighederne fra EU. Det kan dog ikke siges, om det er derfor, at tallene er røget i vejret.
 Fortsætter udviklingen vil antallet af ansøgninger ryge helt op på små 7000, hvor de siden 2004 har befundet sig omkring de 5000.
