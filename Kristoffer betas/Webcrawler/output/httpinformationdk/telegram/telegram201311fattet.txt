Fattet Friis overdrager sin post med notesblok og høne
Der er mange roser til Christian Friis Bach fra hans afløser som udviklingsminister, Rasmus Helveg Petersen.


 Med store roser og høje klapsalver fra de mange fremmødte i Udenrigsministeriet har Christian Friis Bach (R) torsdag eftermiddag overdraget posten som udviklingsminister til partifællen Rasmus Helveg Petersen.
Og det var tydeligt, at Christian Friis Bach har været meget glad for sine to år i ministerstolen. Fattet, men tydeligt berørt indtog han talerstolen i det propfyldte Eigtveds Pakhus.
- Det er en trist dag. Jeg har været meget glad for jobbet. Men det har også været en fin dag, for jeg har haft lejlighed til at tænke tilbage på de sidste to år som minister. Det har været to rigtig sjove og stærke år.
- Samtidig vil jeg lykønske Rasmus Helveg Petersen. Du er utrolig vidende og engageret. Du kan dit stof, og jeg er glad for at skulle overdrage posten til netop dig, siger han og giver en bog om udviklingspolitik, samt et par notesbøger i gave til sin afløser.
Rasmus Helveg Petersen kvitterer med store roser og en lille figur af en høne fra Malawi til Christian Friis Bach.
- Det er nogle meget store sko at fylde ud, siger Rasmus Helveg Petersen, der dog også udtrykker stor glæde over det, han efter sit besøg hos dronningen tidligere på dagen kaldte et drømmejob.
- Det at hjælpe mennesker i nød er det største, vi kan gøre. Ingen har gjort mere for udviklingspolitikken end dig, Christian. Jeg er ked af skiftet, men jeg kan love, at vi ikke kommer til at skifte politik, siger han.
Overdragelsen af ministerposten sker, efter at Christian Friis Bach tidligere torsdag tog konsekvensen af skandalen omkring klimaorganisationen GGGI og gik af.
Udenrigsministeriet har erkendt at have fejlinformeret Christian Friis Bach og Folketinget vedrørende GGGI's rejseregler, og der arbejdes nu på en redegørelse, der skal kaste lys over, hvorfor sagsbehandlingen er forløbet, som den er.
Ved torsdagens overdragelse hersker der ingen tvivl om, at Christian Friis Bach har været en skattet minister og medarbejder i ministeriet.
- Du sagde i morges med dit positive livssyn indtakt, at dette ikke måtte være en trist dag.
- Men det skal nu ikke være nogen hemmelighed, at alle her i Udenrigsministeriet havde håbet, at din afsked var sket under andre omstændigheder, siger departementschef Ulrik Vestergaard Knudsen.
- At du går af, siger meget om dit format. Du er en mand med høje idealer, du er lynende intelligent, og du har leveret en imponerende resultatliste.
- Du har under hele dit virke som minister på din egen stilfærdige facon været en meget flot repræsentant for Danmark ude i verden. Der bliver lyttet, når du taler, tilføjer han.
