General Motors skal skære 47.000 job



 Den amerikanske bilgigant General Motors vil nedlægge 47.000 job på verdensplan som led i en stor omstrukturering, meddeler selskabet.
 De 26.000 af dem vil være arbejdspladser uden for USA.
 Bilproducenten Saab, som er ejet af General Motors, vil muligvis indgive konkursbegæring allerede i denne måned, hvis ikke den svenske stat kommer på banen med en hjælpepakke, lyder det i den omstruktureringsplan, General Motors i går indgav til USA's finansministerium.
 General Motors foreslår også, at Saab bliver et selvstændigt selskab fra januar 2010.
 Bilgiganten vurderer, at den får brug for op mod 30 milliarder dollar i alt i støtte fra den amerikanske statskasse frem til 2011.
