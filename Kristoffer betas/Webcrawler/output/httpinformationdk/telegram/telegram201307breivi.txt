Breivik-offer: Vigtigt at mindes de dræbte
Markeringen af toårsdagen for terrorangrebet i Oslo og på Utøya hædrer de dræbte, mener et af ofrene.


  For Line Benedikte Nersnæs bringer mandagens mindehøjtideligheder på toårsdagen for Anders Behring Breiviks terrorangreb i Oslo og på Utøya uhyggelige minder frem. Men markeringen af dagen er vigtig.
- Det handler ikke mindst om, at det ikke var alle, der var lige så heldige som os. Det skylder vi dem at markere på en ordentlig måde, siger den norske kvinde, der selv er en af Breiviks ofre.
Line Benedikte Nersnæs deltager i mindehøjtideligheden i regeringskvarteret, hvor hun for to år siden løb ud af det bombede højhus med en træsplint gennem hovedet.
Både hun og hendes kollega Trude Valaker fortæller, at det betyder meget for dem at være samlet på toårsdagen for terrorangrebet.
- I det daglige har jeg ligesom placeret 22. juli et sted og så klaret at leve med det. Men ved disse markeringer for årsdagen, dommen og lignende kommer det hele tilbage, siger hun.
Markeringen med kransenedlæggelse, tale af statsminister Jens Stoltenberg og musik betegner hun som rolig, værdig og fin.
Lederen af støttegruppen for dem, der blev ramt af bomben i regeringskvarteret, John Hestnæs, fortæller, at mange af de berørte og efterladte har haft det svært op til toårsdagen.
Der har været megen aktivitet på støttegruppens side på Facebook og per telefon.
- For mange føles det, som om det skete i går. Følelserne skyllede også op i mig, da jeg gik på talerstolen og så ansigterne på de efterladte, siger han.
Den 22. juli 2011 sprængte Anders Behring Breivik en bombe i det centrale regeringskvarter i Oslo, hvor otte mennesker mistede livet.
Herefter kørte han ud til øen Utøya, hvor han skød og dræbte 69 deltagere ved en politisk sommerlejr for unge medlemmer af det socialdemokratiske regeringsparti Arbeiderpartiet.
Breivik er efterfølgende blevet idømt en forvaringsdom på 21 års fængsel for terror.
