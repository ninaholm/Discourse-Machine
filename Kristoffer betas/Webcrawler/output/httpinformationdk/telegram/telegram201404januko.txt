Janukovitj-parti til prorussere: Træk jer tilbage
En frygt for splittelse i Ukraine får prorussisk parti til at appellere til militante om at trække sig tilbage


 Det tidligere ukrainske regeringsparti Regionernes Parti, som ekspræsident Viktor Janukovitj stod i spidsen for, opfordrer i en resolution prorussiske militante til at rømme regeringsbygninger i det østlige Ukraine og aflevere deres våben.
Den appel kommer midt i en eskalerende konflikt mellem den nye regering i Kijev og de prorussiske aktivister, for hvem Regionernes Parti er den nærmeste partipolitiske repræsentation i landet.
En regional afdeling af partiet i Donetsk advarer om, at landet kan blive splittet, hvis den aktuelle konflikt fortsætter.
 Partiet ønsker en større decentralisering af centralmagten som middel til at sikre, at Ukraine kan forblive en samlet nation.
 Resolutionen med den kontante opfordring blev vedtaget enstemmigt på et hasteindkaldt partimøde i Donetsk.
Regionernes Parti tog afstand til Viktor Janukovitj, da han blev væltet fra præsidentposten efter et folkeligt oprør i februar.
Partiet er fortsat Ukraines mest prorussiske parti.
Både Ukraine, Nato og USA har beskyldt russiske agenter for at stå bag regeringsbelejringer og generel uro i det østlige Ukraine.
Russerne har afvist dette og Ruslands præsident, Vladimir Putin, kræver i stedet en FN-resolution, der fordømmer Ukraine for at slå ned på prorussiske oprørere i en række byer i øst.
Tirsdag indledte ukrainske soldater en operation for at genvinde kontrollen over byerne, hvor de prorussiske militante har udråbt selvstændighed, opsat vejspærringer og belejret regeringsbygninger.
Ukraine og Vesten frygter, at Rusland vil annektere dele af eller hele det østlige Ukraine, ligesom russerne gjorde med sortehavshalvøen Krim.
Janukovitj kommer fra Donetsk-regionen, og det var også der, han havde sin største vælgerbase.
