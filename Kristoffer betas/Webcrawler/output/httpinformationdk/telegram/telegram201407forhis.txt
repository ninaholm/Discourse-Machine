Forhistorisk kæmpefugl havde vingefang som et fodboldmål
Forskere i USA har gjort nye opdagelser i ældgamle fossiler af havfugl, der slår rekorden for bredeste vinger.


 Vandre-albatrossen har det bredeste vingefang af alle verdens nulevende fuglearter. Men den store havfugl med et spænd over fjerene på omkring 3,5 meter blegner ved siden af den uddøde kæmpefugl med navnet Pelagornis sandersi.
Den forhistoriske skabning levede for omkring 25-28 millioner år siden og havde et vingefang på mellem 6,1 og 7,3 meter. 7,3 meter svarer cirka til bredden på et fodboldmål, og fuglens vingefang er det største, der nogensinde er opdaget på kloden.
Opdagelserne kommer fra fossiler i den amerikanske delstat South Carolina, og forskernes nye studie er blevet udgivet i tidsskriftet Proceedings of the National Academy of Sciences.
Og det er ikke kun størrelsen, der gør fuglen unik. Den havde også en række tandlignende udvækster fra dens lange kæber, som hjalp den med at fange fisk og blæksprutter over åbent hav langs østkysten i Nordamerika.
- Enhver ville være blevet ramt af ærefrygt, siger palæontolog Daniel Ksepka, som står i spidsen for det nye studie.
- Denne fugl ville have blottet for hele solen. På kort afstand ville den have ledet tankerne hen på en drage, tilføjer han.
Fossilet af kæmpefuglen blev allerede fundet i 1983, da den internationale lufthavn Charleston skulle bygges i South Carolina.
Forskerne har indtil nu været af den overbevisning, at verdensrekorden for vingefang tilhørte en kondorlignende fugl i Argentina, som levede for omkring seks millioner år siden, eller en Pelagornis chilensis, som fløj rundt i Chile i samme tidsperiode.
