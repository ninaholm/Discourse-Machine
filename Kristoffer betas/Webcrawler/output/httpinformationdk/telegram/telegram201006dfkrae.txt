DF kræver asyl-fejlskøn undersøgt
Integrationsministeriet mangler 325 millioner kroner, fordi antallet af asylansøgere er 40 procent højere end beregnet. DF kræver fejlskønnet undersøgt.


 Hvordan kan der komme 40 procent flere asylansøgere til Danmark, end regeringen havde beregnet?
Det kræver Dansk Folkepartis næstformand Peter Skaarup nu svar på efter, at det er kommet frem, at Integrationsministeriet står og mangler 325,6 millioner kroner på asylbudgettet.
Under sidste års finanslovforhandlinger anslog regeringen, at Danmark i år ville modtage 2275 asylansøgere. Men allerede nu står det klart, at det antal langt fra står mål med virkeligheden.
Faktisk ser den reelle tilstrømning ud til at blive næsten 40 procent højere, nemlig 3600 personer, hvoriblandt adskillige er uledsagede børn, der kræver særlige forhold.
- Vi vil have integrationsministeren (Birthe Rønn Hornbech) til at svare på, hvordan man kan skyde så meget forkert. Og så vil vi samtidig gerne vide, hvad der blev af indsatsen for at hjælpe flygtninge i deres lokalområde, siger Peter Skaarup.
Dansk Folkeparti har sammen med regeringspartierne netop godkendt en merbevilling på de 325 millioner kroner til bygning af flere asylcentre og udbygning af eksisterende institutioner.
Pengene hentes på u-landsbistanden, hvor især miljø- og klimaindsatsen beskæres med 89 millioner kroner.
