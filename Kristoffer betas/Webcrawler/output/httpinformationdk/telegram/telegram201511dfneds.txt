DF: Nedslidte ældre bliver klemt med højere pensionsalder
Seniorførtidspensionen skal fungere bedre end nu, lyder kravet fra DF før dagens debat om højere pensionsalder


 Hvis pensionsalderen, som et flertal i Folketinget ønsker det, skal hæves til 68 år, kræver det, at den indførte seniorførtidspension til nedslidte kommer til at fungere langt bedre end nu.
Det siger beskæftigelsesordfører Bent Bøgsted fra Dansk Folkeparti forud for førstebehandlingen i Folketinget fredag af en forhøjet pensionsalder for alle, der i dag er under 52 år.
- Seniorførtidspensionen blev lanceret som hjælp til nedslidte lønmodtagere, der kommer i klemme, når efterlønnen udfases. Men det har slet ikke fungeret, siger Bent Bøgsted.
 Han mener, at en velfungerende seniorførtidspension er forudsætningen for at hæve pensionsalderen.
- Vi kan konstatere, at alt for få hidtil har fået gavn af ordningen. Fra vores side er det derfor et klart krav til regeringen, at den mulighed for nedslidte lønmodtagere skal fungere langt bedre end nu, siger Bent Bøgsted.
Skønnet var, at 900 personer i 2014 og yderligere 2700 i 2015 ville få seniorførtidspension. Men ifølge nye tal fra Ankestyrelsen har i alt kun 325 personer har fået tilkendt seniorførtidspension siden januar 2014.
Socialdemokraternes beskæftigelsesordfører, Leif Lahn Jensen, mener også, der er brug for at genoverveje tilbuddene til de grupper, der ikke kan holde til senere pension.
- Når det er et politisk ønske om, at vi alle sammen skal arbejde, til vi bliver gamle, kan vi ikke bare læne os tilbage og håbe, at det går nok. Vi er nødt til at spørge: Hvordan gør vi?, siger han.
Den tidligere regering nedsatte en tænketank, der skulle komme med bud på, hvordan seniorer fastholder tilknytningen til arbejdsmarkedet. Tænketanken blev nedlagt, da den nye regering kom til.
- Derfor vil jeg nu sætte gang i et politisk analysearbejde med alle relevante input, så vi på et tidspunkt kan komme med et bedre bud, siger Leif Lahn Jensen.
