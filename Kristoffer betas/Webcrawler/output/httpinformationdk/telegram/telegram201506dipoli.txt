DI til politikere: Stop ligegyldig talkrig og snak vækst
Valgkampen er kørt af sporet og bør fokusere på mangel på arbejdskraft, mener DI-direktør Karsten Dybvad.


 Debatten i valgkampen bliver mødt af hovedrysten på ledelsesgangen i erhvervsorganisationen DI.
Administrerende direktør Karsten Dybvad går derfor i Berlingske i rette med politikerne i både rød og blå blok for at køre valgkampen af sporet, bekrige hinanden med tal og for ikke at fokusere på den egentlige udfordring, Danmark står over for: Massiv mangel på arbejdskraft.
- Vi bliver nødt til at få diskussionen tilbage på sporet. Det her må ikke blive en talkrig. Hvis ikke vi har medarbejdere, kommer der ikke noget opsving - så enkelt er det. Det er dén diskussion, der skal frem, siger Karsten Dybvad til avisen.
Siden statsminister Helle Thorning-Schmidts (S) valgudskrivelse har en del af valgkampen handlet om, hvor mange job der de seneste år er gået til udlændinge.
Men i stedet for at gøre udenlandsk arbejdskraft til et problem, bør man byde medarbejdere fra udlandet velkommen, mener DI's direktør.
Han peger på, at Danmark risikerer "at skade" sig selv, hvis politikerne gør det sværere for virksomhederne at hente arbejdskraft udefra.
Både Socialdemokraterne, Venstre og Dansk Folkeparti takker dog nej til Karsten Dybvads forslag om, at valgkampen bør fokusere på at tiltrække udenlandsk arbejdskraft og dermed - ifølge DI-direktøren - vækst.
De afviser ligeledes, at politikerne afsporer valgkampen ved at bekrige hinanden med tal i stedet for at debattere arbejdskraft fra udlandet. Det gælder blandt andre beskæftigelsesminister Henrik Dam Kristensen (S).
- Vi har faktisk givet relativ gode muligheder for, at virksomheder nemt og ubesværet kan rekruttere specialuddannede medarbejdere såsom ingeniører, siger ministeren til Berlingske.
Venstre kan heller ikke genkende kritikken, og DF's integrationsordfører, Martin Henriksen, har svært ved at forstå, hvorfor DI vil bruge udenlandsk arbejdskraft for at sikre dansk velfærd.
