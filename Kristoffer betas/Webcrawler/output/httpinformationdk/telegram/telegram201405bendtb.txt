Bendt Bendtsen: Grænsebomme hjælper ikke
Udenlandske kriminelle stoppes ikke med grænsebomme, men ved politisamarbejde, mener Bendt Bendtsen (K).


 Grænsebomme giver ingen effekt, når politiet skal begrænse 40.000 indbrud årligt, hvor halvdelen begås af udenlandske kriminelle. Politiet skal i stedet samarbejde bedre over grænserne.
Det siger De Konservatives EU-parlamentariker, Bendt Bendtsen.
Den udmelding kommer samme dag, som Venstre blandt andet i avisannoncer slår fast, at de hellere vil 55 millioner kroner årligt på toldkontrol via politisamarbejde - end på bomme.
Til gengæld holder DF fast i, at de fortsat vil have grænsebommene sat op.
- Jeg ønsker ikke paskontrol og lukkede grænser. Det drejer sig om at genere de kriminelle, ikke almindelige borgere. Kontrollen svarer til, at alle pendlere fra Malmø hver morgen skulle vise pas på vej til København, siger Bendt Bendtsen.
Danmark kan godt øge toldkontrollen inden for Schengenaftalen, som er et samarbejde med kontrol af EU's ydre grænser mellem en række medlemslande samt Norge og Island. Sverige har dog øget toldkontrollen i Malmø, påpeger Bendt Bendtsen.
Venstres udspil bekæmper grænseoverskridende kriminalitet i seks punkter:
1) Danmark bliver i Europol, 2) Toldkontrol styrkes uden grænsebomme, 3) Flere kriminelle udlændinge afsoner i hjemlandet, 4) Kriminelle straffes strengere for at bryde indrejseforbud, 5) Fælles europæiske straffeattester og 6) Større sikkerhed ved EU's ydre grænser.
Politiet er nøglen, mener Bendt Bendtsen, som har 25 år i politiet, heraf 17 år som kriminalbetjent.
- Vi skal bekæmpe international kriminalitet. Jeg har fremsat en indbrudspakke med hårdere straffe for indbrud, hjemsendelse af udenlandske kriminelle til afsoning og skærpelse til ét års ubetinget fængsel for kriminelle, der bryder deres indrejseforbud, siger Bendt Bendtsen.
 I 2008 vedtog EU en rammeafgørelse, så medlemslande skal modtage deres kriminelle statsborgere til afsoning i hjemlandet, siger han.
