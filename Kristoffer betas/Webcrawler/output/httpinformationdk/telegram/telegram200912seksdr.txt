Seks er dræbt ved buseksplosion i Syrien



 Et bombeangreb på en bus med iranske pilgrimme i nærheden af en vigtig shiamuslimsk helligdom i Damaskus har ifølge øjenvidner kostet mindst seks mennesker livet.
 - Kropsdele ligger fortsat spredt rundt om resterne af bussen, siger et øjenvidne. En række andre er blevet kvæstet ved eksplosionen i Sayyeda Zainab-kvarteret i Damaskus.
 Syriske sikkerhedsstyrker på stedet, der er et populært mål for shiamuslimer fra Iran og Libanon, har indledt en undersøgelse af bombeangrebet.
 Attentatet finder sted, netop som Irans chefforhandler for atomenergi, Saeed Jalili, besøger Damaskus for at mødes med syriske embedsmænd.
 Syrien er blevet ramt af bomber i de senere år. Et angreb med en bilbombe på et sikkerhedsanlæg i nærheden af lufthavnen i Damaskus kostede i september 2008 17 mennesker livet. En libanonbaseret militant islamisk gruppe med forbindelse til al-Qaeda fik den gang skylden for angrebet.
