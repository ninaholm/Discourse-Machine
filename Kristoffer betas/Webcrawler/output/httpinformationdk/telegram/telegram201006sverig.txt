Sverige rammes af pilotstrejke
Forhandlinger mellem piloter og arbejdsgivere er brudt sammen i Sverige. Piloterne strejker onsdag.


 Den svenske pilotforenings 2000 piloter går onsdag i strejke, efter at det ikke er lykkes piloterne og deres arbejdsgivere at blive enige om en kollektivaftale.
Strejken ventes at ramme omkring 23.000 passagerer.
Den store knast er en sag om genansættelse af afskedigede piloter, siger Pilotforeningens formand, Gunnar Mandahl.
Således har flyselskabet Avia Express opsagt sine 80 piloter til den 17. juli og vil så ansætte andre piloter, der ifølge Mandahl ansættes under ringere vilkår end de fyrede piloter.
Pilotstrejken begynder onsdag klokken 05.00, og den er planlagt til at vare i otte timer.
For SAS' vedkommende betyder strejken, at selskabet må indstille omkring 107 afgange, hvilket rammer 10.000 rejsende.
