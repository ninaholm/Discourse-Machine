Obama: Endnu ingen beslutning om våben til Ukraine
Forsvarsvåben til Ukraine er en af de muligheder, USA undersøger, siger Obama efter møde med Merkel.


 USA's præsident, Barack Obama, siger på et pressemøde med Tysklands kansler, Angela Merkel, at han har bedt sin stab se på alle muligheder, hvis diplomatiet ikke virker over for Rusland, men at han endnu ikke har taget en beslutning om at støtte Ukraine med forsvarsvåben.
- Muligheden for dødbringende forsvarsvåben er en af de muligheder, der undersøges, men jeg har ikke taget en beslutning om det endnu, siger han på en fælles pressekonference med Merkel i Washington.
Den tyske kansler understreger, at hun ikke mener, at det er en god idé at sende våben til Ukraine.
- Vi satser fortsat på en diplomatisk løsning, siger Merkel og tilføjer, at hun ikke ser en militær løsning som en mulighed.
Merkel og flere andre europæiske ledere frygter, at det blot vil få konflikten til at eskalere, hvis der sendes våben til Ukraine.
Den tyske kansler og Frankrigs præsident, François Hollande, mødtes i sidste uge med Ruslands præsident, Vladimir Putin, i et forsøg på at mægle i konflikten.
Merkel understreger på mandagens pressemøde med Obama, at det er vigtigt at holde fast i princippet om territorial integritet i Ukraine-spørgsmålet.
- Som en, der kommer fra Europa, kan jeg kun sige, at hvis vi opgiver princippet om territorial integritet, vil vi ikke være i stand til at opretholde Europas fredelige orden, siger hun.
Obama og Merkel er enige om at holde fast i sanktionerne mod Rusland.
- Det er klart, at Rusland har overtrådt stort set alle forpligtelser i Minsk-aftalen, siger Obama med henvisning til den aftale, der blev indgået i Minsk i Hviderusland i september og handler om en våbenhvile, der ofte er blevet udsat for hårde prøvelser.
- Hvis Rusland fortsætter den nuværende kurs, der ødelægger russisk økonomi og skader det russiske folk samt har en forfærdelig indvirkning på Ukraine, vil Ruslands isolation blot blive forværret politisk og økonomisk, siger Obama.
Han tilføjer, at omverdenen ikke kan "tillade, at Europas grænser ændres med et geværløb".
