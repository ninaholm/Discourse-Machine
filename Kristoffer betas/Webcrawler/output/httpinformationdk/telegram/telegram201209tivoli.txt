Tivoli holdt besøgstal uændret i sommer
Antallet af gæster i forlystelseshaven Tivoli i sommer lå stort set på niveau med året før.


 Årets sommersæson gav 2,758 millioner gæster i forlystelseshaven Tivoli. Dermed ligger tallet ikke langt fra de 2,773 millioner, der besøgte Tivoli i sommersæsonen 2011.
Begge år har sæsonen varet 168 dage - i år frem til den 24. september.
- Vi er glade for at kunne oplyse, at besøgstallet for sommersæsonen ligger på niveau med sidste år, siger Lars Liebst, administrerende direktør i Tivoli.
- Endnu en gang må vi konstatere, at vejret har stor betydning for gæstetallet, og resultatet er derfor særligt tilfredsstillende set i lyset af den usædvanligt kolde sommer, tilføjer Tivoli-direktøren.
Tivoli fastholder forventningen om et overskud før skat for hele året på ca. 30 millioner kroner.
Der er endnu 64 åbningsdage tilbage fordelt på Halloween-dage i oktober samt Jul i Tivoli fra midten af november til årets udgang.
- Nu kigger vi fremad mod Halloween i Tivoli, som i år er udvidet til to uger og har et helt nyt aftenkoncept, siger Lars Liebst.

