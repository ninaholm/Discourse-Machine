Vægttab forlænger ikke livet hos patienter med diabetes
Et stort studie viser, at overvægtige patienter med sukkersyge ikke lever længere, selvom de taber sig.


 Sund kost og motion er vejen frem for patienter med type to diabetes, når målet er at leve længere og undgå hjertekarsygdomme.
Men det er ikke nødvendigvis en god idé for diabetespatienter at tabe sig.
Tværtimod tyder et nyt studie på, at personer med en stabil vægt har de bedste chancer for et langt og sundt liv. Også selvom de er overvægtige.
Vægttab er i dag en hjørnesten i behandlingen af type to diabetes, men sådan bør det altså ikke være, mener forskerne bag undersøgelsen.
- Vi skal fokusere mindre på vægttab hos patienter med type to diabetes i den almene praksis og mere på kost og motion, siger læge og ph.d. Rasmus Køster-Rasmussen fra Københavns Universitet til Ritzau.
- Vi ved, at for eksempel middelhavskost med grøntsager, frugt, fisk og olivenolie reducerer forekomsten af hjertekarsygdomme hos patienter med diabetes, uden at de taber sig, siger han.
761 diabetespatienter indgår i studiet, som er lavet af forskere og læger fra Forskningsenheden for Almen Praksis ved Københavns Universitet og Klinisk Institut ved Syddansk Universitet.
Patienterne blev i en periode på seks år set jævnligt af deres praktiserende læge. Ved hver konsultation fortalte de, om de forsøgte at tabe sig.
Forskerne var særligt interesserede i de overvægtige patienter, der konsekvent prøvede at slippe af med ekstra kilo. Herefter blev personerne fulgt i yderligere 13 år.
Til slut var resultatet, at de, som prøvede at tabe sig, men ikke lykkedes med det, levede lige så længe som dem, der tabte sig.
- Dette studie er det stærkeste af sin art, siger Rasmus Køster-Rasmussen.
- Sammen med store studier fra USA tyder det altså på, at vægttab måske slet ikke er så gavnligt i forhold til forekomsten af hjertekarsygdomme og levetid, som man hidtil har troet, siger han.
Det er velkendt, at vægttab kan sænke blodtrykket og blodsukkeret, men Rasmus Køster-Rasmussen understreger, at det ikke er en garanti for flere gode leveår.
- Man kan ikke bare konkludere, at det er sundt, hvis blodtrykket eller blodsukkeret bliver sænket. Hvis ikke det fører til, at man undgår hjertekarsygdomme eller lever længere, er det jo lige meget, siger han.
