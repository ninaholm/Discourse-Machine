EL er chokeret over udskydelse af forbud mod ftalater
Enhedslistens Per Clausen finder det absurd, at miljøministeren har udskudt ftalat-forbud med to år.


 Enhedslistens miljøordfører, Per Clausen, er rystet over, at miljøminister Pia Olsen Dyhr (SF) tirsdag valgte at udskyde forbuddet mod salg og eksport af varer, der indeholder ftalater, til 2015.
- Jeg er chokeret over, at miljøministeren vælger at ignorere de store sundhedsmæssige problemer, der er for især små børns eksponering for ftalater, udtaler Per Clausen i en kommentar.
Han mener, at ministeren er bukket under for presset fra industrien, der vil blive hårdt ramt af et forbud mod det kemiske stof, der bruges til at blødgøre plastik.
Dansk Erhverv, Coop og it-branchen har indtrængende advaret miljøministeren om, at hun ender med at forbyde stort set alt elektronisk udstyr. Eksempelvis vil forbuddet reelt betyde, at der ikke længere kan sælges computere i Danmark.
- Jeg finder det helt absurd, at erhvervsorganisationer og brancheforeninger kan få ministeriet til at bøje nakken i denne sag. Alle har vidst i adskillige år, at dette forbud var på vej.
Ftalater kan være hormonforstyrrende, og derfor vil ministeriet sikre danskerne mod sundhedsrisici ved brug af dagligdagsprodukter som legetøj, badeforhæng og skoletasker.
Men tirsdag meldte Miljøministeriet ud, at ftalater er mere udbredt, end man i første omgang havde vurderet. Og derfor bliver forbuddet, der skulle være trådt i kraft i december i år, udskudt med to år.
- Jeg vil gerne indtrængende opfordre miljøministeren om at genoverveje sagen. Vi er nødt til at holde fast i, at forbuddet skal træde i kraft som planlagt for produkter, som vi kan forvente, børn kommer i kontakt med, siger Per Clausen.
