Rusland: Iran tæt på at have atomvåben
Rusland har traditionelt været Irans allierede i atomstriden med Vesten. Men nu antyder russerne for første gang, at Iran arbejder på at skaffe sig atomvåben.


 Ruslands præsident, Dmitrij Medvedev, mener, at Iran snart vil være i stand til at udvikle en atombombe. 
- Iran nærmer sig snart niveauet, hvor de i princippet kan fremstille en atombombe, siger Medvedev. 
Det er første gang, at Rusland offentligt antyder, at Iran kan være på vej til at skaffe sig atomvåben.
Russerne har ellers traditionelt været Irans allierede i landets langvarige atomstrid med Vesten. 
I slutningen af juni meddelte den amerikanske efterretningstjeneste (CIA), at Iran vil være i stand til at fremstille atomvåben allerede i 2012. 
De oplysninger betegnede Medvedev som "urovækkende", og han kritiserede Iran for hemmelighedskræmmeri.
Iran fastholder derimod, at landets omstridte atomprogram udelukkende har fredelige formål. 
Irans præsident, Mahmoud Ahmadinejad, sagde for nylig, at de nye internationale sanktioner, som for nylig blev indført mod landet, ikke vil stoppe Irans atomprogram.
- Uanset hvor mange sanktioner, der vedtages, så vil det ikke medføre den mindste ændring i vores atomprogram, fastslår Ahmadinejad.
FN's Sikkerhedsråd indførte nye sanktioner mod Iran 9. juni som følge af den langvarige strid om atomprogrammet. Både USA og EU vedtog desuden egne udvidede sanktioner.
