Københavns Lufthavn ramt af kortvarig strejke
Tirsdag middag var Københavns Lufthavn kortvarigt ramt af strejke, hvilket vil føre til aflysninger tirsdag.


 Københavns Lufthavn har kortvarigt været ramt af strejke tirsdag omkring middagstid.
Det var bagagemedarbejderne i SAS Ground Handling, der nedlagde arbejdet, hvilket førte til, at SAS-fly holdt stille.
 Det bekræfter lufthavnens pressechef, Søren Hedegaard Nielsen.
- De har påbegyndt deres arbejde igen, og vi arbejder på at få den resterende flytrafik afviklet forholdsvis upåvirket.
- Det er klart, at der vil komme forsinkelser og sandsynligvis også aflysninger resten af dagen, siger han.
Strejken var kortvarig, da den kun varede halvanden time, lyder det.
Søren Hedegaard Nielsen vil endnu ikke sætte en tidsfrist på, hvornår flydriften igen bliver normal.
- De har netop genoptaget arbejdet. Det varede halvanden time, men jeg kan ikke sige mere om, hvorfor SAS strejker, siger han.
Ifølge Søren Hedegaard Nielsen står SAS for omkring 40 procent af trafikken i lufthavnen.
Foreløbig er syv afgange blevet aflyst, og der kan komme flere foruden store forsinkelser, lyder det.
- Der kan ske mere i løbet af eftermiddagen, så det bedste er, at man holder øje med sin egen afgang. Man får selvfølgelig direkte besked via sms, hvis afgangen bliver aflyst.
- Man kan også blive påvirket i forhold til bagage, siger Trine Kromann-Mikkelsen, der er pressechef i SAS.
Det vides ikke, hvorfor bagagefolkene nedlagde arbejdet, men der har været forhandlinger om arbejdstiden mellem SAS og de ansatte i SAS Ground Handling.
De såkaldte handlingselskaber i lufthavnen tager sig af håndtering af fly på landjorden og ekspedition af passagerer, bagage og fragt med mere.
SAS Ground Handling har omkring 5000 ansatte i alt og tager sig af fly fra SAS og andre selskaber i Star Alliance.
Heraf er 900 ansatte beskæftiget med at håndtere passagernes bagage.
