Skat kan misse millioner ved sprutkøb på nettet
Grænsehandel på internettet vokser, men Skat holder ikke ordentligt øje med, om folk husker at betale afgift.


 Vin, et par kasser øl og nogle flasker spiritus.
Danskere køber stort ind af de våde varer hos netbutikker med tysk adresse, men det er sandsynligvis de færreste, der også betaler den tilhørende afgift, som kræves ved køb via internettet. Dermed går statskassen potentielt glip af millioner af kroner i afgifter, skriver Politiken.
Der er nemlig ikke afgiftsfrihed, hvis man vælger at bestille varer online og få dem fragtet til døren. Det er der til en vis grad, når man selv kører over grænsen og fylder bagagerummet.
Det er den enkelte persons eget ansvar at anmelde netkøbet til Skat, fastslår en afgørelse fra Skatterådet fra oktober sidste år.
Ifølge Politiken står pligten om selv at anmelde sine indkøb dog så langt nede i netbutikkernes handelsbetingelser, at det er de færreste, der er klar over det.
I en mail til avisen oplyser Skat, at man ikke har overblik over eventuelle private anmeldelser. Skat har dog indgået en aftale med tyske myndigheder, så der senere kan laves stikprøvekontroller blandt de butikker, der leverer varer direkte til Danmark.
Mads Rørvig (V), formand for Folketingets Skatteudvalg, mener, at Skat bør holde bedre øje med udviklingen. Han kræver en undersøgelse af trenden med at grænsehandle over nettet.
- Forbrugerne, der handler i disse netbutikker, begår ulovligheder uden selv at være klar over det, siger Mads Rørvig til Politiken.
Han vil blandt andet have Skat til at undersøge, om netbutikkerne og de fragtfirmaer, butikkerne benytter sig af, er helt uafhængige af hinanden. Det er ifølge Skatterådets afgørelse et krav.
Omfanget af grænsehandlen over nettet er ikke klart, men de seks butikker, som Politiken har talt med, har tusinder af kunder. Blandt dem henter nogle dog også varerne selv, mens noget af salget går til Sverige og Norge.
