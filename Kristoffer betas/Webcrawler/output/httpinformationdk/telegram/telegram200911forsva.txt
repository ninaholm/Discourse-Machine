Forsvaret foran store besparelser



 Sommerens forsvarsforlig med ekstra 700 millioner kroner om året til forsvarets budget slår ikke til, hvis økonomien også skal nå sammen om fem år, når forliget udløber.
 Derfor står forsvaret over for en stor spareplan, som betyder, at 1400 stillinger nedlægges, erfarer Berlingske Tidende.  
 Desuden skal udliciteringer af driften af kaserner og andre institutioner skaffe besparelser på et par hundrede millioner kroner om året. Endelig skal kontoen for driftsudgifter, som blandt andet omfatter honorarer til konsulenter og rejseudgifter til forsvarets ansatte, slankes med knap en femtedel, svarende til omkring 400 millioner om året.
 Samlet skal spareplanen indbringe lige så meget som forsvaret har fået ekstra fra politikerne, altså også 700 millioner kroner svarende til en forbedring af Forsvarets økonomi med sammenlagt 1,4 milliard kroner, skriver Berlingske Tidende.
 Forsvarets totale budget er på omkring 20 milliarder kroner.
 Selv om forsvaret i øjeblikket har omkring 2.300 ubesatte stillinger, er der ikke garanti mod afskedigelser.
 Den nytiltrådte forsvarschef, general Knud Bartels, siger til Berlingske Tidende, at han ikke vil kommentere enkeltheder i forsvarets økonomi.

