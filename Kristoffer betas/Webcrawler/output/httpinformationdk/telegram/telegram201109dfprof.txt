DF-profil: Jeg har også mødt gangstere
Der stikker noget under i den mystiske sag om Henrik Sass Larsens rockerforbindelser, mener Søren Espersen.


 Der må ligge meget mere bag i sagen om Henrik Sass Larsens (S) forbindelse til en Bandidos-rocker, som har kostet den socialdemokratiske toppolitiker en ellers oplagt ministerpost i den kommende regering.
Det vurderer Søren Espersen fra Dansk Folkeparti. Han afviser blankt, at et tilfældigt cafémøde mellem rockeren og socialdemokraten kan være nok til drage Sass' sikkerhedsgodkendelse i tvivl.
- PET må have mange flere ting i ærmet, der har gjort det så alvorligt, at de siger, at Henrik Sass Larsen ikke kan blive minister, lyder det.
- Det er altså en alvorlig sag, hvis efterretningsvæsnet siger, at han ikke kan blive minister, tilføjer Søren Espersen.
Henrik Sass Larsen har fungeret som tro væbner for Helle Thorning-Schmidt (S) i flere år, men måtte torsdag trække sit eget navn fra listen over ministeremner, fordi Politiets Efterretningstjeneste har rejst tvivl om hans sikkerhedsgodkendelse.
Det skyldes angiveligt, at socialdemokraten tidligere på året mødtes med en højtstående Bandidos-rocker på en beværtning i Køge.
Men Søren Espersen peger på, at folketingspolitikere fra alle partier ustandseligt mødes med alle mulige mennesker i deres daglige arbejde.
- Jeg ved ikke, hvor mange gangstere, jeg har mødtes med i tidens løb. Fra Kasakhstan og Tjetjenien og fra alle mulige steder. Jeg aner ikke, hvad det er for nogle mennesker, siger Søren Espersen, som er udenrigsordfører for sit parti.
- En borger beder om et møde, og så tager man det møde, hvis man har tid til det. Jeg aner, ikke hvad det er for nogle folk, der har været til møde hos mig. Det kan jeg jo ikke vide, tilføjer DF-profilen.
Derfor må der være "langt mere i sagen", end det, som Henrik Sass Larsen giver udtryk for, lyder det fra Søren Espersen.
