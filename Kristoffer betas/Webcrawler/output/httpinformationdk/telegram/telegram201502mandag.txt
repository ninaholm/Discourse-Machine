Mandagens obligationer: Investorerne gnavede mere af renten



 
Det blev til pæne rentefald på de danske obligationer på ugens første handelsdag. Dermed fortsatte den overordnede tendens fra sidste uge, hvor Nationalbanken leverede sin fjerde rentenedsættelse på bare tre uger.
Det var dog ikke et isoleret dansk fænomen, at renterne faldt. Også i Tyskland faldt renten i stort set samme størrelsesorden som den danske, da uroen om Grækenland atter fik investorerne til at slå ind på den velkendte rute på vej mod sikker havn i Nordeuropa. Kontroversielle udtalelser fra Grækenlands nye premierminister, Alexis Tsipras, skabte usikkerhed og sendte den tiårige græske rente i vejret med 71 basispoint til 10,49 pct.
Herhjemme faldt den tiårige rente med 3 basispoint til lige under 0,19 pct. Det er omkring 5 basispoint fra den foreløbige bundrekord målt på lukkeniveauet fra mandag i sidste uge, hvor markedet reagerede på et andet af Nationalbankens opsigtsvækkende tiltag i den senere tid: et stop for salget af statsobligationer. Samlet faldt den toneangivende tiårige danske rente med 14 basispoint i sidste uge.
Presset på kronen er tilsyneladende blandt andet udløst af en tro på, at Nationalbanken må opgive fastkurspolitikken over for euro, hvilket menes at ville resultere i en styrkelse af kronen og derved i en gevinst til de investorer, der i disse dage har så stor appetit på den danske valuta og danske obligationer. Nationalbankdirektør Lars Rohde advarede i sidste uge om, at han vil gøre, hvad der end skal til, for at forsvare fastkurspolitikken.
