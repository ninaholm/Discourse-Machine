Asylcenter genåbner på Stevns



 Danmark er igen målet for flere asylansøgere og får derfor Dansk Røde Kors til at genåbne asylcenter Sigerslev på Stevns.
 Centret, der kan huse ca. 140 asylansøgere, var i brug som asylcenter indtil 2004. Centret er ved at blive renoveret, og asylansøgerne flytter ind etapevis i løbet af de næste uger. Det er især afghanere, herunder mange enlige mænd, der søger asyl i Danmark i øjeblikket, oplyser Røde Kors.
 - Vi forventer, at åbningen af Center Sigerslev vil lette presset på modtagesystemet markant. Vi har gennem de seneste måneder oplevet en stor tilgang af asylansøgere i Sandholm, som er blevet fyldt til bristepunktet, og forholdene har i en periode været fuldstændig urimelige. Derfor er vi glade for, at vi kan tage endnu et skridt i retning af at forbedre boforholdene, siger Jørgen Chemnitz, leder af asylafdelingen.
