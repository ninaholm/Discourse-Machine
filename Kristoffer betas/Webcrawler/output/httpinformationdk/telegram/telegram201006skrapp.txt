Skrappere optagelseskrav til seminarier
Lærerstuderende skal bruge studietiden til at lære at lære fra sig. De skal være dygtigere til fagene, inden de optages på seminarierne, siger rejseholdet.


 Alt for mange studerende med lave karakterer bliver optaget i dag på lærerseminarierne. Derfor bør optagelseskravene skærpes, også for at skabe mere prestige om læreruddannelsen, foreslår Skolens Rejsehold.
Rejseholdet kalder det for et problem, at "stort set alle kan blive optaget på uddannelsen".
Rejseholdet foreslår, at de lærerstuderende skal have mindst et 7-tal med sig fra ungdomsuddannelsen på A-niveau eller et 10-tal på B-niveau for at blive lukket ind på uddannelsen.
 - Man skal være dygtig for at komme i betragtning. Er studentereksamen ikke god nok, så må man tage et eller flere fag om, skriver rejseholdet.
 Skrappere adgangskrav skal gøre de studerende i stand til at bruge mere tid på at lære, hvordan man lærer fra sig. I dag bruges for meget tid på at undervise studerende, som har svært ved for eksempel matematik, skriver Rejseholdet.
- Tiden kunne i stedet være brugt til at undervise i, hvordan man underviser i matematik, står der i rapporten.
