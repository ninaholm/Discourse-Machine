Kampe og bomber i Ukraine koster 19 liv
Uroen fortsætter i de separatistkontrollerede områder, efter et fredsmøde lørdag endte uden resultat.


 Mindst 13 ukrainske soldater har mistet livet, og 20 andre er såret i kampe mod prorussiske separatister i det østlige Ukraine det seneste døgn.
Det oplyser den ukrainske regering.
Seks civile har mistet livet under bombardementer i de selvudråbte separatistregioner Donetsk og Lugansk.
En våbenhvile indgået i september i fjor - som adskillige gange er blevet krænket - er brudt fuldstændig sammen de seneste uger med kontinuerlige angreb og mange dræbte.
Lørdag endte et møde mellem repræsentanter for den ukrainske regering og de prorussiske separatister uden resultat i den hviderussiske hovedstad Minsk.
Både præsident Vladimir Putin i Rusland, Tysklands forbundskansler, Angela Merkel, og den franske præsident, François Hollande, havde opfordret aktørerne i konflikten i Ukraine til at aftale en våbenhvile.
Ifølge det russiske nyhedsbureau Interfax beskylder Ukraines delegation separatisterne for at nægte at forhandle om en plan om en hurtig våbenhvile og tilbagetrækning af tunge våben.
Leonid Kutjma, Ukraines tidligere præsident, siger, at mødet endte i fiasko, fordi oprørsledere holdt sig væk, og deres forhandlere så ikke ville diskutere planen om en våbenhvile nu.
