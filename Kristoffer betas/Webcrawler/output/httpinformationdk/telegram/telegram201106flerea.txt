Flere amerikanske luftangreb i Yemen
USA intensiverer angrebene på udvalgte mål i Yemen med jagerfly og droner


 Mens Yemens præsident Saleh fortsat befinder sig i Saudi-Arabien, øger USA sine hemmelige militæroperationer i landet. Det siger en anonym kilde til New York Times.
Al Abdullah Saleh modtager behandling i Saudi-Arabien for de skader, han pådrog sig i fredagens bombeangreb mod præsidentpaladset. Samtidig er Salehs regering under hårdt pres på grund af et væbnet oprør imod styret.
De yemenitiske styrker, der har været i kamp med bevæbnede oprørere med tilknytning til al-Qaeda i den sydlige del af landet, er derfor beordret tilbage til hovedstaden Sanaa.
Som følge af det mener embedsfolk i Det Hvide Hus, at USA ikke har andre måder at holde al-Qaeda nede på end ved at intensivere luftangrebene, ifølge New York Times.
I begyndelsen af maj blev to mellemledere fra al-Qaeda dræbt efter angreb fra ubevæbnede fly, de såkaldte droner, i den sydlige del af landet.

For to dage siden dræbte regeringshæren i Yemen mindst 30 militante al-Qaeda-medlemmer og islamister i kampe i den sydlige by Zinjibar. Ifølge de lokale myndigheder blev 15 soldater dræbt i forbindelse med de blodige sammenstød.
Præsident Saleh ventes at returnere til Yemen i løbet af få dage. USA har tidligere opfordret præsidenten til omgående at forlade sit embede.


