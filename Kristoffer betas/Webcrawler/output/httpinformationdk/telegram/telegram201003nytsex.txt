Nyt sexmisbrug i dansk katolske kirke



 Sagen om sexmisbrug i den katolske kirke i Danmark vokser. I løbet af den seneste uge har den katolske kirke i Danmark fået fire nye henvendelser om sexmisbrug, som nu skal undersøges. De vedrører alle børn, der blev misbrugt af præster og medarbejdere i den katolske kirke i Danmark i 1960'erne og i 1970'erne, oplyser DR Nyheder.
 - Der er tale om blufærdighedskrænkelse og noget, der har samlejelignende karakter, siger sognepræst Niels Engelbrecht. 
Han er præst i Sankt Ansgars Kirke i København og udtaler sig på vegne af den katolske kirke i sagerne om misbrug.
Niels Engelbrecht har været i mailkontakt med ofrene, der alle var børn på gerningstidspunktet. Og misbruget, som angiveligt stod på i 60'erne og 70'erne, har haft store konsekvenser.
- Det har været slemt for dem, og det har været ting, som har været ødelæggende for deres liv senere, siger Niels Engelbrecht.
I den mest alvorlige sag har en udenlandsk præst angiveligt haft samleje med sit offer, og den pågældende præst arbejder muligvis stadig for den katolske kirke et sted i udlandet.
- Vi skal finde ud af, om ham, der har foretaget overgrebene, er i cirkulation et sted i den katolske kirke, siger Niels Engelbrecht.
Ofrene i de fire nye sager har meldt sig efter de seneste ugers kraftige kritik af den danske katolske kirkes håndtering af fire andre gamle misbrugssager.
Biskop Czeslaw Kozon afviste først at undersøge sagerne, men vendte i sidste uge på en tallerken. Og efter påske bliver der nedsat en gruppe, som skal kigge sagerne grundigt igennem.
Selv om de fire nye sager er fra 1960'erne og 1970'erne, kan der være politianmeldelser på vej.
