30.000 kroner mindre per klasse



 De danske gymnasieskoler skal spare ikke mindre end 1020 kroner per elev eller 30.000 kroner per klasse næste år, skriver metroXpress. Hos Gymnasieskolernes Rektorforening er de kede af besparelserne.
 - Jeg synes, at regeringens plan om uddannelse i verdensklasse klinger lidt hult, siger næstformand Birgitte Vedersøe. 
 Sammen med landets gymnasierektorer varsler hun færre vejledningstimer og flere elever i klasserne, mens bygninger og inventar må stå uden vedligeholdelse. Det samme viser en undersøgelse foretaget af Danske Gymnasieelevers Sammenslutning til metroXpress.
 På Christiansborg er man uenig i kritikken. Pengene skal spares fra administrationen, mener undervisningsminister Bertel Haarder (V), som i går mødtes med de danske gymnasieelever.
 - I dag er administrationen på 13 procent, og det er for meget. Hvis gymnasierne laver administrative fællesskaber og slår flere administrationer sammen, vil man kunne spare penge. Målet er at få administrationen under 12 procent, siger Bertel Haarder.
 Men alle analyser, Gymnasieskolernes Rektorforening har fået lavet, viser, at man ikke kan spare særlig meget ved fælles administrationer.
 - Det er fuldstændig urealistisk. I stedet vil det betyde ringere undervisningsmaterialer, højere klassekvotienter og dårligere it, siger Birgitte Vedersøe.

