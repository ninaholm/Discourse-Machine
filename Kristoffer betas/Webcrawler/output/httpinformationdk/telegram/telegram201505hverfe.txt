Hver femte patient kan ikke få fat i personale
Ny undersøgelse viser, at store grupper patienter ikke kan få fat i personalet, når de er indlagt.


 I en ny undersøgelse fra Megafon fortæller hver femte, der har været til behandling, undersøgelse eller pleje på hospitalet, at de ikke har kunne komme i kontakt med personalet, når der var behov for hjælp. Det skriver Politiken søndag.
Omkring 1000 borgere har svaret på undersøgelsen, der også viser, at hver fjerde føler, at de ikke var godt nok orienteret om forløbet af deres hospitalsbesøg.
Undersøgelsen er foretaget for Dansk Sygeplejeråd. Formanden for sygeplejerskerne, Grete Christensen, siger, at resultatet ikke er overraskende.
- Det er en stor frustration i disse år, at vores medlemmer ikke har den nødvendige tid til at sidde stille og roligt med patienten, når patienten har brug for det, siger hun til Politiken.
Den nyvalgte formand for Lægeforeningen, Andreas Rudkjøbing, kalder overfor Politiken tallene fra undersøgelsen for "meget bekymrende".
- Det er helt afgørende for behandlingen, at patienterne og pårørende føler sig godt orienteret og inddraget. Undersøgelsen viser meget tydeligt, hvor vigtigt det er, at der er de rigtige rammer og den nødvendige tid på sygehusene, siger han
Siden årtusindskiftet har sundhedsvæsnet været ramt af effektiviseringer. Ifølge Dansk Sygeplejeråds beregninger af Sundhedsministeriets tal udfører 72 sygeplejersker i dag det samme arbejde som 100 sygeplejersker udførte i 2001.
Det til trods for at der er blevet ansat flere tusind ekstra læger og sygeplejersker siden årtusindskiftet. Samtidig er ventetiden på operationer blevet kortere, ligesom patienter i dag er indlagt i kortere tid end i starten af 00'erne.
Sundhedsminister Nick Hækkerup (S) siger i en skriftlig kommentar til Politiken, at det "dur ikke, hvis patienterne på sygehusene ikke får den hjælp og information, de har brug for."
