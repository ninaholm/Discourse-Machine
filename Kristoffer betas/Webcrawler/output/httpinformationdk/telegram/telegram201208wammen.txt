Wammen: Danmark får EU-milliardrabat
Den danske europaminister Nicolai Wammen (S) er overbevist om, at Danmark får rabat på en milliard til EU.


 Danmark betaler langt mere til EU-kassen i forhold til andre sammenlignelige lande.
Derfor skal Danmark have rabat, lyder det fra europaminister Nicolai Wammen (S).
- Jeg har i dag gjort det krystalklart, at det er kravet fra dansk side. Jeg er helt overbevist om, at Danmark får EU-rabat på en milliard årligt fra 2014, når EU-budgettet for 2014 til 2020 skal forhandles på plads i slutningen af året.
- Det er kun rimeligt, når lande som vi sammenligner os med, betaler mindre per borger end vi gør, siger Nicolai Wammen med henvisning til lande som Sverige, Holland, Storbritannien og Tyskland.
Det er et møde blandt EU's europaministre på Cypern torsdag, der har givet den danske europaminister optimisme med hjem i kufferten.
- Det cypriotiske formandskab kom med et udspil, der klart viser, at det budgetforslag, som EU-Kommissionen har lagt frem, er for højt og skal bringes ned. Dermed er det cypriotiske formandskab kommet både Tyskland og Danmarks synspunkter i møde.
- I en vanskelig tid, hvor alle 27 EU lande må spare og skære ned, må EU også sætte træring efter næring, siger Nicolai Wammen.
EU-budgettet for 2014 til 2020 er ifølge ministeren på, hvad der cirka svarer til 7.500 milliarder kroner. Det cypriotiske formandskab har dog ikke sat tal på endnu, hvor meget det skal bringes ned.
- Der er forskellige holdninger til det i EU, men udspillet i dag er en klar sejr for Danmark og Tyskland, siger Nicolai Wammen.
Han peger på, hvor EU efter den danske regerings vurdering kan spare:
- Vi ønsker at bruge færre penge på landbrugsstøtten, på administrationen i Bruxelles og strukturfonde.
- I stedet skal der investeres flere penge i forskning, uddannelse og grønne job. Det skal være med til at sætte EU landene i stand til at klare sig i konkurrencen med resten af verden.
- Der skal sættes effektivt ind mod ledigheden i EU, som er alt for høj, siger Nicolai Wammen.
Han forudser dog vanskelige forhandlinger om EU-budgettet.
