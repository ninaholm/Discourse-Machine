Spiegel: Piloter vægrer sig mod at flyve Airbus A320
Det tyske nyhedsmagasin skriver, at det nedstyrtede fly mandag havde tekniske problemer.


 Efter flykatastrofen i Sydfrankrig, hvor 150 mennesker frygtes omkommet, er der flere besætninger i luftfartsselskabet Germanwings, som nægter at flyve med den type Airbus, som styrtede ned, skriver det tyske nyhedsmagasin Spiegel i sin online-udgave.
Nyhedsmagasinet skriver også, at det nedstyrtede fly stod i timevis på jorden mandag i Düsseldorfs lufthavn på grund af tekniske problemer.
 I lufthavnen i Düsseldorf, hvor den nedstyrtede Airbus A320 skulle være landet, stod der siden midt på dagen tirsdag dag adskillige fly tilbage på landjorden, siger passagerer til Spiegel-Online.
Også Airbus-maskiner fra Lufthansa, der er moderselskab til Germanwings, skal være ramt af modvilje hos piloter.
På afgangsskærmene i lufthavnen blev flere fly fra Germanwings og Lufthansa "cancelled" - også selv om de tirsdag stod parate til boarding ved forskellige gates.
Journalister fra Spiegel siger, at der har været lange køer ved informationsskrankerne i lufthavnen, og at blandt andet fly til Madrid, Stockholm og London blev annulleret.
Også i Stuttgarts lufthavn blev tre Germanwings-fly annulleret. ligesom det skete for et fly fra luftfartsselskabet fra Berlin til London.
I Düsseldorf fik ventende passagerer en orientering af personalet ved skrankerne om, at piloter havde trukket sig tilbage for at drøfte, om de ville fly ved med Airbus-flyene.
 En kilde siger til Spiegel-Online, at det nedstyrtede fly angiveligt havde tekniske problemer mandag og stod i timevis på landjorden, mens medarbejdere fra Germanwings rådgav passagerer på en kaotisk og meget lidt koordineret måde.
Der skal have været problemer med "the Nose Landing Door'", men talsmænd for Lufthansa siger, at problemerne blev løst "fuldstændigt" mandag formiddag, hvorefter flyet blev sat ind i den regulære flytjeneste.
