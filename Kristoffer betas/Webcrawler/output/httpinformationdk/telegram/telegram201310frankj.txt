Frank J. støtter indhold i Enhedslistens finanslovkrav
Overborgmester Frank Jensen støtter indhold i Enhedslistens forslag mod social dumping, men afviser krav.


 Indholdet i et finanslovkrav fra Enhedslisten om kamp mod social dumping i hele den offentlige sektor får opbakning fra Københavns overborgmester Frank Jensen (S).
Men hvor Enhedslisten vil udbrede såkaldte arbejdsklausuler og kædeansvar ved lov, så vil Frank Jensen gå ad frivillighedens vej.
- I indholdet er jeg helt enig med Enhedslisten, men i udmøntningen mener jeg ikke, at det skal være et lovkrav, siger Frank Jensen til Ritzau.
- Jeg synes, det er noget, som vi alle sammen skal have, men jeg synes, at det skal være op til den enkelte kommune, siger han.
Enhedslistens har fremsat kravet i forbindelse med forhandlingerne med regeringen om næste års finanslov.
Mens Frank Jensen ikke vil tvinge kommuner og regioner til at indføre lovkravet, siger tre socialdemokratiske folketingsmedlemmer til Berlingske, at de støtter Enhedslistens krav til den kommende finanslov.
- Regeringen har gjort noget, men nu skal der mere til, og der synes jeg, vi skal have indført kædeansvar, siger by- og boligordfører Jan Johansen (S) til Berlingske.
Arbejdsklausuler betyder, at leverandøren forpligter sig til at sikre, at ansatte får en løn, der ikke er mindre gunstig end den, der gælder på den egn, hvor arbejdet udføres.
Med kædeansvar får hovedleverandøren ansvaret for, at også underleverandører overholder reglen.
Begge dele kræver Enhedslistens arbejdsmarkedsordfører, Finn Sørensen, udbredt til hele den offentlige sektor.
En sådan lov har Frank Jensen "intet problem med", da Københavns Kommune både har indført arbejdsklausuler og kædeansvar mod social dumping, hvor underbetalte - ofte østeuropæiske arbejdere - udkonkurrerer danske ansatte.
- Jeg vil gerne opfordre mine kolleger i andre kommuner og regioner til at indføre arbejdsklausuler, fordi vi i det offentlige har en pligt for at sikre ordnede forhold for de mennesker, der arbejder for os, siger overborgmesteren.
Regeringen afviste at indføre kædeansvar, da den sidste efterår forhandlede finanslov med Enhedslisten. Til gengæld har regeringen styrket kampen mod social dumping ved et øget samarbejde mellem Skat, politi og Arbejdstilsynet.
Det har ikke været muligt for Ritzau at få en kommentar fra beskæftigelsesminister Mette Frederiksen (S).
Men til TV2 News siger hun, at den igangværende indsats mod social dumping bærer frugt, samt at "vi skal passe på med at lave et stort administrativt og bureaukratisk system", som risikerer at gå ud over alle virksomheder.
