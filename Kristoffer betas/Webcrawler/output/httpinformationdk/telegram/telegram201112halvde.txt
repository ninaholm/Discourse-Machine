Halvdelen af alle tog aflyses torsdag
Både S-tog, regionaltog, fjerntog og Kystbanen rammes af omfattende aflysninger torsdag. Årsagen er strejke.


 Fra torsdag morgen aflyser DSB omkring halvdelen af alle togafgange. Aflysningerne rammer S-tog, regionaltog og fjerntog samt togene på Kystbanen, oplyser DSB.
De mange aflysninger er en følge af, at håndværkerne på DBS's værksteder har nedlagt arbejdet, oplyser Tony Bispeskov, trafikinformationschef i DSB.
- Der vil også være en del tog med færre vogne end normalt. Vi kan ikke garantere, at der bliver plads til alle vores kunder, når vi har så voldsom indskrænkning i antallet af tog. Der vil være en del passagerer, som desværre må gå forgæves, siger han.
De S-toglinjer, der normalt kører i 10-minutters-drift, vil fra torsdag morgen køre hvert 20. minut. Det gælder dog ikke i myldretiden, hvor S-togene kører hvert 10. minut. Myldretiden er fra kl. 06-09 og om eftermiddagen fra 15 til 18.
Det er for at undgå for mange aflysninger i juletrafikken, at DSB på forhånd vælger at skære drastisk ned på antallet af togafgange, siger Tony Bispeskov.
- Togene skal jo med jævne mellemrum vedligeholdes og for at få dem til at holde i længere tid, har vi valgt at reducere i antallet af tog, så vi kan være sikre på, vi også kan køre tog til jul, siger trafikinformationschefen.
I forvejen er DSB ramt af mangel på tog på grund af de mange problemer med IC4-togene.
- Vi kan ikke undgå, at juletrafikken bliver påvirket, men på denne måde kan vi komme til at køre, også selv om vi har denne arbejdsnedlæggelse, siger Tony Bispeskov.
