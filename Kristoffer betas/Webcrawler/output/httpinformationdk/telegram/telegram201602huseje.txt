Husejere: Pinligt at reform af boligskatter udskydes
Det er efterhånden en gammel traver, at politikerne ikke kan finde en løsning på nyt ejendomsvurderingssystem.


 Virkeligheden er langt om længe gået op for politikerne, lyder det fra Parcelhusejernes Landsforening.
Derfor er det fornuftigt, at skatteministeren nu tager tyren ved hornene og udskyder en reform af boligskatterne, mener foreningen.
Egentlig var det meningen, at forhandlingerne skulle klares i foråret, men det udskydes nu til efteråret.
- Det er pinligt, at man igen og igen må fortælle boligejere, at man ikke kan finde ud af det. Det har vi sagt hele tiden.
- På den anden side er det yderst fornuftigt, når man nu kan se, at systemet ikke fungerer, at man så udskyder det, så det kan komme op i en større enhed, og det skøre system kan fjernes, siger Allan Malskær, der er landsformand for Parcelhusejernes Landsforening.
Regeringen ønsker en samlet løsning for ejendomsvurderinger og ejendomsskatter i forbindelse med den kommende 2025-plan og derfor skydes forhandlingerne om et nyt ejendomsvurderingssystem.
- Der er brug for at se både nye vurderinger og ejendomsskatterne i sammenhæng, hvis vi skal sikre tryghed for boligejerne i de kommende år, siger skatteminister Karsten Lauritzen (V).
Implementeringscentret for Ejendomsvurderinger i Skatteministeriet er nået langt med at udvikle et nyt og forbedret ejendomsvurderingssystem.
Derfor mener regeringen, at det kan lade sig gøre at give danskerne mere retvisende ejendomsvurderinger.
- Man må tage konsekvensen, tage en politisk armbøjning og få fjernet den skruphamrende skøre danske idé: At boliger skal beskattes og få lavet et nyt system.
- Problemet for mange er, at man har afskåret folk fra at klage, hvilket betyder, at nogen har betalt for meget i skat. Det er en arrogant måde at behandle på, siger Allan Malskær.
Derfor bør man, i stedet for at sætte folk til at behandle klager, for eksempel indføre dummebøder.
- Er vurderingen, at man har betalt 10.000 kroner for meget, burde man få 12.000 kroner for at være på den sikre side. Er vedkommende ikke enig, kan boligejeren klage og så bruges ressourcerne til at behandle klagerne, siger Allan Malskær.
