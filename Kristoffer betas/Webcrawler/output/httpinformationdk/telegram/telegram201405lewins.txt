Lewinsky bryder tavsheden: Clinton-affære var ydmygende
Misbruget begyndte først, efter at affæren kom frem i lyset, siger eks-praktikant, der blev mobbet på nettet.


 Den tidligere praktikant i Det Hvide Hus Monica Lewinsky har brudt sin årelange tavshed om sin affære med Bill Clinton, da han var præsident i 1990'erne.
Hun ønsker at fortælle sin egen version af sagen, der ydmygede hende i hele verden, skriver hun i et indlæg i magasinet Vanity Fair.
Den nu 40-årige Lewinsky var først i 20'erne, da hun indledte et forhold til præsidenten. Forløbet efter affæren tog så hårdt på Lewinsky, at hun var på randen af selvmord.
I årevis blev hun afvist af potentielle arbejdsgivere, blev gjort grin med på nettet og konfronteret af folk, som kaldte hende "den kvinde", der dyrkede oralsex i det ovale værelse, fortæller hun og kalder sig et af de første ofre for cybermobning.
- Det er på tide at brænde baretten og begrave den blå kjole, skriver hun i magasinet med henvisning til sin markante hovedbeklædning og den kjole, som havde sædpletter efter den berygtede episode i præsidentens kontor.
- Jeg er opsat på at skabe en anden slutning på min historie, fortsætter Lewinsky, der har holdt sig fra offentligheden i næsten et årti.
Tavsheden har resulteret i spekulationer om, at Clinton-parret har betalt hende for at holde tæt.
- Intet kunne være mere forkert, lyder det dog fra Lewinsky.
Affæren kom frem i lyset i 1998 og udviklede sig til en skandale, der var på nippet til at koste Bill Clinton præsidentposten.
Mens Clinton-parret formåede at komme videre, blev Lewinsky behandlet som en udstødt.
- Min chef udnyttede mig naturligvis, men jeg vil altid stå fast på, at der var samtykke om forholdet. Ethvert "misbrug" kom efterfølgende, da jeg blev gjort til syndebuk i forsøget på at beskytte hans magtfulde position, lyder det i indlægget.
Da Hillary Clinton i 2008 forsøgte at blive Demokraternes præsidentkandidat, blev Lewinsky-sagen igen taget op. Og Lewinsky frygter, at affæren får endnu en tur i mediemøllen, hvis Hillary igen går efter præsidentposten i 2016, skriver hun.
