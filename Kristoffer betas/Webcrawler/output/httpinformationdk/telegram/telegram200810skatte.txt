Skatteminister skal forklare Cepos-støtte



 SF og Enhedslisten kræver nu en forklaring på, om det kan være rigtigt, at skatteyderne skal være med til at betale for den borgerlige tænketank Cepos. 
 Skat har godkendt Cepos som en almennyttig forening på linje med organisationer som Folkekirkens Nødhjælp, Kræftens Bekæmpelse og Red Barnet. Det betyder, at alle der indbetaler støtte til Cepos, kan trække beløbet fra i skat. 
 - Det er helt hen i vejret, hvis Cepos kan godkendes som almennyttig organisation. Cepos er først og fremmest en satellit for regeringens liberalistiske ideologer og ikke en almennyttig organisation, siger Jesper Petersen, skatteordfører for SF.
- Mig bekendt er der ingen andre eksempler på, at Skat har godkendt en politisk organisation efter de her regler, tilføjer han.
Også Enhedslisten retter kritik mod ordningen, og begge partier afkræver nu skatteminister Kristian Jensen (V) en forklaring.
 Ifølge Skat skal en almennyttig organisation have et formål, der "ud fra en i befolkningen almindeligt fremherskende opfattelse kan anses for nyttigt og kommer en vis videre kreds til gode".
