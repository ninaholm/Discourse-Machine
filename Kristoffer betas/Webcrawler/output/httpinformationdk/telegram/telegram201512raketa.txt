Raketaffyring varsler ny æra med genbrug af raketter
Der bliver skrevet rumhistorie, hvis det lykkes at få en Falcon 9-raket til at lande kontrolleret på jorden.


 Den amerikanske rumfartsvirksomhed SpaceX står over for at skrive rumhistorie.
Mandag sendes virksomhedens mest kraftfulde raket, Falcon 9, lodret op i luften, og hvis alt går efter planen, vil raketten lande på jorden igen i samme opretstående position.
 Det vil være et væsentligt skridt imod at gøre det muligt at sende raketter op flere gange.
- Hvis det lykkes, vil forsøget markere den første gang i historien, at en raket opnår en landing med succes, lyder det fra SpaceX i en pressemeddelelse.
Opsendelsen skal ske fra Cape Canaveral i Florida i USA mandag klokken 20.33 lokal tid (tirsdag klokken 02.33 dansk tid, red.).
Når raketten bliver sendt af sted, vil det samtidig markere den første opsendelse, siden en eksplosion for seks måneder siden ødelagde både en raket og rakettens last, der ellers skulle være sendt af sted mod Den Internationale Rumstation.
SpaceX, som har hovedsæde i Californien, forsøger at revolutionere raketindustrien, der i øjeblikket taber millioner af dollars, fordi raketter ikke kan genbruges.
Det ønsker SpaceX at ændre på ved at udvikle teknologier, som gør det muligt at sende raketterne op i rummet igen i stedet for at kassere vragrester.
Adskillige forsøg på at få raketten til at lande på en platform i havet er dog mislykket. Raketten har enten torpederet platformen eller er væltet.
SpaceX mener dog, at hvert eneste opsendelsesforsøg har hjulpet ingeniører til at komme tættere på, hvilken teknik der kan gøre det muligt.
Oprindeligt var raketopsendelsen planlagt til søndag, men eksperter vurderer, at der er ti procent større chance for, at forsøget vil lykkes, hvis opsendelsen sker mandag.
