DF vil møblere om på regeringens spareplan
Dansk Folkeparti vil ikke umiddelbart godkende den spareplan, som regeringen vil pålægge kommunerne. Støttepartiet vil sikre, at kernevelfærden ikke rammes.


 Regeringens spareplan, der skal flytte penge fra kommuner og stat til blandt andet sundhedsområdet, er afhængig af opbakning fra støttepartiet Dansk Folkeparti.
Og finansordfører Kristian Thulesen Dahl vil ikke på forhånd godkende den plan, som regeringen har fremlagt ved regeringsseminaret tirsdag.
- Det afgørende slag kommer til at stå om, hvor pengene skal findes. Vi skal se, om vi kan anvise mere konkret, hvor pengene skal komme fra, så vi sikrer, at vi ikke rammer kernevelfærden, siger han til Ritzau.
Han vil ikke sætte konkret adresse på, hvor der skal ændres, men siger, at DF senere vil komme med sit udspil til, hvad der efter DF's opfattelse skal gøres anderledes.
Regeringen opererer med, at kommunerne skal spare fire milliarder kroner frem til 2013. Men hvor regeringen vil lade det være op til kommunerne at bestemme hvor, vil Dansk Folkeparti sætte rammer op for kommunerne:
- Vi forbeholder os retten til at se på, hvor man vil tage pengene fra. Der vil vi sikre, at regeringen er lydhør over for vores ønsker, siger Kristian Thulesen Dahl.
Kristian Thulesen Dahl henviser blandt andet til, at partiet - som det er set før - har kig på erhvervsstøtte og ulandsbistand som sparekilder, der kan finansiere den offentlige velfærd.
Regeringens plan vil ud over at spare i kommuner og stat sende ekstra penge i retning af sundhedsområdet, udsatte grupper og uddannelsesområdet. Også her vil DF sætte sit fingeraftryk.
- Det er sådan noget, vi skal forhandle om. Vi ved, at der kommer stigende sundhedsudgifter. Men jeg vil tillade mig at se på, om der også er noget til de ældre i det her, siger Kristian Thulesen Dahl.
