Prins Nikolai bliver første prinse-konfirmand i 30 år
Prins Joachims ældste søn, Prins Nikolai, blev lørdag konfirmeret i Fredensborg Slotskirke.


 I royal målestok var der tale om en mindre fest, da 40 indbudte gæster lørdag fejrede prins Nikolais konfirmation.
Det var den første danske prinsekonfirmation i 30 år. Den seneste var prins Nikolais far, prins Joachim. Han blev konfirmeret den 10. juni 1982.
Den 14-årige prins bekræftede lørdag formiddag sin dåb i Fredensborg Slotskirke, hvor efter turen gik Fredensborg Slot, hvor festmiddagen skulle foregå.
Inden Prins Nikolai skulle ind og pakke gaver op, nåede han at svare den nysgerrige presse på, hvad det bedste ved dagen var.
- Det er nok mest bare det at være konfirmeret, svarede prinsen ifølge Ekstra Bladet.
Prinsens far, Prins Joachim, blev også spurgt om, hvor meget han selv husker fra sin konfirmation for 30 år siden.
 - Ikke så meget, som jeg forhåbentlig husker fra i dag, lød det fra Prins Joachim, der havde sin franske kone, prinsesse Marie, og sine tre øvrige børn med til festlighederne.
Blandt Prins Nikolais gæster var også hans mor, grevinde Alexandra, og stedfar, Martin Jørgensen.
Ud over kronprinseparret og deres to ældste børn, dronning Margrethe og prins Henrik var også den engelske prins Edward og hans kone prinsesse Sophie med på Fredensborg Slot. Prins Edward er fadder til dagens konfirmand.
