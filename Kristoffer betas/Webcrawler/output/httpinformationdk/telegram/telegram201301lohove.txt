LO Hovedstaden: Ministers kritik af jobcentrene er urimelig
Mette Frederiksen skal ikke skyde på jobcentrene, men regeringens akutpakke, mener LO Storkøbenhavns formand.


 Beskæftigelsesminister Mette Frederiksen (S) skyder fuldstændig forbi målet, når hun klandrer kommunale jobcentre for ikke at skaffe job til ledige.
Jobcentrene skal forberede ledige til at få arbejde. De skal ikke formidle job til ledige.
Sådan siger Peter Kay Mortensen, som er formand for LO hovedstaden.
 - Man må vide hvad man sætter i gang, når man giver jobcentre opgaver, som de aldrig har haft. Så skal alle jobcentre ændre arbejdsform på én gang. Det burde man have taget højde for. Man kan ikke alene skælde jobcentrene ud, siger Peter Kay Mortensen.
Ministeren kritiserer kommunale jobcentre for at "spilde de langtidslediges tid". I Politiken lover hun"grundlæggende forandringer" i regeringens beskæftigelsesindsats. Den skulle være ændret ved de forliste trepartsforhandlinger.
- Kritikken er urimelig. LO har hele tiden sagt, at jobcentre ikke var gearet til at løse opgaven i akutpakken. Man har ikke givet dem værktøj til at løse opgaven, siger Peter Kay Mortensen. Han er formand for beskæftigelsesregionen Hovedstaden og Sjælland.
I Kommunernes Landsforening afviser formand Erik Nielsen (S) også ministerens kritik.
- Kendsgerningen er, at de kommunale jobcentre leverer en mere intensiv og mere effektiv indsats, end da staten havde opgaven, siger han i Politiken.
Peter Kay Mortensen mener, at jobcentre fra begyndelsen i 2008 ikke har skullet formidle job. De skal forberede ledige på at tage job. I Storkøbenhavn ser han gerne 4-5 store jobcentre afløse 28 små kommunale jobcentre.
I dag får private håndværksmestre som blikkenslagere, elektrikere og malere fat på folk gennem fagforeningen. I det offentlige får ledige job via deres private netværk, siger han.
- Jobcentre burde underbygge sådanne netværk, siger Peter Kay Mortensen.
