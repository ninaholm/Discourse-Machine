Donorkonference samler penge til krig i Mali
Den Afrikanske Union appellerer til EU og andre om at støtte kampen mod islamister i Mali.


 En international donorkonference, som skal skaffe midler og soldater til en militær operation mod de islamistiske oprørere i Mali, er tirsdag formiddag indledt i Ethiopiens hovedstad, Addis Abeba.
- Hele verden er samlet her, og det er godt for Mali, lyder det fra landets udenrigsminister, Tieman Coulibaly.
Ud over ledere og embedsmænd fra fra Afrika deltager repræsentanter for FN, EU, Japan og USA i konferencen.
Mødet er indledt dagen efter, at en fransk-ledet styrke i Mali erobrede byen Timbuktu fra de islamistiske oprørere.
Islamisterne har i snart et år kontrolleret det nordlige Mali.
- Vi kender alle til alvoren i krisen. Det er en situation, som fordrer et hurtigt og effektivt internationalt svar, for det er en trussel mod Mali, regionen, kontinentet og længere væk, siger Nkosazana Dlamini-Zuma fra Den Afrikanske Union.
Det er Den Afrikanske Unions skøn, at den afrikanske styrke (Afisma), som skal indsættes i Mali, vil koste 460 millioner dollar (godt 2,5 milliarder kroner).
Heraf regner Den Afrikanske Union at bidrage med 50 millioner dollar.
FN's generalsekretær, Ban Ki-moon, slog forud for donorkonferencen fast, at det er "moralsk bydende", at hele det internationale samfund bidrager med støtte til aktionen i Mali.
