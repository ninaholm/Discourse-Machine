Flere danske kvinder vil i krig
Antallet af kvindelige værnepligtige i forsvaret er mere end fordoblet på bare tre år. Forsvaret mener, at kvinderne giver en bedre arbejdsplads.


 Forsvaret er blevet en attraktiv arbejdsplads for kvinder. På bare tre år er antallet af kvindelige værnepligtige mere end fordoblet. Og forsvaret går nu målrettet efter at få flere kvinder til at tage en militær uddannelse. Det skriver Fyens Stiftstidende.
- Vi får en bedre og mere nuanceret arbejdsplads, når det ikke udelukkende er mænd, der arbejder her, siger major Henrik Gram Pedersen, der er ansvarlig for rekrutteringen i forsvaret.
En af de unge kvinder der har sagt ja tak til at kæmpe ved fronten for Danmark, er 24-årige Maria K. Andersen. Hun kom i august hjem fra et halvt år i Afghanistan, hvor hun var udsendt som en af de første kvindelige infanteri-gruppeførere.
- Når jeg er på job, er jeg bare soldat, ligesom de andre. Jeg tænker da på at have mit lange hår oppe under hjelmen, så jeg også ligner de andre, men ellers udfører jeg jo bare mit job, siger gruppeføreren til Fyens Stiftstidende.
I 2009 søgte 7122 unge en uddannelse indenfor militæret. Kvinderne udgjorde 9,4 procent - i 2003 var det 7,4 procent. For de værnepligtige er antallet af kvinder på tre år mere end fordoblet fra 195 til 483 i 2009.
- Når man er soldat, gælder det om at være den bedste til det, man gør. Så er det ligegyldigt, om man er kvinde eller mand. Hvis man ikke er god nok, kan det betyde døden for en selv eller ens kammerater, siger den 24-årige kvindelige soldat til avisen.
Forsvaret har i øjeblikket 23.000 ansatte.
