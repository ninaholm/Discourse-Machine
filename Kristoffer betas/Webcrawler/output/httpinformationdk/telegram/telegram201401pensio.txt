Pensionsselskab vil give unge landmænd en kickstart
AP Pension bruger 600 millioner kroner på indkøb af danske gårde, som skal drives af unge landmænd.


 Pensionsselskabet AP Pension rækker nu hånden ud mod de unge danske landmænd, der i årevis har kæmpet en forgæves kamp for at låne penge til køb af en gård.
Det skriver Morgenavisen Jyllands-Posten fredag.
AP Pension har sat 600 millioner kroner af til opkøb af danske gårde, og den første handel - en sjællandsk kvægbedrift på 190 hektar - er netop kommet i hus.
Det ventes, at AP Pension vil opkøbe yderligere op mod 10 gårde i løbet af dette halvår.
AP venter, at investeringen vil give et attraktivt afkast, men samtidig åbner den nye muligheder for unge landmænd, som de seneste år har kæmpet forgæves for at låne penge til købet af deres første gård.
De unge landmænd kan nu indgå 10-årige aftaler om at drive gårde, som AP Pension ejer. Landmændene skal betale "husleje" til AP, men får til gengæld lov at beholde overskuddet fra driften.
Når de 10 år er gået, kan landmanden købe gården.
- De seneste år har det været utroligt vanskeligt for unge landmænd at få finansieret købet af deres første gård.
- Dette lyder som en interessant og spændende løsning, som kan hjælpe nogle af de unge i gang, vurderer Martin Merrild, formand for Landbrug & Fødevarer, til Jyllands-Posten.
Hos landbrugets største långiver, Nykredit, ser man positivt på AP Pensions køb.
- Det skaber en mulighed for, at unge landmænd kan komme ind i erhvervet og vise, hvad de dur til. Om 10 år kan vi måske overtage finansieringen. Landbruget har lige nu brug for mere kapital, end de traditionelle kilder kan levere.
- Derfor er det fint, at vi får et alternativ, siger Poul Erik Jørgensen, vicedirektør i Nykredit til avisen.
