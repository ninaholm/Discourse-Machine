Eksplosion kan lukke New Zealands miner
De 29 omkomne i newzealandsk kulmine kan blive de sidste, hvis underjordisk mineindustri lukkes.


 Hele den newzealandske mineindustris fremtid kan være på spil i kølvandet på kulmineulykken, der har kostet 29 minearbejdere livet, siger premierminister John Key.
Den newzealandske regeringschef meddeler, at han vil nedsætte en magtfuld royal kommission, der skal undersøge ulykken i Pike River-kulminen.
- I den sidste ende afhænger Pike Rivers fremtid, ja, hele den newzealandske underjordiske mineindustri af resultatet. Vi kan ikke sende folk ned i miner, der er farlige, understreger Key.
