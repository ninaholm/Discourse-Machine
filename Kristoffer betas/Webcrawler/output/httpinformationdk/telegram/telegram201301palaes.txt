Palæstinenser-formand: Oplysning skal bremse jødechikane
Fælles palæstinensisk-jødisk oplysningsindsats skal bremse jødechikane i Danmark, mener palæstinenser.


 Chikane i folkeskolen mod danske jøder begået af herboende palæstinensere er ikke særlig udbredt.
Det mener formanden for Dansk-Palæstinensisk Venskabsforening, Fathi El-Abed, efter at den afgående leder af Rådmandsgades Skole på Nørrebro, Lise Egholm, har fortalt om episoder, hvor jødiske børn er blevet chikaneret.
- Der er nogle, som synes, at det er i orden, at gå efter vores jødiske medborgere. Det er selvfølgelig fuldstændigt forkasteligt.
- Men jeg er ikke enig i, at det er så udbredt, som mange vil give indtryk af, siger Fathi El-Abed, der selv aldrig har stødt på tilfælde, hvor der har været vold mellem herboende palæstinensere og jøder.
Ifølge Fathi El-Abed er årsagen til chikanen først og fremmest manglende kendskab til palæstinakonflikten.
- Det er ufatteligt, så lidt mange unge palæstinensere kender til konflikten. De tror, at konflikten er en religiøst konflikt. Men den har ikke noget med religion at gøre. Det handler om politik, siger Fathi El-Abed.
Af samme årsag bruger han selv en del tid på at oplyse om konflikten.
- Jeg er for eksempel lige blevet kontaktet af en ungdomsklub her i Storkøbenhavn, som gerne ville have mig ud og fortælle om konflikten. Det skal jeg i næste måned, siger Fathi El-Abed.
- Det handler om, at vi skal have skubbet folk væk fra den tro, at alle jøder er anti-palæstinensere. Sådan er det jo ikke, siger han.
Han vil nu sammen med SF's folketingsmedlem Özlem Cekic tage kontakt til det jødiske samfund i Danmark.
- Det her problem kan ikke løses af den ene part. Vi har et fælles ansvar for at få nedbrudt de fordomme, der florerer. Det er et mindretal, men det gør det ikke mindre forkasteligt, siger Özlem Cekic.
Hun forestiller sig, at jøder og palæstinensere i fællesskab skal lave en række arrangementer, som skal vise, at det er muligt at samarbejde.
- Jeg er selv begyndt at opsøge de mennesker, der hader sådan en som mig. Det viser sig, at det bygger på en masse fordomme. Det er dem, vi skal have nedbrudt, siger Özlem Cekic.
Fathi El-Abed er overbevist om, at det vil være muligt at få bremset tendenserne, hvis man hurtigt sætter ind med dialog.
- Det ved vi, kan lade sig gøre. Og det ville fantastisk, hvis vi kan gøre det sammen med de jødiske medborgere her, siger han.
