12 ukrainske soldater blev dræbt i busulykke
Bus med soldater på vej til vagtskifte i det østlige Ukraine kolliderede med militærkøretøj i dårligt vejr.


 Mindst 12 ukrainske soldater omkom, og 18 blev kvæstet, da en bus kolliderede med et militærkøretøj i den krigshærgede østlige del af Ukraine, oplyser Nationalgarden i Kijev.
Soldaterne var på vej til et vagtskifte, da ulykken skete mandag aften under dårlige vejrforhold.
Kampene i Ukraine fortsætter, selv om de ukrainske myndigheder og de prorussiske separatister i september sidste år indgik en våbenhvileaftale. Situationen synes dog noget forbedret i de seneste dage.
Ukraines hær berettede fredag om den første dræbte soldat i 2015. En soldat mistede livet, og fem blev såret, da prorussiske oprørere angreb dem.
I 2014 mistede over 4700 mennesker livet i konflikten i det østlige Ukraine.
Konflikten har udløst den værste krise i forholdet mellem Rusland og Vesten siden den kolde krig.
Den ukrainske præsident, Petro Porosjenko, skal efter planen møde Ruslands præsident, Vladimir Putin, til nye fredsdrøftelser i Kasakhstan 15. januar.
Den franske præsident, François Hollande, og Tysklands forbundskansler, Angela Merkel, skal ifølge planen også deltage i mødet.
Ukraines regering og de prorussiske separatister udvekslede sidst i december 145 ukrainske soldater og 225 prorussiske separatister i det østlige Ukraine.
ritzau/AFP

