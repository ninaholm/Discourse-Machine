Hindbær fra Netto kan give feber og diarre
Der er fundet norovirus i dybfrosne hindbær, som er solgt i Netto-butikker, oplyser Fødevarestyrelsen.


 Danskere, der har købt dybfrosne hindbær i Netto, skal passe på før de bruger hindbærrene i en sommersmoothie.
Ifølge Fødevarestyrelsen er der nemlig fundet såkaldt norovirus i dybfrosne hindbær, som er solgt i Netto-butikker over hele landet.
Norovirus er årsagen til roskildesyge, som giver kvalme, opkast, mavesmerter, diarré og feber.
De konkrete hindbær er solgt som "Frugthaven Hindbær/Hallon" 300 gram, der er holdbar til 11. maj 2013.
Fødevarestyrelsens undersøgelser har desuden vist, at bær, der er holdbar til 13. maj 2013, kan indeholde bær fra samme råvareparti. Dermed kan der også værre risiko for at få roskildesyge, hvis man spiser disse bær.
Fødevarestyrelsen anbefaler, at man kasserer bærrene eller leverer dem tilbage til den Netto-butik, hvor man har købt dem.
Bærrene er produceret af ARDO A/S i Serbien for Netto.
Frosne hindbær fra udlandet har tidligere været årsag til roskildesyge hos private forbrugere, restaurantgæster og hospitalspersonale.
Derfor anbefaler Fødevarestyrelsen generelt, at man altid giver frosne hindbær et hurtigt opkog, inden de bruges i smoothies og desserter. Bærrene skal koge et minut. På den måde fjerner man den alvorlige og smitsomme norovirus, der giver roskildesyge.
Fødevarestyrelsens anbefaling gælder kun for frosne hindbær og ikke for friske bær. Det er nemlig de frosne bær, der har givet sygdom, og norovirus overlever særlig godt på frosne bær.
Ifølge Fødevarestyrelsen er det generelt altid en god idé at skylle friske bær og frugt med vand, inden man spiser dem. På den måde kan man fjerne virus og bakterier helt eller delvist.
