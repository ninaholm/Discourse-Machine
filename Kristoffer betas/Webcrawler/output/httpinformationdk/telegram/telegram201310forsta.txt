Forstå uran-drama mellem Grønland og Danmark på ét minut
Efter 25 års stålsat politik mod uran har et flertal ophævet en nultolerance. Nu starter armlægningen.


 * 24. oktober: Et flertal i Grønlands Landsting, Inatsisartut, ophæver den såkaldte "nultolerance" overfor brydning af uran og andre radioaktive stoffer.
* Nultolerancen betød, at der maksimalt må være på 60 gram per ton uran i den malm, der brydes.
* Kvanefjeldet indeholder ifølge mineselskabet Greenland Minerals and Energy verdens største forekomst af sjældne jordarters metaller, som blandt andet bruges i moderne teknologi. Men hvis jordarterne skal op, kommer der også uran med.
*Ifølge Geus, De Nationale Geologiske Undersøgelser for Danmark og Grønland, er værdien for uran i Kvanefjeld nær Narsag 350 gram per ton.
* Den danske udenrigsminister Villy Søvndal (SF) har gjort det klart, at uran ikke alene er et grønlandsk anliggende. Det er et spørgsmål for Rigsfællesskabet på grund af de udenrigs-, forsvars- og sikkerhedspolitiske aspekter.
* Det er den nøjagtige fordeling af kompetencerne - eksempelvis ved udvinding og eksport af uran - som Grønland og Danmark kommer til at lægge arm om.
* Grønland henviser til selvstyreloven, hvor Danmark ikke må hindre Grønlands regering i sager om uran. Danmark peger modsat på grundloven, der siger, at "kongen (regeringen) handler på rigets vegne i mellemfolkelige anliggender".
* I sidste ende kan regeringerne i Grønland og Danmark nedsætte et særligt Tvistløsningsnævn. Grønland og Danmark udpeger to medlemmer hver til nævnet, som alle skal være enige. Er de ikke det, så skal tre dommere fra Højesteret tage stilling.
* Det tidligere grønlandske regeringsparti IA er modstander af at tillade udvinding af uran, mens det nuværende regeringsparti Siumut med Aleqa Hammond i spidsen i foråret gik til valg på blandt andet at ophæve nultolerancen.
