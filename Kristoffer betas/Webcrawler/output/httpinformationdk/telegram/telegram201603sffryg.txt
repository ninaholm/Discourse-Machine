SF frygter at kommuner vil misbruge lav flygtningeløn
Tillidsmanden bør spille en større rolle, end trepartsaftale lægger op til, mener SF.


 En timeløn på ned til bare 49 kroner for flygtninge, der skal igennem den nye integrationsgrunduddannelse risikerer at friste arbejdsgiverne - og også de offentlige af slagsen - til at erstatte dyre medarbejdere med billige flygtninge.
Det frygter SF, der på den baggrund allerede nu foreslår at ændre i den trepartsaftale, der blev indgået sent torsdag aften mellem regeringen, fagbevægelsen og arbejdsgiverne.
- Vi er noget skeptiske over for, at man ikke har givet tillidsrepræsentanten og de lokale fagforeninger en større rolle, siger beskæftigelsesordfører Karsten Hønge (SF).
- Man kunne forestille sig, at nogle arbejdsgivere, herunder bestemt også kommunerne, kunne blive fristet til at misbruge ordningen, siger Hønge.
Samme frygt har fagforeningen FOA givet udtryk for. Dens medlemmer arbejder blandt andet som sosu-assistenter og rengøringspersonale og er i vid udstrækning ansat i kommunerne, der ifølge aftalen får lov at ansætte integrationselever til 49 kroner i timen.
