Direktør: Betonblander til mad er normalt
Der er intet underligt i at bruge en betonblander til madproduktion, mener direktør. Han erkender uhygiejne.


 Det er almindeligt at bruge en betonblander til at producere madvarer i.
Sådan lyder det fra direktør i Nordic Ingredients, Kurt Frederiksen, efter at Fødevarestyrelsens Rejsehold onsdag lukkede hans virksomhed ned, da sygehuspatienter og plejehjemsbeboere med synkebesvær har fået mad, der er blevet blandet i en beskidt betonblander.
- Nu har jeg været i branchen i 18 år, og jeg er ikke den eneste, der har en såkaldt betonblander stående til at blande tørvarer. De bliver brugt på masser af bagerier, hvor de også er købt som betonblandere. Jeg vil ikke skyde skylden over på andre, men det er normalt, siger Kurt Frederiksen til BT.
Direktøren erkender imidlertid, at hygiejnen på virksomheden ikke har været god nok.
- De sidste måneder har været megatravle, fordi jeg i samarbejde med Skejby har udviklet en pålægsserie til de samme patienter. Det er ikke fordi, jeg skal bortforklare den manglende rengøring, og jeg påtager mig hele ansvaret for det, siger Kurt Frederiksen til BT.
Skejby Sygehus meddeler, at man ikke er involveret i samarbejdet, men at der er tale om den sundhedsfaglige uddannelse VIA University College i Aarhus.
Virksomheden Nordic Ingredients, der ligger nord for Randers, producerer blandt andet gelérugbrød og geléagurk samt særlige pulverblandinger med smag af eksempelvis bøf, bacon og flæskesteg.
Ifølge Fødevarestyrelsens kontrolrapport er Nordic Ingredients ikke registreret som fødevarevirksomhed, og virksomheden har heller ikke nogen egenkontrolprogram.
Hvordan det kan være, er stadig uvist. Kurt Frederiksen giver ikke svaret i interviewet med BT og det er ikke lykkedes Ritzau at træffe ham trods adskillige forsøg.
Aalborg Universitetshospital Syd, Vendsyssel Sygehus og Roskilde Madservice, der alle har modtaget varer fra Nordic Ingredients siger til Ritzau, at de er forundrede over, at selskabet kan sælge produkter, når virksomheden ikke er registreret som fødevarevirksomhed eller førte egenkontrol.
11 virksomheder, der tæller både plejehjem og sygehuse har modtaget mad fra Nordic Ingredients.
