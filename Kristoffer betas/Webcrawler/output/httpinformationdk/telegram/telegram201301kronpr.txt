Kronprinsen løber for Afrika-indsamling
DGI's motionsløb i Aarhus, der støtter Danmarks Indsamling 2013, får royal deltagelse.


 Danske motionister får mulighed for at blive overhalet af selveste kronprins Frederik, når DGI's fem kilometer lange motionsløb i Aarhus skydes i gang torsdag 7. februar.
Løbet, der foregår i en fakkeloplyst Marselisborg Slotspark, er en del af DGI og DR P4's indsamlingsprojekt "Gi' dine ben til Afrika". Og nu har kronprinsen meldt sin ankomst til løbet, oplyser kongehuset
Over hele Danmark støtter løbeklubber Danmarks Indsamling 2013 ved at arrangere motionsløb i uge 6.
Danmarks Indsamling 2013 er en fælles indsamling til fordel for Afrika, arrangeret af DR og 12 af Danmarks største humanitære organisationer. Organisationerne arbejder for at hjælpe Afrika ud af fattigdom og fremme FN's 2015-mål.

I 2013 rykker indsamlingsaktiviteterne ud i landet. Her bliver Danmark inddelt i fire landsdele - Nordjylland, Midtjylland, Syddanmark og Østdanmark, som skal kæmpe med og mod hinanden om at samle mest ind og tilsammen gøre en stor forskel i Afrika.
Danmarks Indsamling blev afholdt første gang i februar 2007 og har samlet over 500 millioner kroner til udviklingsprojekter i Afrika. I 2012 blev det til 87 millioner kroner til børn på flugt.
Kronprinsesse Marys fond, Mary Fonden, donerede tidligere i januar 250.000 kroner til organisationen Fórum Mulher, der arbejder for at sikre kvinders rettigheder i Mozambique.
