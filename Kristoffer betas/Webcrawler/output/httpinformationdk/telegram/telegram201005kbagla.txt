K-bagland tror det bliver svært at vinde
En lang række konservative lokalformænd vurderer, at det bliver op ad bakke at hive en borgerlig valgsejr hjem ved næste valg. Nogle forventer endda nederlag.


 Oveni dårlige meningsmålinger trækker der også sorte skyer op i det konservative bagland.
Her har der bredt sig en tvivl om, hvorvidt De Konservative sammen med Venstre kan genvinde magten ved næste folketingsvalg.
49 ud af 96 konservative lokalformænd har svaret i en rundspørge, som Ritzau har gennemført. Ud af dem vurderer 52 procent, at det bliver svært at vinde næste valg, eller at de borgerlige partier formentlig taber.
Otte procent forudser direkte et nederlag, og 44 procent holder sig til formuleringen, at det bliver svært.
Uffe Steffensen, der er lokalformand i Aabenraa, tilhører den sidste gruppe. Han ser et magtskifte som en reel risiko.
- Det tror jeg godt, der kan komme. Men jeg håber det godt nok ikke, siger han.
Han vurderer dog samtidig, at den nyligt indgåede spareaftale mellem regeringen og Dansk Folkeparti, som blandt andet beskærer dagpengeperioden og børnechecken, forbedrer chancen for valgsejr.
Han finder det også positivt, at partiformand Lene Espersen nu utvetydigt undskylder, at hun på grund af en familieferie i foråret meldte afbud til et møde i Canada, hvor Espersen missede en chance for at møde USA's udenrigsminister, Hillary Clinton.
- Det var da på tide. Det er ikke for sent, men det bliver op ad bakke i en periode, siger han.
Han vurderer, at forudsætningen for en valgsejr er, at regeringen skal komme i arbejdstøjet, holde sig fri af tabersager og føre klar borgerlig politik.
