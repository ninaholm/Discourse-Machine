Van Rompuy: Resultatløst topmøde er lidt uheldigt
EU-præsidenten siger efter et topmøde uden beslutninger om navne, at det ikke er dramatisk overhovedet.


 - Det er en smule uheldigt, men slet ikke dramatisk, siger EU-præsident Herman Van Rompuy efter en topmødemiddag blandt EU-landenes chefer, hvor de ikke blev enige om, hvem der skal besætte nogle af de EU-topposter, der er i spil.
- Jeg har de seneste uger holdt omfattende konsultationer med EU-landenes stats- og regeringschefer og er kommet til den konklusion, at vi endnu ikke er nået til et punkt, hvor vi med konsensus kan nå frem til en løsning om en hel pakke, siger han til pressen efter mødet.
EU-præsidenten forklarer, at det tager tid at få sådan nogle brikker til at falde på plads.
 Men han er helt overbevist om, at EU's stats- og regeringschefer vil være klar til at tage en beslutning om hele navnepakken lørdag den 30. august, hvor de skal mødes igen.
Med en hel pakke mener han, at der skal sættes navne på den næste EU-præsident, EU's udenrigschef og en fast formand for eurogruppen.
Det var egentlig meningen, at EU-topmødet skulle have resulteret i som minimum at få udnævnt den næste udenrigschef, da den stilling er en del af EU-Kommissionen, som den kommende kommissionsformand, Jean-Claude Juncker, skal i gang med at sætte sammen over sommeren.
Men Herman Van Rompuy tror ikke, at den manglende udnævnelse af en ny udenrigschef vil forsinke processen, da EU-Parlamentet først skal høre de kommende kommissærer i slutningen af september.
- Så du kan ikke rigtig tale om en forsinkelse, siger Van Rompuy.
Han siger, at det er hans håb, at alle medlemslande snarligt og inden slutningen af juli måned får sendt navne på deres bud på kommissærer til Juncker, så han kan begynde arbejdet.
Der har svirret rygter de seneste dage og uger om, at den italienske udenrigsminister, Federica Mogherini, skulle være nuværende udenrigschef, britiske Catherine Ashtons, efterfølger.
Van Rompuy vil ikke kommentere, om Italien kan få en anden toppost, hvis det ikke lykkes at få Mogherini som udenrigschef.
- Det ville jeg kun kunne svare på, hvis vi var nået til en beslutning. Og det er vi ikke.
- Vi har brug for at træffe en beslutning om en hel pakke. Vi har ikke fokuseret på ét navn. En aftale om ét navn ville have ført til en hel pakke, siger han efter topmødet.
