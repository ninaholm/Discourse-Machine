Afgifter skal lukke starthjælps-hul
Højere afgifter på usund mad skal dække de 650 millioner kroner, det koster at blive af med starthjælpen.


 Det bliver pengene fra de højere afgifter på slik og usund mad, der skal betale for, at starthjælpen og kontanthjælpsloftet kan afskaffes.
Det siger De Radikales finansordfører, Marianne Jelved, der også er formand for finansudvalget.
- Den nye regering har jo besluttet at hæve nogle afgifter, blandt andet på usunde varer, så den får fem milliarder kroner ind. Så er det jo nærliggende at tage nogle af de penge og bruge til det, siger hun.
I sit regeringsgrundlag lover regeringen at afskaffe de laveste offentlige ydelser såsom starthjælp, kontanthjælpsloftet og kravet om 450 timers arbejder over to år for at beholde kontanthjælpen.
Den øvelse vil ifølge Finansministeriets oplysninger til ritzau fredag koste omkring 650 millioner kroner årligt. Men i regeringsgrundlaget fremgår det ikke, hvor de mange millioner skal findes, hvilket førte til kritik af regeringen under åbningsdebatten torsdag.
Arbejderbevægelsens Erhvervsråd foreslår, at provenuet fra afskaffelse af fradraget for sundhedsforsikringer også kan bidrage til finansieringen. Og den mulighed vil Marianne Jelved ikke afvise.
- Det kan man da godt. Men der er kun én kasse at tage pengene fra under alle omstændigheder, siger hun.
Finansminister Bjarne Corydon (S) vil ikke udtale sig om finansieringen på nuværende tidspunkt, men understreger, at de 650 millioner kroner blot er et foreløbigt skøn.
- Og hele spørgsmålet omkring finansieringen er noget, der vil komme frem i forbindelse med finanslovforhandlingerne, siger ministeren.
