Tusinder af asylansøgere får nej til ophold i Danmark
Regeringen kritiseres for at forplumre debatten om flygtningestrømmen mod Danmark.


 20.000 asylansøgere.
Det tal er blevet gentaget adskillige gange i den ophedede flygtningedebat, der for alvor er kommet i gang efter regeringens stramninger på asylområdet. Tallet er regeringens skøn over, hvor mange udlændinge, der vil søge asyl i Danmark i 2014.
Men en stor del af de 20.000 asylansøgere opholder sig kun kort tid i Danmark og får slet ikke deres sag vurderet af de danske myndigheder, skriver Berlingske.
I stedet bliver de sendt til et andet EU-land eller forsvinder, uden at det står klart, hvor de er blevet af.
Ifølge Berlingske viser tal fra Udlændingestyrelsen, at der i løbet af årets første ni måneder er kommet 10.883 asylansøgere til Danmark. Kun 5975 af dem har dog fået deres asylsag "realitetsbehandlet" og dermed fået vurderet, om de har ret til opholdstilladelse.
Ud af dem, der får deres sag behandlet, ender cirka 1800 personer med at få afslag. Det er altså under halvdelen af det samlede antal asylansøgere, der ender med at få ophold i Danmark.
Enhedslistens politiske ordfører, Johanne Schmidt-Nielsen, anklager regeringen for at forplumre debatten ved at bruge de 20.000 ventede asylansøgere som argument for lovstramninger.
- Jeg kan ikke lade være med at tænke, at tallet 20.000 er mere bekvemt, hvis man skal undskylde, at man fratager flygtningebørn retten til at komme i sikkerhed hos deres forældre, siger hun til Berlingske.
Både hos Socialdemokraterne og De Radikale erkender man, at det væsentligste tal ikke er 20.000, men det antal, som rent faktisk får deres asylsag behandlet.
- Jeg synes bare ikke, vi har misbrugt det andet tal. Og uanset hvad er det afgørende ikke tallet, men den virkelighed, som har fået kommunerne til at sige, at de ikke kan være med længere, fortæller gruppeformand Camilla Hersom (R) til avisen.
