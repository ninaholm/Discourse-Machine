3F advarer: Kokke og tjenere er på vej mod sulteløn
Timelønninger på 40 kroner. Det er udsigten for de ansatte på landets spisesteder, advarer fagforening.


 Benhårde arbejdsforhold, ringe hjælp ved arbejdsskader, ekstrem lav tilslutning til fagforeninger - og overenskomster, der bliver ringere og ringere.
Den danske restaurationsbranche nærmer sig Wild West-tilstande.
Sådan lyder advarslen nu fra fagforbundet 3F ifølge Avisen.dk.
- Resultatet kan på længere sigt blive amerikanske og sydeuropæiske tilstande på det danske arbejdsmarked med timelønninger på 40 kroner i timen og ingen pension, siger Tina Møller Madsen, der er gruppeformand i 3F for Privat, Service, Hotel og Restaurant.
Fagforeningen, der organiserer 18.200 ud af restaurationsbranchens omkring 80.000 ansatte, opfordrer nu arbejdsgivere til at bremse den rutsjebane, som branchen er på vej ned ad.
- Det er en fælles opgave for arbejdsgivere og fagbevægelse at sørge for, at det ikke sker. Vi må for alt i verden holde fast i, at kokke, tjenere og andre i branchen uddannes via en erhvervsuddannelse på en erhvervsskole, siger 3F's gruppeformand til Avisen.dk.
Ove Kaj Pedersen, professor ved Copenhagen Business School (CBS), vurderer, at der er reel risiko for, at timelønnen kan ende på 40 kroner i timen.
Han påpeger, at branchens mange midlertidige stillinger besættes af ungarbejdere og studerende, som ikke har samme behov eller tradition for at være sikret, når det kommer til arbejdstid, barsel og minimumløn.
- Restaurations- og hotelbranchen er et meget prisfølsomt område, der er mange med udenlandsk baggrund, og som ikke har den samme tradition som danskere for at organisere sig, siger han.
Andelen af ansatte i hotel- og restaurantbranchen er den branche, der oplever det største fald i fagforeningsmedlemmer.
