Sjællandsk psykiater overmedicinerede patienter
Styrelsen for Patientsikkerhed har midlertidigt frataget en overlæge retten til at arbejde som psykiater.


 En psykiater, som tidligere er blevet kritiseret for at overmedicinere patienter, har nu endnu en gang bragt patienter i fare.
I alt fem patienter er blevet fejlbehandlet af psykiateren, blandt andet med meget høje doser medicin. Styrelsen for Patientsikkerhed har midlertidigt frataget psykiateren retten til at praktisere.
- Vi kender alle fem patienter godt, og vi vil naturligvis gennemgå deres journaler endnu en gang. Men jeg vil understrege, at ingen har lidt overlast, siger Søren Bredkjær, vicedirektør i psykiatrien i Region Sjælland, til Ritzau.
To af patienterne blev ifølge Styrelsen for Patientsikkerhed bragt i fare. Psykiateren må nu heller ikke udskrive visse former for antipsykotisk og beroligende medicin.
Det er ikke første gang, overlægen har fejlbehandlet patienter. I 2012 blev han frataget retten til at have en overordnet stilling i sundhedsvæsnet, efter at han havde overmedicineret patienter i Glostrup. Alligevel blev han ansat af Region Sjælland i 2014.
- Vi slog en stilling op, som han søgte, og vi spurgte Sundhedsstyrelsen om der var noget til hinder for, at han kunne arbejde som almindelig overlæge. Det var der ikke, siger Søren Bredkjær.
Spørgsmål: Hvorfor ansatte I ikke en psykiater, som ikke var blevet kritiseret?
- Sagen gik flere år tilbage. Men vi lavede en aftale, hvor den ledende overlæge superviserede ham, siger vicedirektøren.
Mens overlægen arbejdede på den lukkede afdeling gik personale til ledelsen og fortalte, at de var utrygge ved behandlingen af patienterne. Men afdelingsledelsen vurderede, at psykiaterens arbejde var i orden.
I november valgte regionen dog at fritage overlægen fra sit arbejde, fordi Styrelsen for Patientsikkerhed indledte en sag imod ham.
Den ledende overlæge på afdelingen bliver også kritiseret af Styrelsen for Patientsikkerhed, fordi han ikke har holdt tilstrækkeligt øje med psykiateren.
