Skoleelever: Alle skal have mulighed for 10. klasse
10. klasse skal ikke kun være til elever, der ikke er klar til en ungdomsuddannelse, mener Danske Skoleelever.


 I dag har alle elever i folkeskolen mulighed for at gå i 10. klasse, og sådan skal det også være fremover.
Det mener foreningen Danske Skoleelever.
- Alle elever skal have mulighed for at tage en 10. klasse, enten på en efterskole eller på et 10. klassecenter.
- Året i 10. klasse kan være med til at ruste elever, så de i langt højere grad er klar til at gennemføre og være rigtig dygtige på deres ungdomsuddannelse, siger formanden for Danske Skoleelever, Agnete Vienberg Hansen, til Ritzau.
Hun mener ikke, at man nødvendigvis er klar til en ungdomsuddannelse, fordi ens UU-vejleder har blåstemplet det.
- Det handler om at være fagligt dygtig, afklaret og moden nok. Det er ikke sikkert, at din vejleder har vurderet det på samme måde, som du selv gør, siger Agnete Vienberg Hansen.
I en kronik i Berlingske anbefaler Dansk Metal, Dansk Industri og Kommunernes Landsforening, at man laver 10. klasse om til individuelle forløb på mellem 20-80 uger, målrettet mod at gøre den enkelte elev klar til en ungdomsuddannelse.
Den linje bakker elevforeningen op om.
- Vi synes, det er en rigtig fed idé at gøre det endnu mere individuelt. Vi er meget enige i, at man i højere grad bliver nødt til at målrette 10. klasse, end man gør i dag, så man bliver klar til en ungdomsuddannelse efterfølgende.
- Der er elever, der måske er dygtige nok, men ikke ved hvor de vil hen. Men vi har også elever, der ved, hvor de vil hen, men bare ikke er dygtige nok endnu. Derfor er det fedt, at de enkelte kan få opfyldt de behov, som de har brug for.
Det siger formanden, der også ønsker, at man i højere grad samarbejder mellem 10. klasse og ungdomsuddannelserne.
Det kunne for eksempel ske ved at rykke 10. klasse ud på ungdomsuddannelserne. Det ville gøre overgangen lettere for den enkelte elev, vurderer Agnete Vienberg Hansen.
