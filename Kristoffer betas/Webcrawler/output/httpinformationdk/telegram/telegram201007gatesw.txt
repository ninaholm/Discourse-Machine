Gates: WikiLeaks afsløring øger risikoen
De lækkede dokumenter i USA om Afghanistan udgør en "alvorlig og farlig" risiko for udstationerede amerikanske soldater, siger forsvarsminister Robert Gates.


 De cirka 92.000 lækkede dokumenter i USA om krigen i Afghanistan udgør en alvorlig og farlig risiko for de amerikanske soldater, som er udstationeret i Afghanistan. Det siger den amerikanske forsvarsminister, Robert Gates.
Han lover, at forsvarsministeriet, Pentagon, og amerikanske efteretningstjenster, blandt andre FBI, med "stor beslutsomhed" vil forsøge at finde ud af, hvem det er, der har lækket de mange hemmeligstemplede dokumenter.
De mange dokumenter, som er offentliggjort på websiden WikiLeaks, indeholder ingen nye oplysninger og bringer ikke USA's krigsstrategi i Afghanistan i fare, siger forsvarsministeren.
Men Robert Gates understreger, at offentliggørelsen øger farerne for de soldater, som kæmper på slagmarken i Afghanistan.
- Efterretningskilder og metoder, militære strategier og kampplaner er nu kendt for vore fjender, siger Gates ved et pressemøde i Washington.
Han lover, at hans ministerium vil gennemføre tilbudsgående undersøgelse af lækagen for at finde ud af, hvordan den har kunnet finde sted.

