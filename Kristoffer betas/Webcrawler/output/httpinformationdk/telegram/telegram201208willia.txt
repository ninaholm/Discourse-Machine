Williams ødelægger Sharapova i OL-finalen
Tennisstjernen Serena Williams vinder overlegent OL-finalen med cifrene 6-0 og 6-1 over Maria Sharapova.


 Serena Williams er en frygtindgydende tennisspiller.
Det gav hun lørdag eftermiddag et ganske indiskutabelt eksempel på, da hun ydmygede russiske Maria Sharapova i OL-finalen med de voldsomt ulige cifre 6-0 og 6-1.
Dermed er Caroline Wozniacki godt undskyldt.
Danskeren, som i OL-kvartfinalen blev banket 0-6, 3-6 af Serena Williams, kunne lørdag konstatere, at den amerikanske Wimbledon-mester i øjeblikket bare ikke er til at stoppe på det berømte græstæppe, hvor OL-turneringen spilles.
Også i semifinalen smadrede Williams den hviderussiske verdensetter Victoria Azarenka med 6-1, 6-2.
Den tidligere verdensetter Maria Sharapova var dog spået en vis chance mod Williams i finalen, men spændende blev kampen altså aldrig.
Allerede efter 16 minutters spil førte Williams med 4-0, og sådan fortsatte magtfordelingen sættet ud.
Selvom Maria Sharapova var oppe mod en frygtindgydende modstander, var det alligevel skuffende at være vidne til russerens spil. Ofte overplacerede hun sine bolde og fik slet ikke gang i sit eget spil. I hvert fald ikke i første sæt.
Lidt bedre gik det nemlig i finalens andet sæt, hvor Sharapova både vandt et parti og var tæt på at bryde Williams' serv. Så vidt gik det dog ikke.
I stedet hamrede Williams sig videre mod sin første olympiske guldmedalje i singlerækken nogensinde. Den blev en realitet, da amerikaneren i egen serv sikrede sig sidste parti - med et afsluttende servees.
Med den olympiske medalje har Serena Williams praktisk talt vundet alt, hvad der er at vinde i kvindetennis. Hun er den første spiller i historien til at vinde alle fire grand slam-turneringer i både single og double samt olympisk guld i begge discipliner.
I double har hun to gange tidligere vundet olympisk guld - naturligvis sammen med storesøster Venus Williams.
Det skal hun forsøge at gentage i London. I første omgang spiller søstrene senere lørdag semifinale.
I bronzekampen vandt 23-årige Victoria Azarenka med 6-3 og 6-4 over den 14.-seedede russer Maria Kirilenko. Det var hviderusserens første OL-medalje.
