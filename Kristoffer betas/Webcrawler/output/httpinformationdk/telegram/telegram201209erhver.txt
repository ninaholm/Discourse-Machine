Erhvervslivet er fortsat trist til mode
Nye målinger af stemningen i erhvervslivet peger mod en uændret og svagt negativ holdning til fremtiden.


 Uændrede forventninger i industri, serviceerhverv og byggeri samt en svagt positiv holdning i detailhandlen kunne være godt nyt for dansk økonomi. Men selve grundstemningen i erhvervslivet er fortsat negativ.
For økonomerne betyder den dårlige stemning blandt virksomheder, at der meget vel kan blive tale om endnu et kvartal med negativ dansk vækst.
- Samlet set er det svært at være optimistisk på dansk økonomis vegne med erhvervstilliden på så lavt et niveau, siger Jens Nærvig Pedersen, økonom i Danske Bank.
Industriens indikator er for anden måned i træk negativ, dog med blot minus 1. Også i slutningen af 2010 var der to kvartaler i træk med negativ stemning i industrien. Ellers har der været en svagt positiv stemning i tre år.
Med det lille minus i industrien er denne del af økonomien dog den mest optimistiske. I servicesektoren er forventningen på minus otte mod minus syv måneden før. Og i byggeriet er man nede på minus 18 - dog en lille fremgang i forhold til august.
I Dansk Erhverv forklarer man, at serviceerhvervene har været negative i et år.
- Og der er næppe udsigt til, at det bliver bedre i den nærmeste fremtid, siger Bo Sandberg, cheføkonom i Dansk Erhverv.
- Serviceerhvervene famler sig forsigtigt frem i en vedvarende usikker konjunktursituation, tilføjer han.
Samlet set mener han dog nærmest, at det er godt nyt, at erhvervslivet i den nuværende situation holder stemningen uændret.
Den fortsatte skepsis blandt virksomhederne tyder på, at regeringens kickstart og et særligt investeringsvindue for virksomheder ikke rigtig får gang i hjulene.
- Øget investeringsaktivitet kræver, at erhvervslivet får større tro på fremtiden. I øjeblikket går udviklingen desværre i retning af øget pessimisme, siger Tore Stramer, seniorøkonom i Nykredit Markets.
Han frygter, at det kan være et tegn på en fortsat recession forude.

