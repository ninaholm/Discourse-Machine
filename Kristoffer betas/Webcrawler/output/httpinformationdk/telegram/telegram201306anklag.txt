Anklager: Bradley Manning drevet af ren arrogance
Anklageren mener, at det var arrogance, der fik Manning til at lække dokumenter. Forsvarer kalder det naivitet


 Bradley Manning var drevet af ren arrogance, da han lækkede tusindvis af hemmeligstemplede dokumenter, siger anklageren i retssagen, der begyndte mandag i Fort Meade i delstaten Maryland.
Forsvareren siger omvendt, at Manning blot var naiv.
Manning risikerer at skulle spendere resten af livet i fængsel, hvis han bliver kendt skyldig i de i alt 21 anklagepunkter. Det vil kunne give ham præcist 154 år bag tremmer.
Anklageren Joe Morrow sagde i sit åbningsindlæg, at Bradley Manning gik fjendens ærinde, da han lækkede 700.000 hemmelige amerikanske regeringsdokumenter til hjemmesiden WikiLeaks fra november 2009 til sin anholdelse i maj 2010.
- Dette er, hvad der sker, når arrogance falder sammen med tilgang til hemmeligstemplede oplysninger, sagde Morrow.
- Det, der skete, var til stor hjælp for vores modstandere og vores fjender, tilføjede han.
Forsvareren David Coombs sagde omvendt, at mange af oplysningerne, som Manning frigav, allerede var frit tilgængelige på internettet, før WikiLeaks bragte dem. Han sagde, at Manning var ung og naiv.
- Da dette skete, var Bradley Manning en ung og naiv mand, som mente det godt med det, han gjorde, sagde Coombs.
Ifølge forsvareren håbede Manning, at USA's befolkning ville ændre holdning til krigen i Irak, hvis oplysninger om, hvad der skete dernede, blev offentligt kendt.
Manning erkendte sig under mandagens korte retsmøde delvist skyldig - helt præcist i 11 af anklagepunkterne.
