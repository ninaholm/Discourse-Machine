Forskere kan nu høre Einsteins tyngdebølger i rummet
En gruppe amerikanske forskere har for første gang formået at måle såkaldte tyngdebølgers eksistens.


 Det blev, som ventet, de helt store nyheder videnskabsmænd ved Advanced Laser Interferometer Gravitational Wave Observatory (Ligo) torsdag løftede sløret for.
På et pressemøde i Washington fortalte de, at de nu kan måle de såkaldte tyngdebølger, som bliver skabt af enorme objekter i rummet som sorte huller og supernova-eksplosioner.
- Vi er vidne til opdagelsen af et helt nyt værktøj inden for astronomi. Vi har fået en ny sans. Vi har været i stand til at se, men nu kan vi også høre i rummet, siger astrofysiker Nergis Mavalvala i et interview.
Da to sorte huller kolliderede for 1,3 billioner år siden, sendte kollisionen en tyngdebølge af sted, som er vandret gennem rummet siden, og ramte Jorden 14 september 2014, hvor der for første gang succesfuldt lykkedes forskere at måle en tyngdebølge.
Det fortæller forskere torsdag på pressemødet i Washington.
Det har taget forskerne adskillige måneder at verificere den opsamlede data, inden de nu har offentliggjort deres opdagelse, som er kulminationen af mange forskeres arbejde gennem flere årtier verden over.
 Iagttagere kalder det en af de største opdagelser gennem tiderne, og den kan hjælpe os med at blive klogere på, hvordan universet er blevet dannet.
Den verdensberømte fysiker Albert Einstein forudså allerede for et århundrede siden, at tyngdebølger eksisterede. Men ingen har tidligere formået direkte at måle deres eksistens og den energi, de transporterer på tværs af universet.
Einsteins forudsigelse fremsagde han i forbindelse med den vigtige relativitetsteori, som danner grundlag for meget forskning i dag.
I 1915 mente den tyske fysiker dog ikke, at man nogensinde ville kunne observere bølgerne.
