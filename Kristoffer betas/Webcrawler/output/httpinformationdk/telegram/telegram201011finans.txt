Finansloven rummer en vækstpakke
Der kommer en vækstpakke med i finansloven, siger økonomi- og erhvervsminister Brian Mikkelsen (K) før torsdagens forhandlinger med Dansk Folkeparti


 Der skal skabes vækst i dansk økonomi på næste års finanslov.
Det fastslår økonomi- og erhvervsminister Brian Mikkelsen (K) før torsdagens forhandlinger med Dansk Folkeparti, hvor der ifølge ham skal prioriteres mellem partiernes ønsker.
- Vil vil også præsentere en lille vækstpakke i løbet af weekenden, siger Brian Mikkelsen.
Han ønsker et bredt forlig med Dansk Folkeparti, Liberal Alliance og Kristendemokraterne. 
- Den traditionelle partner de sidste ni år har været Dansk Folkeparti. Så dem forventer jeg, at vi fortsætter med. Så har vi tætte, gode og intensive forhandlinger med Kristendemokraterne og Liberal Alliance, siger Brian Mikkelsen.
Han afviser ikke at sænke skatten for iværksættere, multimedie og pensionister, som Liberal Alliance kræver for at gå med i et forlig om finansloven.
- Hvis vi kan finde en fornuftig finansiering, så kan vi godt få et eller andet til at hænge sammen, siger Brian Mikkelsen.
Spørgsmål: - Er det ikke svært, når I skal finde to milliarder kroner ud over de 24 milliarder kroner i genopretningspakken?
- Det skal vi gøre. Vi vil være økonomisk ansvarlige. Vi har en forpligtelse til, at der er orden i samfundsøkonomien. Vi har forslag til at finde de to milliarder kroner, og det er jeg sikker på, at vi også kan få flertal for, siger Brian Mikkelsen.
