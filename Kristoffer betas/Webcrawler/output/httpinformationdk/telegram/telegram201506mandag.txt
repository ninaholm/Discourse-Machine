Mandagens aktier: Græsk exit-frygt bag storudsalg



 
Det startede skidt og sluttede endnu værre på det danske aktiemarked mandag, og ligesom det har været så mange gange tidligere på det seneste, var det bekymringer i forhold til gældsplagede Grækenland, der satte dagsordenen. Grækenlands kurs mod den finansielle afgrund får ifølge Sydbanks cheføkonom, Jacob Graven, flere og flere til at tænke det utænkelige, at landet kan være på vej ud af euroen.
- Investorerne tripper nervøst, så de græske obligationsrenter mandag er steget til det højeste niveau siden april, og aktiekurserne er dykket i hele Europa. Foreløbig er der ikke panik hos investorerne, men usikkerheden om Grækenland er rykket helt op øverst på listen over afgørende faktorer på de finansielle markeder på kort sigt, skriver Jacob Graven i en kommentar.
Han venter dog, som de fleste investorer og analytikere, at der vil komme en aftale i sidste øjeblik, så Grækenland foreløbig kan blive i eurosamarbejdet. Men risikoen for, at det ikke sker, tiltager dag for dag, og det var mandag været en udløser for aktiefald.
I det danske C20 Cap-indeks, som endte 2,1 pct. lavere 978,13 - det laveste niveau siden 27. marts - var der fald i samtlige 20 aktier. De største kurstæsk tilfaldt William Demant, hvilket udover den generelt sure stemning kunne tilskrives nyheden om, at finanshuset Carnegie i en analyse dateret fredag sænkede anbefalingen af aktien til "hold" fra tidligere "køb" - dog med et uændret kursmål på 600 kr. Aktien i høreapparatvirksomheden faldt ikke mindre end 5,3 pct. til 536 kr., hvilket er den største kurslussing til aktien i syv måneder.
Selskabets konkurrent på høreapparatmarkedet, GN Store Nord, faldt desuden 3,9 pct. til 145,60 kr., efter at den aktien i sidste uge steg samlet 8,5 pct., efter at meldinger om, at GN havde vundet store markedsandele på det amerikanske høreapparatmarked.
Der var også pres på TDC i mandagens marked, hvor det blandt andet kom frem, at EU's konkurrencekommissær, Margrethe Vestager, ifølge Reuters er på vagt over for mange fusioner i telekommunikationsbranchen. Hun advarer om, at forbrugerne kan ende med højere regninger og mindre innovative virksomheder. TDC-aktien faldt 4,4 pct. efter en stigning på 2,2 pct. fredag, da analytikerne hos den amerikanske storbank Bank of America - Merrill Lynch kom med en købsanbefaling af aktien.
Samtidig fortsatte nedturen for aktierne i A.P. Møller-Mærsk, som den senere tid har været kraftigt presset af et massivt fald i raterne på containerfragt. På ruterne mellem Asien og Europa faldt raterne i sidste uge med hele 14,4 pct. til historisk lave 243 dollar for en tyvefodscontainer. Mærsk B faldt 1,7 pct. til 11.920 kr. efter et fald på 3,7 pct. fredag, da også Nordea sænkede anbefalingen af aktien til "hold" fra "køb".
Nordea blandede sig i nyhedsstrømmen med en meddelelse om, at det har solgt sine kortindløsningsaktiviteter til Nets for 1,7 mia. kr. Nordea kan dermed indtægtsføre et regnskabsmæssigt overskud på 1,3 mia. kr. Det til trods faldt Nordea-aktien 2,3 pct. til 84,40 kr.
North Media kunne ud på eftermiddagen endvidere fortælle, at selskabets reklamedistributionsselskab, FK Distribution, har tabt Coop som kunde til rivalen Post Danmark. Det venter North Media, der faldt 2,0 pct. til 15 kr., vil påvirke indtjeningen negativt fra 2016.
Blandt de mindre papirer faldt Veloxis endvidere 8 pct. til 0,92 kr. som reaktion på, at selskabet har tabt en retssag, som det har ført mod de amerikanske sundheds- og fødevaremyndigheder, FDA. Afgørelsen er dog på linje med, hvad analytikerne hos Danske Markets havde ventet, og finanshuset gentager en salgsanbefaling af aktien med et kursmål på 68 øre.
Aktien i forsikringskoncernen Topdanmark endte desuden 2,8 pct. lavere i 176,60 kr. Analytikerne hos Goldman Sachs reducerede i en analyse dateret fredag kursmålet for Topdanmark-aktien med 15 kr. til 200 kr. Anbefalingen er uændret "neutral".
Blandt de få stigende aktier fandtes SSBV-Rovsing efter nyheden om, at selskabet har indgået en kontrakt med franske Thales Alenia på 2,2 mio. kr. Kontrakten blev på aktiemarkedet belønnet med en stigning på 1,2 pct. til 0,18 kr.
