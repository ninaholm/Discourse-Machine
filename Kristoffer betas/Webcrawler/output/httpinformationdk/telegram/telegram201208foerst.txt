Førstehjælp: SF vil overbevise ministeren
Det er ikke holdbart, at sygeplejersker ikke lærer førstehjælp, mener SF, der vil tage det op med ministeren.


 Uddannelsesminister Morten Østergaard (R) må på andre tanker i diskussionen om, hvorvidt førstehjælpskurser skal være obligatorisk på sygeplejerskeuddannelsen.
Det mener SF's sundheds- og uddannelsesordfører Jonas Dahl, der efter sommerferien vil tage emnet op med ministeren.
- Det er en problemstilling, vi er nødt til at tage alvorligt. Det er helt afgørende, at en nyuddannet sygeplejerske kan yde førstehjælp, det tror vi jeg alle sammen har en forventning om, at de kan, siger Jonas Dahl.
- Derfor vil jeg tage det op med Morten Østergaard. Vi bliver nødt til at sikre, at det sundhedsfaglige personale, vi uddanner, kan de helt fundamentale ting. Og for mig at se er en af de fundamentale ting at kunne førstehjælp, tilføjer SF'eren.
Som udgangspunkt mener uddannelsesminister Morten Østergaard ikke, at der er grund til at ændre reglerne, oplyser hans ministerium.
 Ministeren har holdt møder med uddannelserne, som har redegjort for, hvordan de sikrer, at de studerende kan, hvad der svarer til førstehjælp.
Men det kan ændre sig, mener SF.
- Jeg tror godt, vi kan overbevise Morten Østergaard til at se på det her med fornuft. Vi plejer at have en god dialog med ministeren, og jeg forventer selvfølgelig også, at han vil lytte til os i den her sag, siger Jonas Dahl.
Forslaget om obligatorisk førstehjælp til sygeplejersker får opbakning fra både Enhedslisten og Dansk Folkeparti.
- Det er jo fuldstændig gakket, at sygeplejersker i dag ikke er garanteret førstehjælp under deres uddannelse, siger Enhedslistens uddannelsesordfører, Rosa Lund.
Og de sygeplejerskestuderende selv glæder sig over den politiske opmærksomhed. I dag betaler mange studerende selv for et førstehjælpskursus, fortæller Sygeplejerskestuderendes Landssammenslutning.
