EU-ministre kritiseres for uambitiøs fiskeaftale
Nattens aftale mellem EU's fiskeriministre får en hård medfart fra flere nøglefolk i de videre forhandlinger.


 Mens fødevareminister Mette Gjerskov (S) kalder nattens fiskeriaftale mellem EU's medlemslande for "rigtig, rigtig, rigtig" god, får resultatet en anderledes hård medfart i EU-Parlamentet.
Parlamentets chefforhandler, den tyske socialdemokrat Ulrike Rodust, er særligt vred over ministrenes accept af, at fiskere fortsat kan smide en del af deres fangst tilbage i havet i stedet for at tage alt med i havn.
- Det er ikke en undtagelse, det er et smuthul. Nogle medlemslande ønsker simpelthen ikke at acceptere forandring for deres fiskere. Det regner jeg ikke med, at parlamentet vil gå med til i de kommende forhandlinger, siger Rodust i en pressemeddelelse.
Den danske løsgænger i parlamentet Anna Rosbach, der er suppleant i fiskeriudvalget, beklager, at Danmark ikke gjorde som Sverige og stemte nej.
- Det er en skandale, at regeringslederne vil tillade fiskerne at smide op mod syv procent af deres fisk ud igen. På samme tid har man valgt at udskyde forbuddet mod udsmid fra 2017 til 2019 for en række fiskearter.
- Det er meget skuffende og en klar udvanding af det oprindelige forslag, siger Rosbach og kalder regeringerne "uansvarlige og uvillige til at gennemføre de nødvendige reformer".
Socialdemokraten Ole Christensen, der også er suppleant i EU-Parlamentets fiskeriudvalg, er glad for, at Gjerskov kæmpede for et kompromis under hårdt pres fra blandt andre den franske minister.
- Jeg er helt enig i, at udsmidforbuddet skal indføres gradvist og i samarbejde med fiskeriet. Og at vi også skal se på de redskaber, der fiskes med.
- Men det går jo ikke at kalde det et udsmidforbud, hvis forbuddet er fyldt med uhensigtsmæssige huller, siger Christensen og minder om, at parlamentet ved en afstemning for nylig stemte klart ja til et meget mere ambitiøst forbud mod udsmid.
Chefen for den danske afdeling af miljøorganisationen Verdensnaturfonden (WWF), den tidligere konservative folketings- og europapolitiker Gitte Seeberg, sætter krasse ord på sin skuffelse.
- I dag blev EU's ministre enige om at fastholde en uambitiøs holdning til fremtiden for den fælles fiskeripolitik. Europaparlamentet har åbenbart talt for døve øren (...). Det er umådelig trist, siger Seeberg.
