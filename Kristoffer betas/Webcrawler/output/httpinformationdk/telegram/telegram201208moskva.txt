Moskva øger sikkerheden før Pussy Riot-dom
Politiet er massivt til stede i Moskva forud for den ventede dom i den omstridte Pussy Riot-retssag.


 Russisk politi har lagt en jernring rundt om den domstol i Moskva, der senere fredag ventes at afsige dom over de tre unge kvinder fra punkgruppen Pussy Riot.
Gaderne, der fører hen til retsbygningen, er afspærret med stålbarrierer, og al trafik i området - både biler og fodgængere - bliver omdirigeret.
Tæt på den bygning, hvor dommen ventes afsagt fredag eftermiddag, holder over 10 busser med kampklædt politi.
De tre tiltalte - Nadesjda Tolokonnikova, Jekaterina Samutsevitj og Maria Alekhina - har i de seneste fem måneder siddet varetægtsfængslet.
I februar afbrød de en gudstjeneste i Moskvas katedral og fremsagde en bøn til jomfru Maria, hvor de bad hende befri Rusland for Vladimir Putin. Måneden efter blev de anholdt og anklaget for "religiøs hooliganisme".
Anklagemyndigheden har krævet, at de tre unge kvinder får tre års fængsel hver.
De tre Pussy Riot-medlemmer afviser, at de har gjort noget forkert, og siger, at deres "punkbøn" var en politisk protest, og at de blot benyttede sig af deres grundlovssikrede ytringsfrihed.
Over hundred journalister ventes at være til stede, når dommen afsiges.
Retssagen har været fulgt tæt og ses som en test på, i hvor høj grad styret i Kreml og i særdeleshed præsident Vladimir Putin vil tolerere politisk opposition.
