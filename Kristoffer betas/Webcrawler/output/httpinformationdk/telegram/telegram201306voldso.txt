Voldsomme vandmasser: Men digerne holder i Tyskland
Vandet står højt i Elben og dens bifloder. Indtil videre holder digerne, og vandstanden falder nogen steder.


 De massive oversvømmelser i Centraleuropa koster stadig problemer mange steder, men det ser ud til, at det nordøstlige Tyskland slipper lidt lettere end frygtet.
Blandt andet i byen Halle i delstaten Sachsen-Anhalt, hvor bifloden Saale tidligere har medført massive skader, ser digerne ud til at klare trykket fra vandmasserne.
Fredag morgen faldt presset på digerne i byen. Vandstanden i Halle blev målt til 7,45 meter, hvilket er 10 centimeter lavere end i løbet af natten.
I byen Bitterfeld, hvor bifloden Mulde løber, blev tusinder fredag morgen bedt om straks at forlade deres huse. Der bor 10.000 mennesker i området.
Byen ligger ved søerne Goitzschesee og Muldestausee, og det frygtes, at vandstanden i disse vil blive så høj, at byen oversvømmes.
Mange mennesker har allerede forladt området.
I Mühlberg, der ligger ved Elben, var vandstanden fredag morgen 9,86 meter, hvilket er 12 centimeter fra vandstanden ved de massive oversvømmelser i 2002.
Til gengæld har Magdeburg sat ny rekord, idet den aktuelle vandstand i delstatens hovedstad er højere end i 2002. Ifølge Sachsen-Anhalts indenrigsministerium er den hidtidige rekord på 6,72 meter overgået med 25 centimeter.
I Magdeburg blev der torsdag målt en vandstand på 6,97 meter, og vandet fortsætter med at stige. Det ventes først at toppe søndag. Normalt er vandstanden i Elben i Magdeburg knap to meter.
Tysklands forsvarsminister, Thomas de Maizière fra det konservative CDU, tager fredag til de oversvømmede områder i Sachsen-Anhalt for at danne sig et overblik over skaderne og for at besøge de soldater, der er sat ind i kampen mod vandmasserne.
Ved middagstid ventes ministeren at komme til byen Lödderitz, hedder det i er erklæring fra forsvarsministeriet. Indbyggerne her trues af den høje vandstand i Elben.
