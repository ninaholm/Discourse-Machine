FN-panel: Lad olie og kul ligge i jorden
Verden er på katastrofekurs, hvis vi bruger alle reserver af fossile brændsler, fastslår FN's Klimapanel.


 Budskabet i den nye rapport fra FN's Klimapanel, der præsenteres søndag i Berlin, er radikalt:
Op mod tre fjerdedele af verdens kul- og oliereserver skal forblive i undergrunden, hvis vi vil holde klodens temperaturstigning under to grader og undgå katastrofale ændringer af klimaet.
De rige lande må droppe afhængigheden af olie, kul og gas, fortæller en lækket version af rapporten, som først endeligt er blevet godkendt lørdag.
 Flere hundrede eksperter i klimapanelet (IPCC) har i den forløbne uge gennemgået et 29 siders resumé sætning for sætning for at sikre, at samtlige forskere og regeringer står bag konklusionerne.
Delrapporten, som indgår i IPCC's femte store klimastatus siden 1990, understreger, at det er nødvendigt at nedbringe det globale CO2-udslip 40-70 procent i forhold til nu.
Opfordringen kommer, mens globale olieselskaber som Shell står på spring for at udnytte nye store forekomster i det sårbare Arktis, og mens skiferolie og -gas er blevet et nyt energieventyr i Nordamerika.
Selv om opgaven er uoverskuelig, er det økonomisk muligt at nå målet om at begrænse opvarmningen til to grader, hvis alle lande handler hurtigt, viser et udkast til rapporten ifølge nyhedsbureauet AFP. Men det skal ske inden for 15 år.
Jo længere vi venter, jo større bliver udfordringen, advarer forskerne.
Ifølge forskningsleder Jens Hesselbjerg, Danmarks Klimacenter under DMI, ligger klimapanelets nyeste anbefalinger helt i tråd med allerede kendt forskning.
- Vi er halvvejs i dag. I 2010 havde vi sluppet cirka halvdelen af den CO2 ud, vi kan tillade os, hvis vi skal holde temperaturstigningen under to grader.
Udledningen skal toppe i 2020, og så skal det nærmest gå i nul, inden vi når ud af dette århundrede, ellers misser vi de to grader, siger han.
