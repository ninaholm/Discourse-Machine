Sex og Samfund: På høje tid med et vatikansk forår
Foreningen Sex og Samfund håber, at kirkens tilhængere vil lytte til pavens nye udmelding på seksualområdet


 
	Pave Frans udmeldinger om abort, prævention og homoseksualitet har vakt mishag blandt mange biskopper og præster i den katolske kirke, men i interesseorganisationen Sex og Samfund hilser man de nye tolerante udmeldinger velkommen.

	- Det var på høje tid, at der kom sådan et forår i Vatikanet i forhold til seksuelle rettigheder for både kvinder, unge og seksuelle minoriteter. Det er nogle tilbud, vi synes, er utroligt vigtige for fattige menneskers vilkår.

	Det siger Sex og Samfunds internationale chef, Tania Dethlefsen, til Ritzau.

	Paven mener, at spørgsmål om abort og homoseksualitet har været en besættelse i den katolske kirke.

	I et interview med det jesuitiske blad La Civilta Cattolica forsøger han at gøre op med den besættelse.

	- Proklameringen af Guds grænseløse kærlighed har forrang i forhold til moralsk og religiøs nødvendighed, siger paven.

	Tania Dethlefsen håber, at kirkens tilhængere vil lytte til, hvad deres overhoved siger.

	- Vi håber selvfølgelig, at Vatikanet vil tage den nye udmelding seriøst og også vil bringe den med til forhandlingsbordet i FN-regi.

	- Men vi håber også, det får en betydning i de mange lande, hvor millioner af kvinder og unge kæmper for at få adgang til prævention og abort, siger Tania Dethlefsen.

	Den katolske kirke har observatørstatus og sidder med ved forhandlingsbordet, når verdens lande forhandler seksuelle rettigheder i FN-regi.

	Ifølge Sex og Samfund sidder Vatikanet ofte på den forkerte side af forhandlingsbordet sammen med allierede, som blandt andet omfatter Rusland, Syrien, Malta, Polen, Iran, Irak, Egypten, Cameroun og Benin.

