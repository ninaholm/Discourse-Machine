Lego overvejer at starte produktion i Asien
I fremtiden vil der måske stå "Made in China" på en del af Legos klodser.


 Den danske legetøjsgigant Lego overvejer at starte en produktion af de ikoniske plastikklodser i Asien.
Det siger chefen for det europæiske marked i Lego, Dirk Engehausen, i et interview med den tyske avis Welt am Sonntag.
- Der er mange steder, man kan forestille sig, for eksempel Malaysia, Indonesien og Thailand, men også Kina, siger Dirk Engehausen til avisen.
I øjeblikket står Asien for 10 procent af det samlede salg i Lego, men koncernen ser muligheder for at udvide salget i regionen, og det er altså også muligt, at en del af de små klodser fremover skal produceres i det fjerne Østen.
I dag har Lego fabrikker i Billund, Ungarn, Tjekkiet og Mexico. Sidstnævnte producerer klodser til det hurtigt voksende amerikanske marked.
Det er fortsat i Europa, at legetøjsgiganten producerer de fleste af sine klodser, og Europa er også fortsat det vigtigste marked for Lego.
For til trods for, at eurokrisen sætter et dystert præg på de europæiske landes økonomi, er der åbenbart fortsat plads i husholdningsbudgetterne til at købe farvestrålende legeklodser til de yngste.

Ifølge Engehausen har eurokrisen ikke skadet Lego, for salget vokser i nogle af de europæiske lande, der er mest mærket af krisen.
- Jeg har en fornemmelse af, at Lego i praksis har koblet sig fra den generelle økonomiske konjunktur i Europa, siger han til Welt am Sonntag.
 I Spanien er salget for eksempel vokset med 10 procent i det forløbne år, selvom det samlede marked er gået 10 procent ned. I Italien er Legos salg endda steget med 21 procent.
Samlet vurderer Engehausen, at Legos samlede omsætning steg 20 procent i 2012 og rundede tre milliarder euro.
