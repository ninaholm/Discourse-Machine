Trojkaen vender tilbage til Grækenland
De internationale talknusere kommer atter til Athen for at vurdere, om Grækenland er klar til ny låneportion.


 Grækenlands statsfinanser bliver atter kigget efter i sømmene, når embedsmænd fra Den Internationale Valutafond (IMF), Den Europæiske Centralbank (ECB) og EU-Kommissionen tirsdag indfinder sig i Athen, den græske hovedstad.
Det er den såkaldte trojka, der står for de kæmpe milliardlån, der holder det kriseramte Grækenland væk fra statsbankerot.
Grækerne får udbetalt store beløb i portioner, men det forudsætter, at grækerne opfylder en række krav om reformer og besparelser.
I øjeblikket forsøger trojkaen og den græske regering at blive enige om næste års budget, hvilket skal bane vejen for, at Grækenland får tilført et beløb på en milliard euro, knapt 7,5 milliarder kroner.
Grækenlands parlament vedtog budgettet for 2014 lørdag, selv om trojkaen og Grækenland fortsat er uenige om om en række elementer i budgettet.
Umiddelbart inden vedtagelsen udtrykte EU håb om, at der kan indgås en aftale med Grækenland i januar, så næste portion kan udbetales.
Trojkaen og Grækenland er blandt andet uenige om prognoserne for næste år, hvor Grækenland er noget mere optimistisk end trojkaen.
Kilder tæt på sagen har ladet forstå, at der blandt andet er uenighed om en ny ejendomsskat, om offentlige afskedigelser og privatiseringer.
Siden trojkaen begyndte at yde Grækenland lån i 2010, er der sprøjtet 240 milliarder euro ind i den græske økonomi.
