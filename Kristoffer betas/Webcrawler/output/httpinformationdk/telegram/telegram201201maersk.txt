Mærsk skal måske redde Costa Concordia
Flere selskaber ventes at byde på at bringe Costa Concordia flot. Et af dem er Mærsk-selskabet Svitzer.


 Eftersøgningen efter savnede fra katastrofen med Costa Concordia er officielt ikke afblæst endnu, selv om vejrforhold og bevægelser i skibet med mellemrum har suspenderet eftersøgningen.
Alligevel er fokus i stigende grad rettet imod at bjærge det forliste krydstogtskib, skriver nyhedsbureauet Reuters.
Et af de selskaber, der kan bjærge skibet, er bjærgningsselskabet Svitzer, som ejes af A.P. Møller-Mærsk.
En talsmand for Svitzer siger til Reuters, at Svitzer muligvis vil byde på opgaven med at bringe Costa Concordia flot.
I øjeblikket er Svitzer i øvrigt i gang med en anden opgave, der også har verdens opmærksomhed. Det er Svitzser, der forsøger at bjærge containerne fra skibet Rena, som ligger brækket over ved New Zealand.
- Jeg gætter på, at de prøver at bjærge skibet intakt, siger Ted Thompson fra organisationen Clia, der arbejder for at fremme turisme med krydstogtskibe i USA.
- Går vi tilbage til Pearl Harbor, blev de fleste skibe her bjærget, ikke hugget op, tilføjer han med henvisning til de krigsskibe, der blev bombet under det japanske overraskelsesangreb i 1941.
- Mange blev hævet intakt, sat i stand og sendt i krig. Så det er muligt at bjærge skibet intakt, mener han.
Ifølge Reuters gik der blot et par dage efter, at Costa Concordia forliste forrige fredag aften, før eksperter fra bjærgningsselskaber og forsikringsselskaber dukkede op på den lille italienske ø Giglio. De skulle se nærmere på Costa Concordia, der ligger - måske usikkert - på en sandbanke ved øen.
Beslutningen om, hvad der skal ske med Costa Concordia, ligger hos skibets ejer, Costa Cruises, forsikringsselskaber og bjærgningsspecialister.
Opgaven sendes så i udbud, og det er her, at det ventes, at Svitzer vil byde.
Men det samme vil andre af verdens førende bjærgningsselskaber, skriver Reuters, og det er blandt andet hollandske Smit Salvage og amerikanske Titan Salvage.
