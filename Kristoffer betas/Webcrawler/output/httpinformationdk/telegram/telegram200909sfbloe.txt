SF bløder op over for lømmelpakke



 Først skabte Venstres såkaldte lømmelpakke sprækker i oppositionen, men nu er der mere eller mindre fodslag mellem SF, Socialdemokraterne og De Radikale om at støtte forslaget om markante bøder til deltagere i ulovlige demonstrationer og til aktivister, der begår hærværk.
 SF's gruppeformand Ole Sohn sagde i første omgang til Morgenavisen Jyllands-Posten, at han ikke kendte til "noget sagligt argument for, at større bøder vil have nogen effekt". Over for Ritzau pointerer han imidlertid, at han "umiddelbart" bakker op om den såkaldte lømmelpakke. Men stadig med en række betænkeligheder.
 - Hvis politiet efterlyser det her værktøj, så fint med SF. Jeg kunne dog godt tænke mig en eller anden form for sandsynliggørelse af, at det rent faktisk vil virke, og at pengene kan kradses ind. Det skulle jo nødig bare være noget signalpolitik, fordi regeringen har brug for at komme i offensiven på retspolitikken, hedder det i en skriftlig kommentar fra Ole Sohn.
 SF'eren vil samtidig gerne have sikkerhed for, at der ikke er tale om en særlov, der kun skal ramme aktivister til december måneds klimatopmøde. Han vil gerne sikre sig, at de samme regler også gælder "hærgende fodboldbøller", og desuden opfordrer Ole Sohn politiet til på forhånd at gå i dialog og lave aftaler med demonstranterne.  
 Socialdemokraterne og De Radikale støtter Venstres forslag om højere bødestraffe. 
