Advarsel: Giftige stoffer truer drikkevandet
Især omkring hovedstaden er kortlægning af giftgrunde mangelfuld. Flere penge en nødvendighed, siger eksperter


 Klorerede opløsningsmidler og andre giftige stoffer siver ned mod drikkevandet fra tusindvis af tidligere industrigrunde rundt om i Danmark.
Og der er flere alvorlige forureninger - vi har bare ikke fundet dem, skriver Politiken fredag.
Især omkring hovedstaden er kortlægningen af giftgrunde langtfra færdig, og derfor opfordrer to af Danmarks fremmeste professorer i jord- og grundvandsforurening nu til, at regionen i en periode får ekstra penge af staten til at få overblik.
- Det vil være samfundsøkonomisk langt smartere, siger Poul L. Bjerg, professor i miljøgeokemi på DTU, til Politiken.
- Ellers risikerer vi, at alvorlige, men ikke-kendte forureninger når drikkevandet, og så er det langt dyrere at rense dem op eller finde alternative drikkevandskilder.
 Professor Per Møldrup fra Aalborg Universitet er enig:
- Staten bør bede regionerne om et bud på nødvendig ekstrabevilling for at være sikker på datagrundlaget for prioritering og oprensningsindsats, siger han til Politiken.
Region Hovedstaden er ekstra hårdt ramt, fordi man både har haft mange industrier, der har brugt krasbørstige kemikalier - og fordi det bliver stadig sværere og dyrere at skaffe nok drikkevand.
Hundredvis af vandboringer har allerede måttet lukke eller drosle ned som følge af forurening, men regionen mangler at kortlægge syv af de kommuner, hvor brugen af klorerede opløsningsmidler og anden farlig kemi var størst i 1950'erne og 1960'erne.
Det drejer sig om København, Frederiksberg, Gladsaxe, Glostrup, Herlev, Rødovre og Hvidovre.
 Det er samtidig kommuner, hvorfra der stadig indvindes meget drikkevand. Samlet vil de indtil nu kendte forureninger i regionen koste mindst 5-6 milliarder kroner at rense op. Og det vil tage mere end 50 år.
