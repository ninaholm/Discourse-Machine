R: Øget politistyrke skal ikke hentes fra gymnasierne
De Radikale vil ikke være med til at finansiere ny politiaftale med penge fra ungdomsuddannelserne.


Hvis De Radikale skal være med i en fireårig politiaftale, må det ikke gå ud over gymnasierne og handelsskolerne.Det mener partiets retsordfører, Sofie Carsten Nielsen, der er bekymret for, at pengene til flere betjente skal tages fra ungdomsuddannelserne, som regeringen har lagt op til.- Vi skal være sikre på, at det ikke kommer til at koste studenterhuer, siger hun til Ritzau.Enhedslisten, Alternativet og SF røg ud af forhandlingerne forholdsvis tidligt i forløbet, da de tre partier ikke kunne gå med til regeringens forslag om at tage 500 millioner kroner til en ny politiaftale fra ungdomsuddannelserne.- Spørgsmål: Hvorfor forlod De Radikale ikke forhandlingerne sammen med de tre andre partier?- Vi har anerkendt, at det var regeringens indgang til det her. Så indtil nu har vi arbejdet for at finde nye midler til at frigøre flere betjente, og det vil fortsætte med at gøre, svarer Sofie Carsten Nielsen.- Men vi er meget optaget af, at der ikke kommer flere hundrede - måske tusinde - betjente på bekostning af, at vi får dårligere gymnasier og handelsskoler.Foruden De Radikale og blå blok er Socialdemokraterne fortsat med i forhandlingerne.Under forhandlingerne er Dansk Folkeparti meget opsat på, at grænsekontrollen bliver genindført, og De Radikale understreger, at en kontrol i givet fald skal fungere på politiets præmisser.- Hvis kontrollen øges i grænseområdet, skal det være efter politiets faglige vurdering, siger hun.Det altoverskyggende diskussionsemne under de igangværende forhandlinger om en fireårig politiaftale er, hvor mange flere betjente der skal på gaderne, og hvor mange penge der skal tilføres.De Radikale mener, at man først og fremmest skal kigge på, hvordan man kan effektivisere politiet, mens Dansk Folkeparti og De Konservative ønsker henholdsvis 2000 og 1500 nye betjente samt tilførsel af nye midler.Parterne mødes senere fredag til forhandlingsmøde i Finansministeriet.ritzau/
