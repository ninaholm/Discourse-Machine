Leder af IS var ikke med i bombet konvoj
Mange forskellige rapporter om Baghdadi har bidraget til mystik om chefen for Islamisk Stat.


 Lederen af Islamisk Stat, Abu Bakr al-Baghdadi, var formentligt ikke med i en konvoj, som blev ramt ved et luftangreb søndag, siger højtstående irakiske sikkerhedskilder til Reuters, efter at der har været forlydender om, at IS-leder blev såret søndag.
- Efter at vi har vurderet alle oplysninger, som vi har modtaget fra vores kilder, så er det mest sandsynlige, at den konvoj, som vi ramte, ikke medbragte Abu Bakr al-Baghdadi, siger en af de højtstående sikkerhedskilder.
 - Vi er stadig ved at gennemføre omfattende undersøgelser for at få klarhed over situationen, tilføjer han.
Irakiske kilder hævdede søndag, at Iraks luftvåben havde bombet en konvoj, hvori lederen af Islamisk Stat befandt sig.
- Det irakiske luftvåben gennemførte en heltemodig operation målrettet en konvoj med den kriminelle terrorist Abu Bakr al-Baghdadi, hed det i en erklæring fra de irakiske sikkerhedsstyrker.
- Hans sundhedsmæssige status er ikke kendt, tilføjes det ifølge AFP.
Det er ikke første gang, at irakiske sikkerhedsfolk fortæller, at de har ramt Baghdadi. At de har såret ham eller dræbt ham. Påstandene er enten aldrig verificeret eller senere afvist.
De mange forskellige rapporter, der har været om, at Baghdadi er blevet ramt, har bidraget til mystikken om IS-chefen.
Ifølge irakiske oplysninger blev han født i 1971 i Samarra i Irak. Han har fire børn med sin første kone. Det er to drenge og to piger. Alle er født mellem år 2000 og 2008.
En irakisk efterretningskilde har ifølge AFP sagt, at Baghdadi er blevet gift med en kone nummer to, og dette par har fået en søn.
Videre skal Baghdadi have tilsluttet sig de militante, sunnimuslimske oprørere efter den internationale styrkes invasion af Irak i 2003.
Han skal have tilbragt noget tid i et fængsel under amerikansk kontrol.
I juni 2014 tonede han frem i en moské i Mosul, som Islamisk Stat lige havde angrebet, som leder af IS.
