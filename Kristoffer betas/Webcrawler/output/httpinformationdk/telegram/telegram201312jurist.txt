Jurist: Kun frie mennesker kan sige ja til interview
Pressen skal dække gidselsager, men der er vigtige etiske regler, der skal overholdes.


 Et gyldigt samtykke kan man kun få fra frie mennesker. Ikke fra gidsler, der sidder i fangenskab hos pirater i Somalia.
Det siger forskningschef i mediejura Oluf Jørgensen, Danmarks Medie- og Journalisthøjskole.
Han mener som Pressenævnet, at Ekstra Bladet og TV2 har lavet grove etiske fejl i deres dækning af gidselsagen, hvor fem besætningsmedlemmer fra coasteren Leopard sad fanget i to år, tre måneder og 18 dage.
Pressenævnet kom med sin kendelse onsdag, og kritikken er skarp.
- Pressenævnet er meget klar i sine udtalelser. Det ligger i klagen fra kaptajn Eddy Lopez, at gidslerne blev banket og udsat for trusler. Han har ikke kunnet give samtykke om offentliggørelse af billeder og interview under de omstændigheder, siger Oluf Jørgensen.
Både TV2 og Ekstra Bladet bragte billeder og interview med Eddy Lopez og de andre gidsler under fangenskabet.
- Der var nærbilleder og interview med Lopez under fangenskabet, hvor han udtaler sig om meget private forhold, selvmordstanker og nervesammenbrud, siger Oluf Jørgensen.
Han håber, at medierne fremover vil rette sig efter kendelsen.
- Det er den første sag af denne her karakter, og det er en meget, meget alvorlig sag, hvor de overordnede spørgsmål er, om medierne går gidslernes ærinde, og om de udstiller gidslerne, siger han.
- Derfor skal der være et samtykke om offentliggørelse efter frigivelsen, når man er en fri mand, og situationen er normaliseret. Man kan ikke give sit samtykke, når man er gidsel, siger han.
Derimod kritiserer Pressenævnet ikke, at pressen dækkede sagen, fordi sagen har almen samfundsmæssig interesse.
Ekstra Bladet kørte gennem 10 måneder en kampagne med titlen "Skal Eddy og Søren rådne op i Somalia", hvor gidslerne blev interviewet og omtalt, og de var på forsiden næsten dagligt.
TV2 får alvorlig kritik for udsendelsen "De danske gidsler - mareridtet i Somalia". TV2 burde have gjort opmærksom på, at kaptajnen ikke kunne udtale sig frit - igen fordi han var omgivet af bevæbnede vagter.
