Unge får motions-pligt efter en S-valgsejr
Børn og unge skal røre sig mere. Vinder S valget kommer der ekstra motionstimer på skemaet, lover ordfører.


 Socialdemokraterne vil, hvis de vinder valget, havde mere motion og bevægelse i skolen og på ungdomsuddannelserne.
 Det slår idrætsordfører Flemming Møller Mortensen fast.
- Der skal være mindst en times motion og bevægelse om dagen. Det er det, der skal til, hvis vi skal have sunde børn og unge, siger Flemming Møller Mortensen.
Også De Radikale ønsker en lov, der garanterer mindst én times motion dagligt til børn og unge, og det skal ske i et samarbejde mellem skolerne og fritidsordningerne.
Ny dansk forskning har netop vist, at med op til seks timers idræt om ugen halveres risikoen for sukkersyge hos børn med op til 45 procent.
Undersøgelsen viser også, at børnene fik bedre koordination og balance, de blev stærkere og fik lavere risiko for rygproblemer. Idrætstimerne gavnede også de børn, der ikke rører sig så meget og har tendens til fedme.
Ifølge Flemming Møller Mortensen svarer resultaterne til, hvad både Forebyggelseskommissionen og Breddeidrætsudvalget tidligere enstemmigt har anbefalet.
Han mener, at regeringen har været døve i debatten.
- Det er meget skuffende, at Bertel Haarder, som da han var undervisningsminister havde en forståelse for, at der skulle gøres noget, ikke som sundhedsminister har taget initiativet, siger han.
Flemming Møller Mortensen lægger vægt på, at det ikke kun er en ekstra idrætstime, børnene og de unge skal have.
- Der skal være fuld metodefrihed for lærerne. Men skolerne skal dokumentere, at de rent faktisk bruger en time om dagen på motion, siger han.
Dansk Idræts-Forbund (DIF) har undersøgt folketingskandidaternes holdning til idrætspolitiske emner. 72 procent vil arbejde for flere obligatoriske timer i idrætsfaget i folkeskolen, viser undersøgelsen.
