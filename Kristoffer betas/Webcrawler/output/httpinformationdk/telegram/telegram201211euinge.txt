EU: Der er ingen regler mod Apple-censur
Det strider ikke mod nogen EU-regler, at Apple ikke vil sælge Peter Øvigs bøger, lyder det fra EU-Kommissionen


 Når Apple nægter at sælge forfatteren Peter Øvigs tobindsværk Hippie, fordi bøgerne indeholder nøgenbilleder, er der nok ingenting, EU kan gøre for at ændre it-gigantens beslutning.
Sådan lyder den foreløbige udmelding fra EU-Kommissionen.
Her er hele tre kommissærer blevet hevet ind i sagen, fordi kulturminister Uffe Elbæk (R) og EU-parlamentarikerne Morten Messerschmidt (DF) og Morten Løkkegaard (V) har henvendt sig til tre forskellige kommissærer.
Det drejer sig om henholdsvis uddannelseskommissær Androulla Vassiliou, kommissæren for det indre marked Michel Barnier, og kommissæren for den digitale dagsorden Neelie Kroes.
Sidstnævntes talsmand fortæller onsdag på et pressemøde i Bruxelles, at kommissionen endnu ikke har modtaget brevet fra Uffe Elbæk, og at man derfor ikke har taget endelig stilling i sagen.
 - Men som vi har forstået det, så er den pågældende bog tilgængelig hos andre online forhandlere end Apple, siger kommissionens talsmand og tilføjer:
 - Der er ingen specifikke EU-regler, der vedrører indholdet på de her platforme. Men vi vil selvfølgelig besvare brevet, når vi modtager det og får kigget på den konkrete sag.
Hele sagen startede, da Apple bad Peter Øvig rense sine to Hippie-bøger for kønsdele, bryster og seksuelle motiver, før bøgerne kunne sælges gennem Apples e-boghandel iBookstore.
Men de censurerede bøger med 47 fotografier, der var delvist tildækket med røde æbler, nåede kun at være i handlen i fire dage, før Apple fjernede dem.
Det fik Peter Øvig til at bede kulturministeren om at "sikre rammerne for et frit og åbent kulturudvalg for digitale læsere".
I første omgang ønskede Uffe Elbæk ikke at gå ind i sagen, men da Apple helt fjernede bøgerne fra sin butik, fik det ministeren til at reagere:
- Sagen rejser nogle grundlæggende spørgsmål. For hvad sker der, når nogle aktører bliver så store, at de kan dominere hele området?
