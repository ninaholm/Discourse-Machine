Christiania står svagt



 Christianias fremtid ser dyster ud, efter at regeringen i går afviste christianitternes udspil til en aftale om fristadens fremtid. Det vurderer professor i offentlig forvaltning ved Aalborg Universitet, Claus Haagen Jensen.
 - Jeg har lidt svært ved at se noget retsgrundlag, der kan føre til, at Christiania vinder retssagen, siger Haagen Jensen. 
 Christianitterne har anlagt flere retssager mod staten, fordi man mener at have vundet hævd på området og statens bygninger, hvilket staten afviser. Og det giver Haagen Jensen staten ret i.
 - De får svært ved at vinde hævd på området, fordi når de har haft en aftale med staten, så er der ikke basis for bagefter at vinde hævd, siger Haagen Jensen, der vurderer, at sagen kan komme til at tage op til to år, fordi den formentlig ender i Højesteret.
 Den afgørende kollektive retssag kommer for retten til november, mens der tages hul på de 723 individuelle sager i foråret. 

