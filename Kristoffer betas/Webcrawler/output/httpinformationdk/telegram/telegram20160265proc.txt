65 procent af tjekkerne vil ikke have krigsflygtninge
Tjekkiets præsident siger, at integration af muslimske samfund "er praktisk umulig".


 Omkring to ud af tre tjekker ønsker ikke, at flygtninge fra krigszoner kommer til Tjekkiet.
Det viser en ny opinionsmåling, der er udtryk for tiltagende fjendtlighed over for migranter og flygtninge i det østeuropæiske land.
De centraleuropæiske lande har modsat sig, at der indføres kvoter, så migranter og flygtninge fordeles mellem EU-landene. Den tjekkiske præsident, Milos Zeman, er en af de europæiske ledere, som har anvendt en hård retorik over for migranter og flygtninge.
Den seneste månedlige måling fra forskningscenteret Tjekkiets Offentlige Opinion viser, at 65 procent af tjekkerne er imod at tage krigsflygtninge. I september var det 50 procent.
28 procent mener, at flygtninge kun bør accepteres, indtil de kan vende hjem.
Over en million flygtninge og migranter kom til Europa sidste år - de fleste af dem var flygtninge fra Syrien, Irak og Afghanistan.
Zeman har begrænset politisk indflydelse, men han har sagt, at integration af muslimske samfund "er praktisk umulig", og han kalder flygtningestrømmen for "en organiseret invasion".
 Zeman har sagt, at migranter og flygtninge vil indføre sharialovgivning, stene kvinder til døde for utroskab og hugge tyves hænder af. Hans udtalelser er blevet kritiseret af andre regeringer og af FN's menneskerettighedschef.
Premierministrene fra Tjekkiet, Slovakiet, Ungarn og Polens mødtes i Prag mandag for at drøfte krisen forud for et EU-topmøde sidst på ugen.
Den tjekkiske premierminister, Bohuslav Sobotka, sagde søndag, at de fire lande - der kollektivt er kendt som Visegrad-landene - er parate til at hjælpe Balkanlande, som vil lukke helt af til Grækenland for at få dæmmet op for flygtningestrømmen.
Ud over Ungarn har ingen af de centraleuropæiske leder taget imod noget betydeligt antal migranter og flygtninge.
