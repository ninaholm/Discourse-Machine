Det Hvide Hus evakueret: Person hoppede over hegnet
En mand nåede at komme ind i Det Hvide Hus. Det fik myndighederne til at evakuere præsidentpalæet kortvarigt.


 Dele af Det Hvide Hus i Washington blev fredag aften lokal tid evakueret, melder flere amerikanske medier.
Personale og pressefolk i præsidentboligens vestlige fløj blev ifølge CBS News' politiske journalist Mark Knoller bedt om at forlade bygningen af bevæbnede vagter.
Evakueringen skete, få minutter efter at præsident Barack Obama forlod Det Hvide Hus sammen med sine to døtre og en af deres veninder for at besøge Camp David weekenden over.
Grunden til evakueringen var ifølge en agent fra Secret Service, at en person hoppede over hegnet til Det Hvide Hus og kom "for tæt" på palæet. Manden formåede at spurte over plænen med retning mod hovedbygningen.
En talsmand fra Secret Service oplyser, at manden nåede ind i Det Hvide Hus, før han blev pågrebet. Dog nåede han kun lige akkurat ind ad dørene på den nordlige side af præsidentens bolig, skriver nyhedsbureauet AP ifølge ABC News.
Et vidne filmede episoden, hvor manden kan ses løbe på græsset.
Der er ifølge Secret Service tale om en 42-årig mand, som var ubevæbnet. Han er efterfølgende blevet kørt til hospitalet, da han klagede over smerter i brystet.
Agenter gennemsøgte efter anholdelsen Det Hvide Hus for at sikre, at ingen andre ubudne gæster havde fået adgang til præsidentboligen, men efter cirka en halv time blev alarmen afblæst, og personale samt pressefolk kunne igen sætte sig i de vante lokaler, oplyser vidner på stedet.
