Tyrkere trækker ambassadør hjem fra Paris
Relationer mellem Paris og Ankara belastes af nyt fransk lovudkast om folkedrab i Armenien


 Tyrkiet kaldte torsdag landets ambassadør i Frankrig hjem i protest mod, at det franske parlament har valgt at støtte et lovforslag, der vil forbyde enhver benægtelse af tyrkernes drab på hundredtusinder af armeniere under Første Verdenskrig.
 - Ambassadør Tahsin Burcuoglu forlader Frankrig fredag. Andre sanktioner fra Tyrkiet vil blive meddelt af premierminister Recep Tayyip Erdogan, siger en tyrkisk regeringstalsmand.
 Tyrkiet havde truet med både diplomatiske og handelsmæssige sanktioner, hvis det franske parlament stemte for loven, selv om Frankrig er tyrkernes allierede i Nato.
 Omkring 50 parlamentarikere fra alle partier støttede torsdag lovforslaget i Nationalforsamlingen i Paris. Det skal nu til behandling i udvalg i Senatet.
Mange historikere bruger betegnelsen folkedrab om tyrkernes massedrab på hundredtusinder af armeniere i 1915.
Den tyrkiske regering selv taler om, at mellem 300.000 og 500.000 armeniere blev dræbt, og at mindst ligeså mange tyrkere blev dræbt under civile uroligheder og stridigheder, da Det Osmanniske Rige faldt fra hinanden.
Striden kommer på et tidspunkt, hvor Frankrig ønsker at arbejde tættere sammen med Tyrkiet om både Syrien og Iran. Tyrkiets økonomi er i kraftig vækst, og landet er ved at blive en "regional supermagt" i Mellemøsten. Et sammenbrud i de to landes relationer ville derfor kunne få vidtrækkende følger.
- Vi forsøger ikke at omskrive historien, men vi foretager en nødvendig politisk handling, siger den franske parlamentariker Patrick Devedjian, som har armensk baggrund.
Det franske lovforslag vil gøre det strafbart at benægte enhver massakre, som staten har benævnt folkemord. Det er indtil nu kun Holocaust og det armenske folkedrab, der er omfattet.
