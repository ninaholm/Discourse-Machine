Fredagens obligationer: Profit blev taget hjem i søvnigt marked



 
Der var generelt set mindre rentestigninger på et roligt europæisk obligationsmarked fredag, hvor investorerne brugte ugens sidste handelsdag til at hive profit hjem efter den seneste tids rentefald.
Sådan gik det dog ikke helt i Danmark.
Herhjemme steg renten på den toneangivende tiårige danske statsobligation med udløb i 2025 i begyndelsen af fredagen, men ud på eftermiddagen faldt renten tilbage og lukkede i 0,28 pct., hvilket var et fald på 1 basispoint i forhold til torsdagens lukkeniveau.
Rundt i Europa var der mindre rentestigninger i flere af landene i Nordeuropa, hvor renterne steg 0-1 basispoint i lande som Tyskland, Holland, Frankrig.
De danske renter bevæger sig dermed fortsat på et meget lavt niveau oven på de seneste måneders massive pres på den danske valuta.
Det ser dog ud til, at presset er aftaget en anelse på det seneste, hvilket blandt andet er understreget af, at Nationalbanken slet ikke har interveneret de seneste par uger.
Hos Nordea vurderer man dog, at der er lang vej igen, før situationen kan kaldes normal.
- Kronepresset kan godt tage til igen, og Nationalbanken vil formentlig afvente at se, hvad der sker med renterne på helt kort sigt i forbindelse med ECB's opkøbsprogram, siger Morten Hassing Povlsen, rentestrateg i Nordea, til Ritzau Finans.
Han vurderer, at Nationalbanken vil arbejde sig tilbage til normalen i den modsatte rækkefølge i forhold til de tiltag, som er blevet iværksat som led i presset på kronen.
Det vil sige, at Nationalbanken i første omgang ikke sælger kroner i markedet i en længere periode, igen begynder at acceptere bud på skatkammerbeviser, hvorefter banken så atter kan starte med at sælge statsobligationer. Derefter vil man måske kunne forvente en renteforhøjelse.
Fredagen var ellers mere eller mindre begivenhedsløs på makrofronten. Eneste relevante nøgletal kom fra USA i form af Michigan-tillidsindekset, der overraskende viste et fald til 91,2 i den foreløbige opgørelse for marts. Økonomerne havde ifølge Bloomberg News ventet en fremgang til indeks 95,5 fra 95,4 i februar.
