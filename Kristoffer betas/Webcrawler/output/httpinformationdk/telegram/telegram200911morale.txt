Morales har udsigt til ny præsidentperiode



 Den venstreorienterede præsident Evo Morales er klar favorit til at vinde præsidentvalget i Bolivia i weekenden og dermed få mandat til en anden embedsperiode.
 Morales står til 55 procent af stemmerne, viser en meningsmåling offentliggjort i avisen La Razon. Hans nærmeste modstandere, den tidligere kaptajn i hæren Manfred Reyes og den konservative cementmillionær Samuel Doria Medina, får i målingen henholdsvis 18 og 10 procent af stemmerne.
 Morales, den første præsident i Bolivia, der kommer fra den oprindelige indianske befolkning, er en nær allieret af Venezuelas socialistiske præsident, Hugo Chavez. Under sin første præsidentperiode har Morales nationaliseret en række energi-, mine- og telekommunikationsselskaber. Han har lovet at ville øge statens rolle i økonomien, hvis han vinder præsidentvalget på søndag.
 Meningsmålingen, der er foretaget af Ipsos Apoyo, forudser, at Morales og hans Bevægelse for Socialisme vil få et flertal i Kongressen, der også er på valg søndag.
