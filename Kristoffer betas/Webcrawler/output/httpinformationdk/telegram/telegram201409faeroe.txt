Færøerne hjælper Putin og kritiserer EU-sanktioner
Den færøske eksport til Rusland øges, men udenrigsminister Lidegaard advarer mod at udnytte krisesituationen.


 Mens Danmark og resten af EU mærker konsekvenserne af de russiske sanktioner på eksporten, øjner Færøerne muligheden for at tage en bid af markedet.
Derfor har den færøske lagmand Kaj Leo Holm Johannesen været på besøg i Moskva for at drøfte øget eksport til Rusland. Under sit besøg kritiserede Johannesen EU's sanktionspolitik og fik til gengæld russisk tilsagn om øget eksport, skriver Berlingske.
Det var den færøske side, der tog initiativ til besøget, og lagmanden mødtes blandt andet med den russiske viceminister for fiskeri, Ilja Sjestakov.
Udenrigsminister Martin Lidegaard (R) advarer dog Færøerne om at udnytte situationen, der er foranlediget af krisen i Ukraine.
- Det er mit indtryk, at Færøerne er fuldt ud opmærksom på EU's forventning til tredjelande om, at de ikke udnytter situationen på grund af den russiske boykot af EU. Vi har alle sammen et ansvar for at sikre, at der ikke profiteres på andres markedstab på grund af sanktionerne, og jeg har tillid til, at Færøerne finder den rette balance i sagen, skriver ministeren i en mail til Berlingske.
Det fremgår af en russisk version af mødet, at forsyninger af fisk og lakseyngel fra Færøerne skal mildne virkningerne af det russiske importforbud mod EU-landene og Norge.
Kaj Leo Holm Johannesen afviser dog, at han "dolker" Vesten og Nato i ryggen, som det færøske socialdemokratiske folketingsmedlem Sjúrdur Skaale har påstået. Anklagen bunder i, at lagmanden har kritiseret sanktionerne, og samtidig hjælper Rusland med at gennemføre sin embargo mod vestlige fødevarer.
- Det er noget vrøvl. Selvfølgelig er vi en del af Vesten og Nato, dette her drejer sig om praktisk handel. Ja, jeg sagde til russerne, at jeg ikke synes, at boykot er vejen frem til at løse problemer. Men vi er selvfølgelig bekymrede over situationen i Ukraine, siger han til Berlingske.
