Fortidens synder koster SAS kæmpebøde
Det kriseramte flyselskab SAS skal slippe knap 160 millioner norske kroner til flyselskabet Norwegian for industrispionage. SAS overvejer at appellere dommen.


 Det har lønnet sig for det norske lavprisflyselskab Norwegian, at det stædigt har holdt fast i sagen mod SAS om industrispionage. Flyselskabet kan nu se frem til en klækkelig erstatning på 160 millioner norske kroner og SAS skal betale sagens omkostninger, har en norsk appelret afgjort.
Det koster i alt SAS, hvad der svarer til 161 millioner danske kroner.
Hele miseren opstod tilbage i 2001, hvor SAS Norge, der dengang hed Braathen, samarbejdede med Norwegian på ruten mellem Stavanger og Newcastle via bookingsystemet Amadeus. Da ruten blev nedlagt fortsatte Braathen angiveligt med at bruge data fra Norwegian.
Sagen blev først rejst af det norske bagmandspoliti Økokrim, der ikke havde held med at få SAS dømt, og derefter blev den taget op i form af et civilt søgsmål fra Norwegian. 
Oprindeligt mente Økokrim, at Norwegian skulle have 7,8 millioner kroner i erstatning. Nu har en norsk appelret foreløbig sat et punktum i sagen, men SAS overvejer at anke dommen endnu en gang.
- Vi er skuffede over appelrettens afgørelse. Vi havde håbet, at denne sag kunne afsluttes med en kendelse, men vi noterer os, at afgørelsen ikke var enstemmig, og vi vil nu undersøge afgørelsen nærmere for at undersøge, om den skal appelleres, siger Mats Jansson i en meddelelse.
SAS oplyser, at kendelsen vil få negativ effekt på resultat og likviditet med 200 millioner svenske kroner. Det er et dunk i maven på SAS, der aktuelt igen er ude i nye store spare- og fyringsrunder for at kunne holde sig flyvende.
Norwegians administrerende direktør Bjørn Kjos er ikke overraskende glad for dommen.
- Vi er svært tilfredse med, at domstolen har dømt SAS til at betale Norwegian tæt på 175 millioner norske kroner i erstatning for den industrispionage, vi blev udsat for, siger han i en meddelelse.
