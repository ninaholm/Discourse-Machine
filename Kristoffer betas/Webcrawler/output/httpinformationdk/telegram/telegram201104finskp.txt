Finsk politik har fået en mandlig Pia K
Messerschmidt ser flere ligheder mellem Pia Kjærsgaard og Timo Soini, der har fået et flot finsk valg.


 - Selv om man ikke tror det, når man ser et billede af ham, så er han faktisk den mandlige pendant til Pia Kjærsgaard.
EU-parlamentarikeren for Dansk Folkeparti Morten Messerschmidt kender den helt store sejrherre ved det finske valg, Sannfinländarna-formanden Timo Soini, indgående.
Bortset fra den fysiske fremtoning ser han en række lighedspunkter mellem finnen og DF-formand Pia Kjærsgaard. For ligesom Kjærsgaard er Soini:
- Meget dedikeret og kompromisløs i sin tilgang, men samtidig også en utrolig hjertelig og omgængelig person, mener Messerschmidt.
Messerschmidt og Soini har med danskerens ord udgjort et "personligt og politisk makkerpar" det seneste halvandet år, hvor de begge har siddet i EU-Parlamentet.
Og DF'eren har talt ved Sannfinländarnas arrangementer ved flere lejligheder.
- Han er en målbevidst og stærk karakter. Men samtidig er han også utrolig folkelig, forklarer Messerschmidt om Soini, hvis parti fik 19 procent af stemmerne ved det finske valg søndag - det er næsten en femdobling i forhold til valget i 2007.
- På alle større områder er der tale om et søsterparti til Dansk Folkeparti, siger Messerschmidt om Sannfinländarna og nævner den økonomiske politik, udlændingepolitikken, retspolitikken og særligt EU-politikken som punkter, hvor de to partier tænker ens.
- De 10 vigtigste områder for Sannfinländarna vil være de samme som for Dansk Folkeparti. På de ni af dem vil vi være enige, opsummerer han.

På udlændingespørgsmålet er Sannfinländarna dog ikke ligeså indvandringskritiske som eksempelvis Dansk Folkeparti. Sådan lyder det fra Laura Parkkinen fra Turku Universitet, som har forsket i populisme og Sannfinländarnas politiske linje.
Messerschmidt har sin udlægning af sagen:
- Indvandringspolitikken spiller ikke den samme rolle i Finland som i Danmark, så det er ikke et område, hvor partiet har markeret sig på samme måde som Dansk Folkeparti, siger han.
