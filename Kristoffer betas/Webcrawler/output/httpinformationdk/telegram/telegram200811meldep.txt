Meldepligt for asylansøgere virker ikke



 De skal bo i et udsendelsescenter, skal melde sig to gange om ugen og leve af cafeteriamad. Men selv ikke dette begrænsede liv kan få afviste asylansøgere fra Irak til at rejse hjem. Kun seks af de i alt 303 irakere, der lever på denne måde, har sagt ja til at vende hjem.
 - Ordningen har reelt ingen effekt i forhold til gruppen af afviste asylansøgere fra Irak, konkluderer Rigspolitiet i sin seneste status. Også blandt asylansøgere fra Somalia og Iran er effekten begrænset.
 Ifølge vicerigspolitichef Hans-Viggo Jensen virker det heller ikke at frihedsberøve dem. Det eneste, der kan få folk til at rykke sig, er risikoen for at blive tvangshjemsendt, siger han.
 Men det er endnu ikke lykkedes Danmark at få en hjemsendelsesaftale med myndighederne i Bagdad.
