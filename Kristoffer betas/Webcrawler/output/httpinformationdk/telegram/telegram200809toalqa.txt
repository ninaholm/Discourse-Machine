To al-Qaeda-ledere meldes dræbt i Pakistan



 Pakistanske efterretningskilder siger, at der var to fremtrædende al-Qaeda-ledere blandt de fire udenlandske militante, som mandag blev dræbt ved et amerikansk luftangreb i Nord-Waziristan, Pakistans urolige grænseprovins til Afghanistan.
 En af de dræbte stod åbenbart i spidsen for terrornetværkets aktiviteter i Pakistans stort set lovløse stammeområder, hvor amerikanske fly mandag affyrede flere missiler.
 Ifølge kilderne var den dræbte Abu Haris al-Qaedas leder i stammeområderne, mens et andet offer, Abu Hamza, styrede terrornetværkets aktiviteter i regionens største by, Peshawar.
 De amerikanske luftangreb har vakt harme i den pakistanske befolkning. USA forsvarer angrebene med, at Osama bin Ladens terrornetværk og Talibanmilitsen bruger de pakistanske stammeområder som skjulested.
