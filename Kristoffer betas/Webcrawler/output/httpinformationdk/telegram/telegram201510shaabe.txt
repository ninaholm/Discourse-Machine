S håber stadig på at blive lukket ind i finansloven
Regeringen bør vælge en bred aftale frem for den blå finanslov, det tegner til, mener socialdemokraterne.


 Mens de borgerlige partier tirsdag mødes med finansminister Claus Hjort Frederiksen (V) for at diskutere finansloven for næste år, så sidder Socialdemokraterne stadig klar ved telefonen og venter på, at Hjort skal ringe.
Indtil videre forgæves, oplyser finansordfører Benny Engelbrecht (S). Han håber dog stadig på, at hans parti kan bide sig fast i det forhandlingsbord, det indtil videre slet ikke er kaldt til møde omkring.
- Socialdemokraterne er klar til at forhandle og vi vil møde op konstruktivt og uden ultimative krav, siger Engelbrecht.
Socialdemokraternes hovedprioriteter er flere voksne i daginstitutionerne, bedre hjælp til kroniske syge og at det økonomiske opsving kommer hele landet til gavn, siger han.
Før efterårsferien præsenterede samtlige Folketingets partier deres krav og forslag til næste års budget.
Nu er tiden så kommet til, at de borgerlige partier mødes samlet hos finansministeren, der allerede efter de indledende møder gjorde det klart, at han anså det for mest sandsynligt med en finanslovsaftale med højre side af Folketinget.
Det ærgrer Benny Engelbrecht.
- Vi mener, det er i Danmarks interesse med en bred aftale, der kan skabe stabilitet hen over midten, siger han.
- Der er en klar forhandlingsmulighed i vores vejbane. Vi har allerede indgået delaftaler, men det vi er optaget af er, at den forhandlingsreserve, der altid er, ikke kommer til at gå til skattelettelser, men til styrkelse af velfærden.
Ifølge Engelbrecht er Socialdemokraterne indtil videre ikke inviteret til yderligere forhandlinger.
- Men jeg rydder gerne kalenderen, hvis finansministeren ønsker at se os, siger han.
