Bupl: Retskravet til ældre er nødvendige
Bitre erfaringer, siger Bupl, og kalder det en god idé med lovbestemte rettigheder til de ældre på finansloven


 Bupl forstår godt Enhedslistens stålfasthed omkring minimumrettighederne til de ældre.
Enhedslisten står i forhandlingerne om finansloven fast på, at de ældre skal være fuldstændig sikre på, at hvis de har brug for det, har de ret til et bad to gange om ugen.
I 2012 lavede regeringen en finanslovaftale, som gav kommunerne 500 millioner kroner om året til "bedre normeringer", blandt andet flere pædagoger per barn i daginstitutionerne.
Men kun godt halvdelen af pengene er blevet brugt på det.
 - Jeg kan godt forstå, at Enhedslisten holder fast på det her, for det har været enormt svært at sikre, at de penge rent faktisk nåede ud i daginstitutionerne, siger formanden for Bupl, Henning Pedersen.
Han mener, at det lyder fint med det kommunale selvstyre, og at man i det lokale ved, hvordan pengene bedst bruges.
- Vores erfaring er bare, at vi ved, at nogle kommuner slet ikke bruger pengene på det, der var aftalt med regeringen.
- Det skal jo være noget, der bliver omsat til virkelighed. Det er ikke nok med hensigter, siger han.
To år i træk har Bupl undersøgt, hvordan kommunerne har brugt deres andel af de 500 millioner kroner. De viser, at kun halvdelen er blevet brugt til bedre normeringer eller et kvalitetsløft.
- Nogle steder bliver der ikke brugt en krone ude i daginstitutionsområdet, siger han.
Henning Pedersen fortæller, at selvom der blev lavet en aftale i kommuneøkonomiaftalen, så var der kommuner, som alligevel valgte at prioritere pengene anderledes, og derfor er et retskrav nødvendigt.
Finansminister Bjarne Corydon (S), indenrigsminister Margrethe Vestager (R) og skatteminister Holger K. Nielsen (SF), sagde på et pressemøde mandag, at de vil afsætte én milliard kroner årligt til ældreområdet i finanslovaftalen.
Det er imidlertid ikke godt nok for Enhedslisten, som mener, at der skal være en lovændring i serviceloven, som sikrer, at kommunerne vil bruge pengene på blandt andet bade til hjemmehjælpsmodtagerne.
