Rusland udviser USA-diplomat for spionrekruttering
En amerikansk CIA-agent er udvist fra Rusland - han beskyldes for at ville rekruttere spioner.


 En amerikansk CIA-agent, som den russiske sikkerhedstjeneste kortvarigt havde tilbageholdt og videresendt til den amerikanske ambassade, udvises nu fra Rusland, skriver nyhedsbureauet Reuters.
 Diplomaten beskyldes af russiske myndigheder for at rekruttere spioner, og han er erklæret "persona non grata".
- En sådan provokerende adfærd i den kolde krigs ånd er på ingen måde fremmende for den fælles tillid, skriver det russiske udenrigsministerium.
Den påståede agent, der er identificeret som Ryan C. Fogle, siges at have arbejdet under cover som ambassadens tredjesekretær.
 - Han rådede over speciel teknisk udstyr og havde skrevne instruktioner om at rekruttere russiske borgere, da han blev tilbageholdt natten til mandag, oplyser russiske nyhedsbureauer, der henviser til officielle erklæringer fra sikkerhedstjenesten.
Episoden sker på et tidspunkt, hvor forholdet mellem Rusland og USA er spændt, og hvor de to store lande kæmper for at få forbedrede relationer.
USA og Rusland har blandt andet aftalt at optrappe et sikkerhedssamarbejde efter bombeanslagene mod Boston Marathon i sidste måned, ligesom de har planer om at organisere en international konference for at bane vej for fred i Syrien.
I Washington er der dog dyb bekymring over, hvad der anses for at være præsident Vladimir Putins undertrykkelse af menneskerettighederne.
Den seneste store spionstrid mellem de to tidligere koldkrigsrivaler fandt sted i 2010 og omfattende den glamourøse Anna Chapman og 10 andre russiske spioner. De blev alle anholdt i USA og deporteret til deres hjemlande.
