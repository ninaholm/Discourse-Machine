Løbere kæmper mod smog: Bærer masker i kinesisk maraton
En deltager bar gasmaske, mens andre brugte mere beskeden udgave. Luftforureningen er steget kraftigt i Kina.


 Det er hårdt at tilbagelægge de 42,175 kilometer, som er længden på et maraton, men løberne i Beijing Marathon kæmper med en ekstra forhindring i form af en tyk smog, der omgiver millionbyen.
Nogle atleter bærer masker for at skåne sig selv mod luftforureningen, der er steget til 16 gange det maksimale anbefalede niveau. Mindst en deltager bar en stor, grøn gasmaske, mens andre valgte en mere beskeden hvid maske.
Arrangørerne bag løbet afviste at udsætte det på trods af den hvide tåge over Kinas hovedstad. I stedet er der indkaldt ekstramedicinsk personale til at behandle skader og sygdom blandt de mere end 25.000 registrerede deltagere.
Niveauet af de små forurenende partikler kendt som PM2,5, der sætter sig dybt i lungerne, nåede mere end 400 mikrogram per kubikmeter i Beijing, hvor løberne stillede til start.
Verdenssundhedsorganisationen, WHO, anbefaler en daglig eksponering på maksimum 25. Den amerikanske ambassade i Beijing beskriver forureningen i luften søndag i Beijing som "farlig".
- Da jeg så maskens tilstand efter 10 kilometer, besluttede jeg, at det var nok, siger en britisk løber ved navn Chas Pope, der meldte sig ud af løbet.
- Det føltes temmelig latterligt, når vi egentlig løber for sundhed og fitness, siger han videre.
Mange af de bedste løbere på de lange distancer afstod fra at deltage i løbet, der blev vundet af Etiopiens Girmay Birhanu Gebru i tiden 2 timer 10 minutter og 42 sekunder.
Det er et stykke fra de bedste tider på distancen. I september dannede Berlin Marathon rammen om en ny uofficiel verdensrekord på maratondistancen for andet år i træk.
Kenyaneren Dennis Kimetto vandt løbet i tiden 2 timer 2 minutter og 57 sekunder. Dermed forbedrede han verdensrekorden med 26 sekunder.
Kina har i årevis været ramt af en kraftig luftforurening, der er forårsaget af enorm brug af kul til fremstilling af elektricitet, der skal forsyne landets blomstrende økonomi.
