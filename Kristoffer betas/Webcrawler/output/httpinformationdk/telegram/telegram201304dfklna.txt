DF: KL-næstformands bandbulle mod lærerne er pinlig
Hovedrystende, at KL's eksformand lægger navn til så lavt et debatniveau om lærerkonflikt, siger DF-politiker.


 Næstformanden i KL, Venstre-manden Erik Fabrin, skulle have holdt sin mund i stedet for at udtale, at lærerne nok skal komme på deres grædende knæ, når strejkekassen er tom og bede om en afslutning på konflikten.
Det siger Dansk Folkepartis folketingsmedlem og tidligere kommunalordfører Hans Kristian Skibby, der er rystet over KL-toppens debatniveau.
- Der skal være en dag efter i morgen, og det hører ingen steder hjemme, hvis næstformanden for KL begynder at bruge et sprogbrug over den samlede danske lærerstab om, at de skal komme krybende på deres knæ, siger Hans Kristian Skibby.
- Det er nu engang ikke pligt for en politiker at kommentere alt, men derimod kun en ret. Derfor er det hovedrystende, at KL's tidligere formand vil lægge navn til så lavt et debatniveau, siger han om Fabrin, der var kommunernes førstemand fra 2006 til 2010.
KL holder fast i det ultimative krav om at få gjort op med lærernes arbejdstidsregler. Derfor mener Erik Fabrin, at lærerformand Anders Bondo Christensen er i færd med at "brænde alle strejkekronerne af uden grund".
På et spørgsmål om, hvorvidt KL bare venter på, at lærernes strejkekasse bliver tømt, henviser Rudersdals borgmester til udfaldet af pædagogernes og sygeplejerskernes strejke i 2008.
- Da endte det ganske enkelt med, at kasserne var tomme, og så måtte de komme tilbage på deres grædende knæ og bede om at få afsluttet konflikten.
 Og det blev selvfølgelig afsluttet på en ordentlig måde, for vi skal alle sammen arbejde sammen bagefter, siger han til Berlingske.
Erik Fabrin forventer, at det scenarie vil gentage sig i lærerkonflikten.
Men Hans Kristian Skibby er ikke imponeret af KL-næstformandens argumentation i Berlingske.
- Det er ganske enkelt pinligt med den opførsel, og hvis ikke Erik Fabrin har noget bedre at diske op med i et interview, så burde han måske have valgt at lukke munden i stedet, siger han.
