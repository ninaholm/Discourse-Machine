Løkke: Stop signalet om at alle er velkomne i Europa
Uden at nævne Tyskland direkte siger Løkke før topmøde, at EU nu skal skifte signal over for flygtninge.


 Tysklands forbundskansler Angela Merkel har både i opgøret om Grækenlands gæld og i asylkrisen markeret sig som en leder, der ikke er bange for at sætte genstridige EU-lande på plads.
Før onsdagens hasteindkaldte EU-topmøde i Bruxelles kommer stats- og regeringslederne fra flere lande - ikke blot de østeuropæiske - dog med en slet skjult kritik af Merkels håndtering af flygtninge- og migrantstrømmen.
Uden at nævne Tyskland direkte siger Lars Løkke Rasmussen (V) før topmødet:
- Hvis Europa sender et signal om, at døren står åben for alle, der vil komme, så bliver presset på Europas grænser også større, end hvis Europa sender et andet signal.
- Og jeg taler ikke om noget negativt signal. Jeg taler om, at vi skal sørge for at øge hjælpen i nærområderne, siger Lars Løkke Rasmussen.
I flere EU-lande har det skabt frustration, at Tyskland sendte et signal til syriske flygtninge om, at de ikke ville blive sendt tilbage. Heller ikke selvom de stik imod Dublin-forordningen brugte flere EU-lande som transitområder på vejen til Tyskland.
Det førte til scener i Ungarn, hvor flygtninge og migranter taktfast råbte på "Tyskland, Tyskland" og forlangte at få lov til at rejse uhindret videre.
- Vi klarer det, lød det selvsikkert fra Angela Merkel, mens frustrationen steg i især de østeuropæiske lande.
Onsdag er EU-landenes stats- og regeringschefer dog samlet i Bruxelles for at tale om det, som "det egentlig handler om", som flere landes ledere formulerer det. Nemlig at bremse tilstrømningen til Europa og styrke de ydre grænser.
- Det er derfor, vi i Danmark har valgt at møde offensivt op og lægge 100 millioner euro på bordet. Det er det, der skal til, siger Lars Løkke Rasmussen og tilføjer:
- Jo mere, vi yder i nærområderne og presser de afrikanske lande til at lave hjemtagelsesaftaler, jo mindre attraktivt står Europa. Og jeg havde nær sagt, at jo mindre pigtråd skal der til for at beskytte Europas grænser.
Den danske statsminister ser en direkte trussel mod en af EU's helt fundamentale hjørnesten - den frie bevægelighed over grænserne - hvis ikke EU får dæmpet tilstrømningen.
- Det er helt oplagt, at vi bringer Schengen-samarbejdet under pres, hvis vi ikke flytter os fra det, vi nu har brugt uger på, nemlig hvordan flytter vi rundt med en delmængde af problemet til i stedet for at gøre problemet mindre.
- Det vil være til stor skade for europæisk velstand. EU's indre marked har gjort os rigere, og de barrierer skal vi helst ikke genopføre, siger Løkke.
