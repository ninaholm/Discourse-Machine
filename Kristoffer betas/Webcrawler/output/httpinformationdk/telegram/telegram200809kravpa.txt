Krav på privatbehandling frem til november



 Det er sidste udkald, før døren til behandling på privathospital smækker i for næsen af de danske patienter. 
 Sundhedsminister Jakob Axel Nielsen (K) fremsætter umiddelbart efter Folketingets åbning i oktober et lovforslag, der vil sætte det udvidede frie sygehusvalg ud af kraft. Loven kan dog tidligst træde i kraft i november.
 Derfor opfordrer formand Karsten Skawbo-Jensen fra Patientforeningen Danmark nu patienterne til at benytte den sidste chance for at komme på privathospital, hvis de har udsigt til at vente mere end fire uger på et offentligt sygehus.
 - Det er glædeligt, at der går lidt ekstra tid, før fælden klapper, for patienterne vil få en meget brat opvågning, når retten til privatbehandling bliver suspenderet. Ligesom i 1990'erne vil de blive stavnsbundet til lange ventelister på de offentlige sygehuse, siger Karsten Skawbo-Jensen. 
 Jakob Axel Nielsen vil forsøge at få de øvrige partier med på at haste lovforslaget igennem, så det kan træde i kraft i begyndelsen af november. Derefter må patienterne vente til 1. juli 2009, før man igen har krav på privatbehandling. 
