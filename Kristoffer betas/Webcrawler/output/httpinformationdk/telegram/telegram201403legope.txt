Lego-pengetank kaster milliardbeløb efter Falck
Kirbi får næststørste ejerandel i redningskoncernen. Det får Falck til at stoppe planerne om børsindtog.


 Lego-familiens pengetank, Kirkbi, investerer nu et milliardbeløb i Falck og køber både ATP, PFA og svenske Folksam ud af redningskoncernen, skriver Børsen.
Handlen værdisætter Falck til over 10 milliarder kroner, erfarer avisen.
- Vi er glade for at få muligheden for at øge ejerandelen i Falck, som vi anser for at være en veldrevet virksomhed med gode langsigtede vækstmuligheder, siger Søren Thorup Sørensen, investeringsdirektør i Kirbi, til Børsen.
Falck har nu en stabil ejerkreds, og derfor bliver børsplanerne indstillet, lyder det fra redningskoncernens topchef, Allan Søgaard Larsen, i avisen.
Lego-pengetanken får med handlen 30 procent af aktierne i Falck, mens Lundbeckfonden stadig ejer godt 57 procent.
Pensionskassen PFA oplyser, at Falck har været en god investering.
- Vi sælger alene, fordi vi har fået et godt tilbud, og vi vil gerne vise vores pensionskunder, at vi på kort tid kan tjene betydelige millionbeløb til fordel for kunderne, siger Henrik Heideby, koncernchef i PFA, til Børsen.
- Jeg vil ikke kommentere prisen. Men lad mig sige det på den måde, at vi vel tjener 50-60 procent mere sådan her, end hvis vi havde brugt pengene på at købe danske aktier i samme periode, tilføjer han.
Berlingske Business skriver torsdag, at Falck-koncernens mangeårige bestyrelsesformand Lars Nørby Johansen stopper. Han har været tilknyttet Falck i 26 år - først 16 år som administrerende direktør.
Ifølge avisen ventes det, at næstformand Thorleif Krarup, tidligere bankdirektør for Nordea, bliver indstillet som ny bestyrelsesformand.
