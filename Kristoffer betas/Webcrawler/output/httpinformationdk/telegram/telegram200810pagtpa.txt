Pagt påvirker også danske asylregler



 Uanset det danske retsforbehold vil også Danmark blive påvirket af EU's nye pagt om immigration og asylpolitik, som blev godkendt på et EU-topmøde i dag. Det vurderer EU-ekspert Rebecca Adler-Nissen.
 - Hvis de andre lande bliver enige om rettigheder til asylansøgere, og hvis vi lægger for langt under deres standarder, så vil der komme pres på os for at rette ind, for ellers kan vi i sidste ende blive smidt ud af asylsystemet, vurderer hun.
 Ekspert i EU-ret Poul Runge Nielsen ser pagten som et signal om, at medlemslandene vil dele byrderne ved asyl og indvandring. Det drejer sig både om udgifter og forpligtelser. Og det sker solidarisk ifølge EU-lederne.
 - Det ord solidaritet kan godt være et tveægget sværd, siger Poul Runge Nielsen, der er medforfatter til en lærebog om EU-retten.
 - Du kan sige, at der er tale om en politisk hensigtserklæring, som udstikker mål og rammer, og så må man se, hvordan det udkrystalliserer sig, siger han. 
