FN-chef tror på aftale i København



 Efter den seneste uges drøftelser med ledende stats- og regeringschefer i New York tror FN's generalsekretær, Ban Ki-moon, på en bindende, global klimaaftale i København til december.
 - Jeg har grund til at være optimistisk efter at have set så stærk en politisk vilje demonstreret af verdens ledere i New York. Vi bliver nødt til at overføre den politiske vilje til konkret handling. Lad os arbejde hårdt for det. Jeg stoler på lederskabet fra statsministeren og klimaminister Hedegaard som formænd for COP 15, siger Ban Ki-moon, der søndag mødes med Danmarks udenrigsminister Per Stig Møller og klimaminister Connie Hedegaard i København.
 Flere eksperter peger på, at den største udfordring for en ambitiøs klimaaftale til december er modstanden fra den amerikanske kongres.
 FN's generalsekretær vurderer, at præsident Barack Obama søger at nå en aftale, men tvivler mere på viljen i senatet.
 - Vi vil løbende håbe og opfordre USA's senat til at tage de nødvendige skridt på det her område. Så snart som muligt, siger Ban Ki-moon.
 Han opfordrer samtidig Danmark og de øvrige EU-lande til ikke at vente på, at hverken USA eller Japan binder sig til nationale klimamål.
 - Vent ikke på, at andre slutter sig til jer. I kan gå foran, siger han.
 FN-generalsekretæren besøgte søndag formiddag fotoudstillingen "100 steder at huske før de forsvinder" på Kongens Nytorv i København. Udstillingen er et forsøg på at udpege en række områder i verden, der er i fare for at forsvinde på grund af den globale opvarmning.
