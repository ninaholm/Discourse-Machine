Rohde advarer: Flekslånene er blevet en trussel
Flekslånene er blevet for populære, mener ny nationalbankdirektør, der var med til at opfinde dem.


 
F1-lånet er blevet danskernes foretrukne boliglån. Men lånets voldsomme popularitet kan ende med at true hele realkreditsystemet.
Sådan lyder advarslen fra landets kommende nationalbankdirektør, Lars Rohde, der overtager posten i Nationalbanken 1. februar.
 Problemet er, at en stor mængde obligationer skal sælges hvert år for at finansiere de boliglån, folk har. Hvis det går sløjt, risikerer renten at stige til astronomiske højder, advarer Lars Rohde.
 Den afgående ATP-topchef er faktisk selv en af ophavsmændene til det populære lån. Før han kom til ATP var Rohde nemlig viceadministrerende direktør i Realkredit Danmark. Det var her, han var med til at opfinde flekslånene.
 - Jeg sagde dengang, at hvis det om ti år fyldte ti procent af markedet, så syntes jeg, at det havde været en stor succes. Så meget for ens forudsigelsesevne, lyder det fra Lars Rohde.

 Succesen for det etårige flekslån, eller "rockerlånet", som Lars Rohde kalder det på grund af den høje risiko, kom så meget bag på Lars Rohde, at han for et par år siden opfordrede politikerne til at gribe ind.
 - Jeg var selvfølgelig klar over, at der var denne her refinansieringsrisiko en gang om året, men så længe det havde en overskuelig størrelse var det håndterbart, siger Lars Rohde.

 I dag mener den kommende nationalbankdirektør, at de korte flekslån bør begrænses, så man højst kan få for eksempel 60 procent af sit boliglån finansieret på den måde. Et råd som nogle realkreditinstitutter allerede har fulgt.
 Selvom Rohde altså ser bekymret til, mens hans flekslån går sin sejrsgang, fortryder den afgående ATP-chef ikke, at han har været med til at give danskerne et nyt yndlingslån.
 - Det er som udgangspunkt godt. Det giver den enkelte mulighed for at indrette sig, som man finder det bedst, inklusive afdragsfrihed, siger Lars Rohde.

