FN-diplomat haster til Rusland og USA for Syrien-forlig
FN-udsendingen Staffan de Mistura vil etablere kontaktgrupper og en fælles international dagsorden i Syrien.


 Den kaotiske situation i Syrien, hvor både USA og Rusland kaster bomber, men delvist modarbejder hinanden, er uholdbar og kræver øjeblikkelig løsning, lyder meldingen fra FN's særlige Syrien-udsending, Staffan de Mistura.
 Den svensk-italienske diplomat bekræfter ifølge nyhedsbureauet AFP, at han er "på vej til Moskva" og umiddelbart efter rejser videre til møder i Washington.
FN forsøger at etablere en kontaktgruppe af lande, der er direkte involveret i konflikten i det krigshærgede land.
- Der er akut behov for en parallel politisk proces, som skal være troværdig, inkluderende og inden for rammerne af Genèveaftalen, siger Mistura.
Genèveaftalen var udfaldet af en fredskonference for Syrien i 2012 i den schweiziske by. Aftalen omfatter en køreplan for en syrisk fredsaftale, herunder en overgangsregering.
Meldingen fra FN-diplomaten kommer i kølvandet på en for ham nedslående besked fra den syriske oppositionsfløj Nationalkoalitionen, som søndag erklærede, at den vil boykotte de forhandlinger, Mistura har foreslået.
Nationalkoalitionen fordømmer den russiske bombekampagne, der blev indledt 30. september. Rusland støtter Assad-styret, som oppositionen vil vælte.
USA har i mere end et år kastet bomber mod Islamisk Stat i Syrien, men det har ikke stoppet den islamistiske gruppes fremmarch og erobringer i landet.
Det syriske styre med præsident Bashar al-Assad i spidsen var trængt dybt i defensiven, da Rusland i slutningen af september sendte kampfly på vingerne over Syrien.
Russerne kaster dog ikke kun bomber mod Islamisk Stat, lyder det fra blandt andet USA, og EU har mandag bedt russerne om at stoppe bombninger af moderate oprørsgrupper i landet.
Staffan de Mistura oplyser, at 40.000 mennesker aktuelt er "i bevægelse" i Syrien i områder med krigshandlinger.
