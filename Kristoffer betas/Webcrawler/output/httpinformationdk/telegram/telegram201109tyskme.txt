Tysk medlem forlader ECB i protest
Jürgen Stark forlader Den Europæiske Centralbank i protest mod opkøb i gældsplagede europæiske lande.


 Jürgen Stark, chefanalytikeren i Den Europæiske Centralbanks bestyrelse, forlader sin post, fordi han ikke er enig i opkøb for at støtte de gældsplagede euro-lande.
Det siger kilder tæt på Stark til avisen Frankfurter Allgemeine Zeitung.
I den officielle meddelelse fra ECB angives "personlige grunde" som årsagen.
Samtidig er der sidst på eftermiddagen fredag relativt store fald på de europæiske børsmarkeder, visse steder med fald på over tre procent.
En krise i ECB's bestyrelse kan få alvorlige konsekvenser for forsøget på at inddæmme gældskrisen i de sydeuropæiske lande og Irland.
Stark er stærkt uenig i ECB's opkøb af statsobligationer i de gældsplagede europæiske lande, siger kilderne.
Han bliver i ECB's bestyrelse indtil udgangen af året, så der kan findes en afløser for ham, skriver nyhedsbureauet dpa.
Stark omtales hyppigt som chefanalytikeren eller cheføkonomen i ECB, men det er ikke nogen officiel titel.
Hans afgang er et alvorligt slag mod ECB, hvis erfarne formand, Jean-Claude Trichet, træder tilbage i slutningen af oktober. Han afløses af italieneren Mario Draghi.
Der var fredag eftermiddag ingen kommentar fra den tyske regering. Tyskland har tidligere udtrykt skepsis over for ECB's opkøbsprogram i de gældsplagede lande.
Hvis ECB's politik drages i tvivl, er der risiko for en voldsom spekulationsbølge mod europæisk økonomi.
