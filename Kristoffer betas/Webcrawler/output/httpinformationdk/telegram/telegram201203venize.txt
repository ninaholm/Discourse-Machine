Venizelos vinder formandsvalg i Pasok
Ikke overraskende bliver det Grækenlands finansminister, Evangelos Venizelos, der skal lede socialistparti.


 Grækenlands finansminister, Evangelos Venizelos, siger søndag aften, at han har vundet formandsvalget i Pasok og skal lede socialistpartiet ved det forestående parlamentsvalg.
Det er knap så overraskende. Han havde ingen modkandidater.
- Et nyt håb er netop født, lovede han til tilhængere i socialistpartiets hovedkvarter i Athen.
Hele søndagen har socialistpartiets medlemmer kunnet stemme på 1000 valgsteder.
Venizelos kommer som formand på en vanskelig opgave ved valget. Meningsmålinger viser, at Pasok straffes hårdt for som regeringsparti at have sat grækerne på en hård økonomisk kur.
Valget i Grækenland ventes i april eller maj.
Landet har siden finanskrisen i 2008 balanceret på kanten af en statsbankerot, og Venizelos har som finansminister måttet gennemføre voldsomme besparelser på det græske statsbudget og øge skatterne.
Det er sket efter krav fra EU og Den Internationale Valutafond (IMF).
Venizelos overtager formandshvervet fra tidligere premierminister George Papandreou, der i slutningen af 2011 måtte kaste håndklædet i ringen og erkende, at krisepolitikken gjorde det umuligt for ham at fortsætte.
Pasok har haft regeringsmagten i lange perioder, siden det græske militærdiktatur faldt i 1974.
Men en meningsmåling fredag giver Pasok en femteplads med 11 procent af stemmerne, og det er langt bag den traditionelle rival, det konservative Nyt Demokrati, som har 14 procentpoints forspring.
Grækenland ledes for øjeblikket af premierminister Lucas Papademos, en tidligere topembedsmand i Den Europæiske Centralbank. Hans opgave har været at få gennemført den økonomiske redningsplan.
Han er ikke tiltænkt nogen politisk rolle efter parlamentvalget.
