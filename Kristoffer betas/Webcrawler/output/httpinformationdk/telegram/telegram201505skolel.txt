Skoleledere: Lovgivning stopper ikke digital mobning
Tæt samarbejde mellem skoler og forældre kan minimere digital mobning mellem unge, mener Skolelederforeningen.


 Lovgivning og flere regelsæt er ikke vejen frem, når det kommer til mobning på internettet blandt folkeskoleelever, mener formanden for Skolelederforeningen, Claus Hjortdal.
Meldingen kommer som svar på en opfordring fra Børnerådet om at udvide folkeskoleloven med en pligt til at oplyse om digital dannelse, så Ombudsmanden kan gribe ind over for skoler, der ikke lever op til deres forpligtelse.
 Ifølge Berlingske viser en ny undersøgelse fra Børnerådets Børne- og Ungepanel, at mange unge efterlyser mere viden på området.
- Det er meget bedre, at når der er et uheldigt eksempel, så bliver det flashet i medierne, og så arbejder skolerne med det en gang til. Man bliver nødt til at respektere, at det er sådan, processerne er i folkeskolen, siger Hjortdal til Ritzau.
- Det er ikke nok bare med en simpel lovgivning. Den er fin nok til at sige, at der skal holdes fokus på det, men det er ikke den, der flytter noget. Det er altså nogle andre processer, siger han.
Den nye analyse viser ifølge Berlingske, at mellem fire og otte procent af de unge er blevet udsat for decideret digital mobning.
Ifølge undersøgelsen efterspørger halvdelen af de 13-årige mere viden om, hvordan man færdes sikkert i digitale rum.
Skoleledernes formand påpeger, at man "så sandelig" allerede underviser i digital færden i folkeskolen. Skal man have skovlen under problemet, skal forældrene også ind over.
- Hovedparten af det, der sker, sker i deres fritid - når de er hjemme og ude ved kammerater. Men de trækker det med ind i skolen. Så derfor har vi en særlig forpligtelse Men forældrenes forpligtelse er lige så særlig, siger han.
Han understreger, at skolen kontinuerligt skal holde fokus på mobning for at komme det til livs.
- Det er ikke nok bare at lave et stykke papir og sige, at nu er vi færdige med dét. Det er en løbende proces, fordi børnene bliver ældre, der kommer nye muligheder, teknologi og mange nye programmer, siger Claus Hjort.
