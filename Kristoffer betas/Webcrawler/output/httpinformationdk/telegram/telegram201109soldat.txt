Soldater gør afghansk milliard-narkofund
Narko til en værdi af næsten to milliarder kroner er blevet beslaglagt i det sydlige Afghanistan.


 Afghanske og udenlandske soldater har beslaglagt narko til en værdi af 350 millioner dollar (1,9 milliarder kroner), oplyser den Nato-ledede Isaf-styrke.
Der er tale om en af de største beslaglæggelser af narko i Afghanistan siden den amerikanskledede invasion af Afghanistan for 10 år siden.
Soldaterne gik i aktion mod en narkofabrik i den sydlige Helmand-provins mandag og opdagede tre laboratorier, der mistænkes for at producere ulovlig narko til at finansiere talibanbevægelsens oprør, hedder det i en Isaf-erklæring.
Blandt det beslaglagte narko var ca. 100 kilo heroin, 6870 liter morfinopløsning, 80 kilo opium og 12.065 kilo kemikalier, som benyttes i produktionen af narko.
FN skønner, at narkopenge i størrelsesordenen 100 millioner dollar til 400 millioner dollar hvert år kanaliseres videre til talibanbevægelsen.
Taliban bruger pengene til at købe våben og ammunition og materialer til at lave bomber. Taliban bruger også pengene til at betale fattige afghanere for at slutte sig til oprøret.
Afghanistans minister for narkobekæmpelse sagde tidligere på måneden, at valmueproduktionen er blevet tilintetgjort i over halvdelen af Afghanistans 34 provinser.
Opium udvindes fra valmuer. Af opium udvindes heroin.
Selv om det netop er i Helmand-provinsen, at de danske soldater i Afghanistan opererer, så er der ifølge den vagthavende presseofficer hos Hærens Operative Kommando ingen oplysninger om, at danske soldater har været involveret i operationen.
