Bror får livstid for æresdrab i Tyskland



 En tysk-afghansk mand blev i dag i en uhyggelig sag om æresdrab idømt fængsel på livstid ved en domstol i Hamburg. 
 I en forbrydelse, der har sendt chokbølger gennem Tyskland, dræbte den 24-årige Ahmad-Sobair O. i maj 2008 sin 16-årige søster Morsal med 23 knivstik, fordi han mente, at hun bragte skam over familien ved at bære vestligt tøj og make-up. 
 Manden var dybt berørt i retten og undskyldte for sine handlinger. 
 - Det var min søster, og jeg elskede hende, sagde han, inden han brød sammen i tårer.
 Anklageren mente, at broren havde begået den kriminelle handling "for at genoprette familiens ære".
 Forsvaret kaldte imidlertid drabet for en "familietragedie" og forsøgte forgæves at bevise, at manden var psykisk ustabil. 
 Tyskland har oplevet omkring 50 æresdrab siden 1996. Drabene har hovedsageligt fundet sted i landets store tyrkiske samfund.
