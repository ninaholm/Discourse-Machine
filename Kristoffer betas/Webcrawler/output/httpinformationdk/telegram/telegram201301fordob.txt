Fordobling i svinesmitte: Minister indleder undersøgelse
Nye tal viser, at svinebakterien MRSA stiger voldsomt. Ny undersøgelse skal klarlægge årsagen.


  Fødevareminister Mette Gjerskov (S) sætter Fødevarestyrelsen til at granske, hvor udbredt svinebakterien MRSA CC398 er i danske svinestalde.
Det sker, fordi nye tal viser en stigende forekomst af bakterien på de danske slagterier.
Nye tal fra Fødevarestyrelsen viser, at 88 procent af slagtesvinene på danske slagterier er smittet med MRSA CC398.
Det er en fordobling på et år, og en ekstra undersøgelse af svinebesætningerne skal vise, om der også er sket en stigning i de danske svinestalde.
- Meget tyder på, at mange svin bliver smittet på slagteriet eller på vej til slagteriet, men vi bliver nødt til at være sikre i vores sag, og derfor sætter jeg den her undersøgelse af de danske stalde i gang, siger Mette Gjerskov i en pressemeddelelse.
Myndighederne overvåger allerede bakterierne nøje, og der er ikke noget, der tyder på, at MRSA smitter, når mennesker spiser svinekød.
Imidlertid kan MRSA smitte fra dyr til mennesker ved jævnlig kontakt. Problemet med svinebakterien er, at den er resistent over for flere typer af antibiotika, og det kan derfor være vanskeligt at behandle for den.
- Det er et problem, vi tager meget seriøst. Resistente bakterier er en trussel mod menneskers sundhed, og sundhedsministeren og jeg har derfor iværksat en lang række initiativer for at komme problemet til livs, siger Mette Gjerskov.
Fødevareministeren har sammen med sundhedsministeren nedsat en aktionsgruppe, der skal komme med konkrete forslag til, hvordan vi kan stoppe spredningen af MRSA fra svin.
Derudover har et flertal i Folketinget i forbindelse med den nye politiske aftale om veterinærområdet for de næste fire år besluttet at sætte fokus på en ansvarlig anvendelse af antibiotika for at bekæmpe udviklingen af resistens.
Det indebærer en indsats mod uhensigtsmæssig flokmedicinering, hvor alle dyr i en besætning rutinemæssigt får antibiotika, selvom det ikke er dem alle, der er syge.
