SF om privathospitaler: V går tilbage til en fuser
Planen om at sende flere danskere på privathospital vil ikke mindske den uligheden, men øge den, mener SF.


 Hvis man åbner for at patienter kan få behandling på privathospital på statens regning, øger man uligheden i sundhedsvæsnet frem for at bekæmpe den.
Det mener SF, mens Venstre lørdag har foreslået, at danskerne skal kunne gå direkte på privathospital, hvis de henvises til ambulant sygehusbehandling af deres læge.
- Man skal ikke gå tilbage til en fuser, og vi har været ude ad den vej med overbetaling til privathospitaler, som kostede staten et millionbeløb, siger gruppeformand og finansordfører Jonas Dahl til Ritzau.
- Vi har ikke uanede lægeressourcer. Vi har mangel på speciallæger i Danmark, og hvis de skal til at behandle folk på privathospitaler, går det i sidste ende ud over dem, der har de mest alvorlige sygdom, og som ikke har økonomi til at kaste i et privathospital, uddyber han.
Over for Berlingske argumenterer Venstres sundhedsordfører, Sophie Løhde, for, at partiets forslag netop skal bekæmpe den ulighed, der ligger i, at et nyt EU-direktiv giver danske patienter ret til at få refunderet udgiften for en sygehusbehandling i et andet EU-land.
Det favoriserer de velstående, mener partiet, og SF medgiver, at der skal reageres på direktivet.
- Man skal reagerer på det, men det skal man gøre i EU-regi i stedet for at åbne sluserne i Danmark og lader alle de ressourcestærke komme foran i køen, siger Jonas Dahl og uddyber:
- Direktivet rejser en række bekymringer, fordi vi nu får en grænseoverskridende søgning efter sundhedsydelser.
- Vi er nødt til at overveje, hvad det er for nogle værn, vi kan sætte op for at beskytte de danske sundhedsydelser og sikre, at de, der har det største behov også er dem, der får behandlingen.
