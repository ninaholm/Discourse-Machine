Venstres integrationsordfører går fra Djøf
Djøf mister V-integrationsordfører Karsten Lauritzen efter fagforeningens kritik af regeringens pointsystem.


 "Useriøs, faktuelt forkert og dybt politisk".
Sådan skoser Venstres integrationsordfører, Karsten Lauritzen, sin fagforening, DJØF, der organiserer jurister og økonomer. Derfor forlader han fagforeningen.
DJØFs formand, Finn Borch Andersen, kritiserer regeringens pointsystem "der nærmest gør det umuligt for udenlandske højtuddannede at slå sig ned".
Danmark vil den næste snes år mangle 20.000 højtuddannede på det samfundsvidenskabelige område. Derfor bør vi uddanne flere samt tiltrække højtuddannede fra udlandet, mener han.
"Ellers går regnestykket ikke op", skrev Finn Borch Andersen tirsdag på DJØFs hjemmeside.
Hans påstand passer ikke, påpeger Karsten Lauritzen i sit svar på hjemmesiden.
- Jeg ved ikke, hvorfra at DJØF har viden om, at vi har akut mangel på højtuddannede. Mig bekendt er der en høj akademiker-arbejdsløshed, særligt blandt nyuddannede. Det er rigtigt, at der kommer en mangel på sigt, men den er ikke akut, skriver Karsten Lauritzen.
Pointsystemet har ifølge ham intet at gøre med opholdstilladelser til udenlandske studerende.
Siden 2002 har man først kunnet få permanent ophold efter fire års fuldtidsarbejde i Danmark. Nu får udenlandske studerende efter endt studie et halvt år mod før tre måneder til at søge arbejde i Danmark, påpeger Venstres integrationsordfører.
- Jeg er dybt skuffet over, at min fagforening, der skal tjene mine interesser som medlem, kan udsende en så useriøs, faktuelt forkert og dybt politisk pressemeddelelse. Mit medlemskab af DJØF ophører derfor pr. d.d., skriver Karsten Lauritzen.
