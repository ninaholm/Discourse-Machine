Syv danskere er syge af farlig tarmbakterie
Farlig tarmbakterie har nu gjort mindst syv danskere syge. Alle har været i Tyskland, før de blev indlagt.


 Mindst syv danskere er foreløbig blvet smittet med den farlige tarmbakterie VTEC, som hærger i Nordtyskland og foreløbig har kostet tre tyskere livet.
Sådan lyder status torsdag aften fra Statens Serum Institut. Tidligere på dagen vidste myndighederne med sikkerhed, at fire var smittet, men tre var under mistanke.
Og alt tyder på, at de nu syv smittede danskere har fået den farlige bakterie under ophold i Tyskalnd.
- De har alle sammen været i Tyskland, men de har ikke været af sted på den samme tur, siger Kåre Mølbak, overlæge ved Statens Serum Institut, til Ritzau.
Bakteriesygdommen, der stammer fra en bestemt colibakterie, har på få dage ramt flere hundrede mennesker i Nordtyskland.
Alene i Slesvig-Holsten er der nu over 200 sygdomstilfælde, og det tal er blevet fordoblet på et døgn. Patienterne har blodig diarré og kaster op.

De tyske sundhedsmyndigheder fandt torsdag spor af colibakterier i et parti agurker fra Spanien.
Bakterierne er af den type, der har været årsag til sygdommen, og de kan derfor være kilde til udbruddet.
Fødevarestyrelsen har rådet danskerne til ikke at spise rå tomat, agurk og bladsalat fra Tyskland og agurker fra Spanien.
Det har fået Dansk Supermarked og Coop til at fjerne visse grøntsager fra hylderne.
Hos supermarkedsgiganten Coop har man foreløbigt reageret ved at fjerne tysk bladsalat og spanske agurker.
- Vi har været ude og se, hvad vi har af de fødevarer, som Fødevarestyrelsen har advaret forbrugerne mod at spise. Og de varer har vi her til eftermiddag besluttet at trække ud af butikkerne, siger informationsdirektør Jens Juul Nielsen.
Han oplyser, at Coop har lavet stikprøver på grøntsagerne, da de blev modtaget, og at prøverne ikke har vist noget usædvanligt.
Derfor vil virksomheden også foreløbigt beholde andre udenlandske grøntsager i butikkerne, indtil Fødevarestyrelsen udsender konkrete advarsler mod dem.
