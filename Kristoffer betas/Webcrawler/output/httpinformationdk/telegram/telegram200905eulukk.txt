EU lukker mindre drivhusgas ud



 EU-landene skærer for tredje år i træk i deres samlede udledning af de skadelige drivhusgasser, der sætter blus under klimaforandringer og global opvarmning.
 Det viser nye tal fra Det Europæiske Miljøagentur, som får smilet frem på læberne af unionens miljøkommissær, Stavros Dimas.
 - Den proaktive klimapolitik, som er blevet ført nationalt og på EU-niveau siden Kyoto, begynder nu at betale sig selv tilbage, forklarer han.
 - Vores største bekymring bliver nu at sikre en ambitiøs klimaaftale på klimakonferencen i København til december, tilføjer kommissæren.
 Kredsen af EU-lande lukkede sammenlagt 1,2 procent færre mængder CO2 ud i atmosfæren fra 2006 til 2007. Og Danmark placerer sig forrest i feltet med et fald på 6,2 procent.
 De to hovedforklaringer på de færre udledte drivhusgasser hedder højere brændstofpriser og varmere vejr, som især har fået de enkelte husholdninger til at ændre adfærd, vurderer miljøagenturet.
 De "gamle" EU-15-lande - altså de primært vesteuropæiske lande i unionen - har med Kyoto-aftalen forpligtet sig til at reducere deres CO2-udledning med otte procent i 2012 sammenlignet med 1990-niveau. Siden netop det årstal har Danmark sammenlagt udledt 3,6 procent mindre af de klimaforandrende gasarter.
