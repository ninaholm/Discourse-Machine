Officer: Jeg beordrede ingen ind til miner
Officer nægter at have beordret soldat ind i minefelt i Afghanistan. En opgave der kostede soldaten livet.


 Den premierløjtnant, der er sigtet for at have beordret en underordnet soldat ind i mineret område i Afghanistan, benægter, at han skulle have udstukket den ordre. Det siger hans advokat til Ekstra Bladet
- Min klient giver ikke Jacob en direkte ordrer om at gå ind i compoundet (bebyggelse, red). Det ligger efter min mening ret bevisfast, siger officerens advokat Torben Koch.
Officeren blev forleden kaldt hjem til Danmark for at blive afhørt Forsvarets Auditørkorps.
Det skete efter en episode den 3. september i år, hvor den 22-årige Jacob Sten Lund Olsen blev dræbt af en vejsidebombe, og fire af hans kolleger bliver såret.
Officeren er ifølge sin advokat meget påvirket af episoden.
- Han har det ad helvede til. Ikke mindst fordi han ikke har givet dem ordrer til at gå derind. Havde nogle spurgt ham, om de måtte gå ind i compoundet i den anden ende, ville han have sagt no way, siger Torben Koch.
Premierløjtnanten er sigtet efter Militær Straffelov paragraf 27, der kan give op til tre års fængsel. Forsvarets Auditørkorps vil ikke kommentere sagen yderligere.
