Frygt hos haitianere i udlandet



 Frygten og frustrationen breder sig hos de mange tusinder haitianere, der bor udlandet, efter tirsdagens katastrofale jordskælv i hjemlandet.
Mange kan ikke komme i kontakt med slægtninge og venner i området omkring hovedstaden Port-au-Prince, da telekommunikationen stadig kun virker delvist.
I Florida i USA bor 600.000 haitianere, de fleste i området Lille Haiti i byen Miami. Der bor også mange borgere fra den lille østat i New York, Chicago og Boston. I Montreal i Canada er der 100.000 haitianere.
- Mine forældre, mine fem børn og mine venner er i Haiti og der er ikke noget, jeg kan gøre, siger en grædende Antoinette Lamanda, mens hun renser en tallerken på en restauranten i East Flatbush i Brooklyn, et af de kvarterer, hvor en stor del af New Yorks 100.000 haitianere bor.
For mange udlandshaitianere er tv-nyheder deres eneste kilde til information fra hjemlandet.
På den kreolske radiostation CPAM i Montreal ringer mange fortvivlede haitianere ind for at søge om information om slægtninge og venner. Lytterne bliver bedt om at bidrage med al den information, de kan indsamle om folk i hjemlandet, der kan hjælpe andre.
- Trods alle vanskeligheder er der nogen, der kan nå sine forældre via sms eller andre måder, siger radiovært Jean-Robert Boulin.
Mange ringer til radiostationen, fordi de vil hjælpe de overlevende, men de bliver opfordret til at sende penge til hjælpeorganisationer. 

