Kvinfo: Fire ud af 10 kvinder i Folketinget er ikke nok
100 år efter kvinders valgret er der i dag rekordmange kvinder i Folketinget. Vi er ikke i mål, siger Kvinfo.


 Der er aldrig blevet valgt flere kvinder ind i Folketinget end ved det seneste valg, og kvindelige kandidater sidder i dag på fire ud af 10 sæder på Christiansborg.
Den feminine rekord på tinge falder sammen med 100 året for kvinders valg- og stemmeret i dag, men selvom det siden 1915 er gået støt fremad for kvinderne i Folketinget, er missionen ifølge direktør Nina Groes i kønsforskningscentret Kvinfo ikke fuldført.
- Vi er nået langt, men vi er langt fra i mål, siger hun.
Nina Groes anerkender, at når 70 ud af 179 folketingsmedlemmer er kvinder, så er Danmark internationalt set langt fremme, men udviklingen er ifølge kvinfo-direktøren gået i stå.
- Vi har været foregangsland for ligestilling, men nu er udviklingen stagneret. For 14 år siden lå vi nummer to i verden i forhold til andelen af kvinder i parlamentet, i dag er vi nummer 17, siger hun.
Ifølge Nina Groes er de politiske partier lullet i søvn af årtiers fremgang på ligestillingsområdet og bør vågne brat op, når Danmark nu er blevet overhalet af så mange andre lande.
- Jeg mener, at de her tal bør være et kæmpe wake up call for samtlige danske partier, der skal tage ansvar og arbejde mere aktivt med ligestillingen.
- Spørgsmål: Men hvordan?
- Det kan de gøre på alle mulige leder og kanter, men de kunne for eksempel arbejde med kvindeligt talent i deres ungdomspartier eller have kvindelige mentorer. Der er et hav af redskaber.
- Spørgsmål: Men skal partierne vælge kandidater, alene fordi de er kvinder?
- Det enkelte parti må selv om, hvorvidt det vil bruge kvoteordninger eller andre redskaber i værktøjskassen. De må bare ikke falde i søvn, for så sker der ikke noget.
Og tiden er moden til handling, for uden for Christiansborg er de unge ifølge Nina Groes i færd med at gøre op med de snævre roller, kvinder kan indtage.
- De unge gider ikke finde sig i at være sexobjekter, der ikke må amme offentligt og hvis menstruation er noget, der er klamt. De gider ikke rollen som den perfekte mor. De vil have lov at sige fra og bare være den, de er, siger Nina Groes.
Hun henviser også til, at popkulturen nu kaster sig over kvindesagen.
- Kvindesagen er blevet hip. Beyonce (amerikansk sangerinde, red.) optrådte til Music Awards på en baggrund af kæmpestore hvide bogstaver, hvor der stod "Feminist", og til Super Bowl (amerikansk fodboldfinale, red.) blev der vist hele fem feministiske reklamer.
Derfor er der ifølge Nina Groes også håb for, at kampen for ligestilling er på vej ud af dvalen:
- Det går den rigtige vej, og det er vigtigt. For vi er der ikke endnu.
