Hariri opgiver at danne regering



 Saad al-Hariri, der var udset til posten som Libanons næste premierminister, har opgivet at danne regering.
 I 10 uger har Hariri forsøgt at danne en samlingsregering med oppositionsgrupper som blandt andre det fundamentalistiske Hizbollah.
 - Jeg meddeler hermed til alle libanesere, at jeg har sagt til præsident Suleiman, at jeg vil træde tilbage som forhandlingsleder i håb om, at denne beslutning vil være til Libanons bedste, siger Hariri efter mødet med præsident Michel Suleiman.
 Det syrisk- og iranskstøttede Hizbollah og dets allierede afviste i sidste uge et forslag fra Hariri om en ny regering.
 Den saudiarabisk- og amerikanskstøttede milliardær Hariri siger, at han har holdt den ene forhandlingsrunde efter den anden, men at de alle er endt med at blive obstrueret.
 Med Hariris beslutning er præsident Suleiman nødt til at finde en anden forhandlingsleder, og Hariri, der er leder af parlamentets største koalition, ventes at blive udnævnt endnu en gang.
 Iagttagere siger, at når regeringsdannelsen trækker så længe ud, skyldes det, at de indflydelsesrige regionale lande Saudi-Arabien og Syrien ikke har gjort nok for at få deres allierede i Libanon til at blive enige om et kompromis.
