Udskældt færge sejler igen
Samsøs nye og særdeles uheldsramte færge "Kanhave" sejler igen med alle godkendelser i orden.


 Efter mange ugers driftsproblemer i sommersæsonen med Samsøs helt nye færge "Kanhave" blev færgen tirsdag igen sat i drift mellem Hou i Jylland og Sælvig på Samsø. Færgen til 100 millioner kroner har senest ligget i havn i et par uger som følge af en brand i maskinrummet. 
 Den græskbyggede færge har langt fra levet op til forventningerne siden indsættelsen først på sommeren, og kommunen og turisterhvervet har ikke sagt det sidste ord over for trafikoperatøren "Bornholmstrafikken".
 Her siger overfartschef Jørgen Jensen, at Skibstilsynet og andre myndigheder nu har sagt god for, at færgen kan indsættes og erstatte de to mindre færger, som har befordret biler og passagerer til Samsø mere eller mindre planløst henover sommeren som erstatning for den nye færge.
 Den nye færge indsættes efter en tidsplan med 60 minutters sejlads pr. tur og 15 minutter i havn inden næste afgang.
 Efter kontrakten skal rederiet leve op til en fartplan med 50 minutter på havet og 10 minutters havneophold til næste tur. Det mål arbejder rederiet på at kunne opfylde.

