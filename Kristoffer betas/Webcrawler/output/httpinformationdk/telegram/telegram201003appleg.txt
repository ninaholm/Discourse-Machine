Apple giver 119 mio. for halvt års arbejde



 22 millioner dollar - eller 119 millioner danske kroner. 
Det er bonusen til det amerikanske firma Apples nuværende driftschef, Tim Cook, for at have styret æblefirmaet i seks måneder, mens Steve Jobs var på sygeorlov. 
Tim Cook modtager fem millioner dollar i kontant pengebonus, mens resten af beløbet tildeles i form af aktier i Apple for 17 millioner dollar. 
Det er Steve Jobs, der ifølge det amerikanske finanstilsyn SEC har anbefalet at give den enorme bonus til Cook for sit "ekstraordinære arbejde med den daglige ledelse". 
55-årige Steve Jobs var på sygeorlov fra sin chefstilling fra januar til juni sidste år for at få foretaget en levertransplantation. Jobs blev også opereret for kræft i bugspytkirtlen i 2004.
Under orloven sidste år steg Apples aktier med cirka 70 procent per aktie. 
Tim Cook har været ansat hos Apple siden 1998 og har siden 2005 været driftschef. 
