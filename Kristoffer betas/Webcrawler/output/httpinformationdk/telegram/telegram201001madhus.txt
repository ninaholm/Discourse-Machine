Madhus efterlyser madro om madordning



 Lad os få madro!
Sådan lyder opfordringen fra Københavns Madhus til politikere og forældre efter længere tids massiv kritik af den obligatoriske madordning i landets daginstitutioner.
- Det er nødvendigt, at madordningen får madro. Det er alt for tidligt at afgøre, om ordningen fungerer eller ej, siger Anne-Birgitte Agger, der er direktør i Københavns Madhus.
Københavns Madhus står bag madordningerne i København, der omfatter cirka 10 procent af landets småbørn.
- Politikerne bør bakke fuldhjertet op om det her, og det gør de ikke nu. Og de lokale politikere må så sørge for, at maden er i orden, siger hun.
Direktøren forstår dog godt, at der nogle steder er kritik af ordningen i kommuner, hvor der ikke er afsat penge nok.
- Discountløsningerne forstår jeg godt kritikken af, og det bør laves om. Men jeg forstår ikke kritikken af de madordninger, hvor der er en madmor, der laver mad til ungerne, siger Anne-Birgitte Agger.
De obligatoriske madordninger bliver kritiseret af oppositionen og flere Venstre-folk.
