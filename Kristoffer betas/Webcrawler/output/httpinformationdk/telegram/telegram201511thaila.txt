Thailand sigter to for bombe mod helligdom i Bangkok
20 blev dræbt, herunder 14 udlændinge, da en bombe eksploderede ved en helligdom i centrum af Bangkok i august


 En thailandsk militærdomstol rejser tiltale mod to mænd, der anklages for at gennemføre et bombeangreb i Bangkok, som dræbte 20, herunder 14 udlændinge.
Det gør det til det dødeligste af den slags angreb i Thailands historie.
En advokat for en af mændene siger tirsdag, at der rettes ti anklager mod de to herunder overlagt drab, ulovlig besiddelse af våben og drab efter bombningen, som fandt sted i august.
- Retten har accepteret de ti anklagepunkter, som anklagerne formelt har rettet mod de to mænd, siger Schoochart Kanpai.
Det drejer sig om Bilal Mohammad og Mierali Yusufu, som ifølge dokumenter fra anklageren begge er kinesiske statsborgere og medlemmer af det kinesiske uighur-mindretal.
Angrebet, som sårede mere end 120 personer, var rettet mod den hinduistisk-buddhistiske helligdom Erawan i centrum af Bangkok.
Ifølge thailandsk politi var det hævn for, at politiet slog hårdt ned på menneskehandel. Myndighederne afviser enhver forbindelse til hjemsendelsen af 109 muslimske uighurer til Kina i juli.
Uighur-folket har hjemme i Xinjiang, hvor voldelige angreb og uroligheder er taget til de seneste år. Det er et følsomt område for den thailandske regering, da uighurerne flygter fra Kinas Xinjiang-region på grund af forfølgelse.
Mohammad og Yusufu har siden de blev anholdt i henholdsvis august og september været tilbageholdt på en militærbase i Bangkok.
