Konservative er klar med endeligt bud på skolereform
Konservatives formand, Lars Barfoed, kommer med et sidste bud på, hvordan K kan deltage i en folkeskolereform.


 De Konservative kommer med "et endeligt bud" på, hvordan der kan laves en folkeskoleaftale, siger den konservative partiformand, Lars Barfoed, på vej ind til skoleforhandlingerne.
- Ministeren har sagt, at hun vil have et endeligt bud fra os. Så jeg er kommet for at se, om man så vil tage imod det bud, siger Barfoed.
Konservative har i løbet af formiddagen mødtes med undervisningsminister Christine Antorini (S) for at diskutere indholdet af en reform af folkeskolen.
Konservative har gennem hele forhandlingsforløbet været skeptisk overfor en skoledag, der er meget længere end i dag, samt indholder såkaldt obligatorisk lektiehjælp.
Ifølge flere medier er den øvrige forligskreds enig om en skoleuge, der for de mindste elever lyder på 30 timer, mens det for de ældste betyder en skoleuge på 35 timer.
Lars Barfoed siger, at partiets endelige bud indeholder færre timer, end det seneste udspil fra regeringen.
- Ja, det er klart. Det er det, vi har spillet ud med hele tiden, siger han.
Barfoed bekræfter samtidig, at han ser dagens møde som afgørende for, om folkeskoleforhandlingerne ender med en aftale eller et kollaps.
- Jeg kan ikke se, at vi kan trække det her i langdrag, siger Barfoed.
Forligskredsen - minus De Konservative - er ligeledes enig om, at der skal tilbydes obligatorisk lektiehjælp som en del af den længere skoledag.
Forligskredsen består af regeringen, samt Venstre, Konservative og Dansk Folkeparti. Hvis Konservative udtræder af forliget, kan en ny aftale først træde i kraft efter et folketingsvalg.
Alternativt har Konservative tilbudt at deltage i dele af forliget, så der kan landes en aftale allerede nu.
