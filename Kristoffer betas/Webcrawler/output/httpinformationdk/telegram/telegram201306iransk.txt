Iransk presse hylder Rohani som håbets sheik
Irans presse ser ny epoke med håb og reformer efter valgsejren til den moderate præst Hassan Rohani.


 Sejren til den moderate præst Hassan Rohani ved Irans præsidentvalg indvarsler en ny epoke med håb og reformer, hvor befolkningen vil kræve en moderat politik fremfor ekstremisme, skiver flere iranske aviser søndag om præsidentvalget.
- Lykønskninger til Iran og til "Håbets Sheik", skriver det reformvenlige dagblad Etemad hen over forsiden ved siden af et farvebillede af en smilende Rohani, der gør V-tegnet for sejr.
- Nu er solen stået op for en moderat kurs, skriver Arman, der er en anden reformvenlig udgivelse, mens dagbladet Shaargh kalder Rohanis sejr et comeback for moderate og reformvenlige kræfter.
Konservative aviser skriver, at valget af den 64-årige præst er "en sejr for hele den iranske befolkning".
Samme reaktion kom fra Irans øverste leder, ayatollah Ali Khamenei, lørdag, da han i et tilsyneladende forsøg på at få signaleret politisk kontinuitet sagde, at uanset valgets udfald, så ville det være et udtryk for befolkningens tillid til den 34 år gamle islamiske republik.
 - Enhver stemme på en af de opstillede kandidater er en stemme på Den Islamiske Republik og et udtryk for tillid til systemet, sagde den åndelige leder på sin officielle Twitterprofil, inden valgresultatet var blevet offentliggjort.
- Den virkelige vinder er den iranske befolkning, skriver dagbladet Teheran Emrooz, som støttede Teherans konservative borgmester, Mohammad Baqer Qalibaf, under valgkampen.
 Han fik en svag andenplads ved valget, hvor valgdeltagelsen lå på 72,7 procent.
Det konservative dagblad Jomhuri Eslami mener også, at valget af Rohani er udtryk for, at "Iran siger ja til mådeholdenhed og nej til ekstremisme".
 Men avisen tilføjer, at "moderat betyder ikke, at man går på kompromis med de dominerende magter og glemmer den iranske befolknings rettigheder. Præsidenten må anvende fornuft og logik ved anerkendelsen af folkets rettigheder".
