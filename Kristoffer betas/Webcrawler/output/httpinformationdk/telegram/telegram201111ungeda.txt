Unge danskere iler mod gule fagforeninger
Stadig flere melder sig ind i en gul fagforening. Især de unge er begejstrede for det billigere alternativ.


 LO-fagbevægelsens faner drypper blodrødt i disse tider, mens de billigere såkaldte gule fagforeninger stormer frem.
Og det er især den yngre del af befolkningen, der har fået øjnene op for de uafhængige fagbevægelser, skriver Ugebrevet A4.
 Således er hvert femte fagforeningsmedlem under 30 år nu medlem af Kristelig Fagbevægelse (Krifa) eller Det Faglige Hus.
- Der er mange unge, der vælger os som deres første fagforening, siger formand i Krifa, Søren Fibiger Olesen.
I LO tager næstformanden, Lizette Risgaard, presset fra de gules fremvækst meget alvorligt og advarer:
- Hvis stadig flere mennesker vælger at være med i de gule fagforeninger eller helt vælger fagforeningerne fra, vil der ikke være nogen at tegne overenskomster for, og de vil med tiden forsvinde.
I løbet af 10 år har de gule fagforeninger fået over 100.000 flere medlemmer. I samme periode er LO-fagbevægelsen svundet ind med 250.000 medlemmer.
Det viser en ny rapport, som Forskningscenter for Arbejdsmarkeds- og Organisationsstudier (FAOS) har udarbejdet på vegne af LO.
De gule oplever dog ikke kun stor fremgang blandt unge. Også ufaglærte og lavtlønnede over 30 år tiltrækkes af de gules lave kontingenter.
Professor Jesper Due, der er en af forskerne bag rapporten, advarer dog folk mod at tro, at de får det samme for kontingentet, hvis de går fra rød til gul:
- De gule kalder sig faglige organisationer, men hvis en faglig organisation defineres som en kollektiv varetagelse af medlemmernes interesser gennem overenskomster, må man sige, at det er en falsk varebetegnelse, da de gule ikke har overenskomster.
- De fleste af deres medlemmer er på LO-organisationernes overenskomster. Men hvis de ikke er gået op for de gules medlemmer, så gælder det argument jo ikke over for dem, siger han.
Arbejdsmarkedsforsker Flemming Ibsen har tidligere beskrevet LO's situation således:
- Som jeg ironisk plejer at sige: Hvis den her udvikling fortsætter, så kan LO-fagbevægelsen om nogle år fusionere med Ældre Sagen.
