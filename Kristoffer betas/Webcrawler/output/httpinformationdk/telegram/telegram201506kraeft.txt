Kræftens Bekæmpelse: Kræv billigere medicin af industrien
Medicinalindustrien bliver nødt til at sænke priserne på de dyre behandlinger, mener Kræftens bekæmpelse.


 Hos Kræftens Bekæmpelse mener man, at der et på tide at stille krav til medicinalindustrien for at sikre billigere medicin til patienterne.
- Det er som om, at medicinalindustrien fuldstændig selv kan fastsætte priserne, som det passer dem. Hvorfor er der ikke en regulering på medicinalindustrien, spørger Kræftens Bekæmpelses direktør, Leif Vestergaard, og uddyber:
- Det er på samme måde, som når TDC vil fastsætte en pris på at bruge kobberledninger i Danmark, eller google vil bruge sit monopol i Danmark, så går myndighederne ind og regulerer.
Hvis ikke medicinalindustrien er klar på at tale om det, så mener Leif Vestergaard Pedersen, at de patentrettigheder, firmaerne har på lægemidler, skal forkortes.
- Hvis medicinalindustrien ikke er med på at tale om det, så kan det være, vi burde kigge på industriens patentrettigheder, og diskutere om patenterne skal udløbe tidligere.
- I sidste ende må man bruge patentrettighederne som en trussel. Det er bedre at true med den end at true patienterne, siger direktøren for Kræftens Bekæmpelse.
Reaktionen fra Leif Vestergaard Pedersen kommer efter regeringens sundhedsudspil onsdag, hvor regeringen afviste, at prisen må afgøre, om ny dyr medicin skal anvendes.
Efter udspillet blev fremlagt, var Danske Regioners formand, Bent Hansen (S), ude og sige, at regionerne i en pris-forhandling skulle kunne afvise at bruge bestemte lægemidler. Det mener Kræftens Bekæmpelse er en farlig sti at betræde.
- Medicindebatten kammer over, når Danske Regioner tager alvorligt syge danskere som gidsler og kræver stop for adgang til medicin, der virker.
Danske Regioners formand mener ikke, at det er muligt, at kræve lavere priser, hvis regionerne ikke kan afvise præparater, når de er for dyre.
