Mindst 16 personer fundet dræbt i Mexico
Krigen mellem narkokartellerne raser i det nordlige Mexico. I den forløbne uge er 88 personer fundet dræbt.


 De seneste to dage er der fundet mindst 16 dræbte personer i delstaten Tamaulipas i den nordlige og mest uroplagede del af Mexico. Det oplyste forsvarsministeriet sent søndag.
Ifølge ministeriet blev de 16 lig gravet fri fra fire fællesgrave i San Fernando-provinsen.
Fundet bringer antallet af dræbte personer op på 88 den seneste uge. Samtlige drab menes at have forbindelse til narkokartellerne i Mexico.
Siden 2006 har de indbyrdes opgør mellem de syv store narkokarteller i Mexico samt sammenstødene med myndighederne kostet over 34.000 mennesker livet.
I slutningen af marts i år udnævnte præsident Felipe Calderon den 41-årige Marisela Morales som Mexicos nye statsanklager. Hendes vigtigste opgave bliver at nedkæmpe narkokartellerne og modernisere retssystemet.
Morales stod tidligere i spidsen for statsanklagerens afdeling for bekæmpelse af organiseret kriminalitet. Det er første gang, at en kvinde udpeges som statsanklager i Mexico.
Udnævnelsen falder sammen med en voksende utilfredshed i befolkningen over statens magtesløshed over for kriminelle, der dræber rivaler uden at blive retsforfulgt.
