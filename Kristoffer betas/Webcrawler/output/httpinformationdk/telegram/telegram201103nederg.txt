Nedergaard går som undervisningsminister
Tina Nedergaard (V) trækker sig fra posten som undervisningsminister af personlige årsager.


 Tina Nedergaard (V) trækker sig fra posten som undervisningsminister.
Det oplyser hun i en pressemeddelelse.
- Statsministeren har i dag meddelt, at integrationsministeren træder tilbage. Der kommer derfor en ministerrokade.
- Derfor har jeg i dag meddelt statsministeren, at jeg i forbindelse med denne rokade af private årsager ønsker at udtræde af regeringen, siger Nedergaard i en pressemeddelelse.
- Det har været meget spændende at være undervisningsminister. Men at være minister er også et hårdt job, og omkostningerne er blevet for store for mig og min familie. Det er årsagen til, at jeg i forbindelse med rokaden ønsker at stoppe som minister, fortsætter hun.
Nedergaards beslutning kommer umiddelbart efter, at integrations- og kirkeminister Birthe Rønn Hornbech (V) tirsdag blev fyret som følge af sagen om afslag på indfødsret til unge statsløse.
Tina Nedergaard blev udnævnt til ministerposten som led i regeringsrokaden i februar 2010.
Efterfølgende har hun stået i spidsen for et område, der har haft høj prioritet i regeringen som led i det såkaldte "360 graders eftersyn af folkeskolen".
Regeringens indsats på folkeskoleområdet er dog blevet overskygget af en række dårlige sager - blandt andet den, der kostede Birthe Rønn Hornbech jobbet.
Tina Nedergaard kom i Folketinget ved valget i 2001. Før hun blev udnævnt til minister, var hun blandt andet finansordfører samt fødevareordfører og forbrugerpolitisk ordfører for Venstre.
