Oprørere dræber 15 colombianske soldater i bagholdsangreb
Et angreb begået af den guerillabevægelsen Farc har kostet 15 colombianske soldater livet.


 15 colombianske regeringssoldater er lørdag blevet dræbt i et bagholdsangreb begået af guerillabevægelsen Farc. Det meddeler landets præsident søndag.
Angrebet har ført til bekymring for de fredsforhandlinger, der blev lanceret sidste år, og som skal bane vejen for fred i det uroplagede latinamerikanske land.
- Vore hjerter er med familierne til de femten helte, der ofrede deres liv i Arauca for at skabe ro og sikkerhed for deres medborgere, siger præsident Juan Manuel Santos.
Han fortæller, at soldaterne blev angrebet i den østlige del af landet ved byen Arauca, der grænser op til nabolandet Venezuela, af omkring 70 Farc-oprørere.
12 af dem blev pågrebet af regeringsstyrkerne.
- Disse angreb er ikke vejen frem. Gerningsmændene vil blive konfronteret med magt, siger Santos.
Fredsforhandlingerne mellem guerillabevægelsen og regeringen begyndte i november sidste år i Cuba. Det er det fjerde forsøg siden 1980'erne på at afslutte Latinamerikas længste væbnede konflikt.
Den halve århundrede gamle guerillakrig har kostet flere end 600.000 personer livet og har fordrevet flere end 3,7 millioner, mens over 15.000 er savnede.
Meldingen om de 15 døde regeringssoldater kommer blot få timer efter, at militæret meddelte, at seks Farc-oprørere og fire soldater er blevet dræbt i sammenstød i den sydvestlige del af landet.
Sent fredag meddelte Farc, at bevægelsen havde taget en tidligere amerikansk soldat til fange, men var klar til at løslade ham som en gestus i forhold til fredsforhandlingerne.
For to måneder siden blev Farc og Colombias regering enige om en jordreform, der skulle give landets mange fattige småbønder adgang til mere og bedre jord.
Aftalen blev set som en milepæl i fredsforhandlingerne, da det netop mere jord til bønderne var en af de væsentligste bevæggrunde for, at Farc blev dannet i 1964.
Siden da er konflikten dog kommet til at omhandle langt flere stridspunkter, fordi oprørerne blandt andet har handlet med narkotika i stor stil.
Der er ikke indgået nogen aftale om våbenhvile som følge af fredsprocessen.
