Fræk britisk ræv får grønt lys som kommissær for banker
Jonathan Hill er egnet som EU-kommissær med ansvar for regulering af banksektoren, stemmer udvalg.


 Det var en gave for den britiske kommissærkandidat Jonathan Hill, at han tirsdag fik chancen for endnu engang at præsentere sine politiske visioner for EU-Parlamentets økonomiudvalg efter en meget svag præstation i sidste uge.
Det kvitterede udvalget for onsdag aften, da medlemmerne ved en afstemning gav et klart mandat til den før så kontroversielle brite, at han kan blive kommissær for finansiel stabilitet med ansvar for regulering af banksektoren.
I første omgang stemte 45 medlemmer for og 13 imod, at Hill kan være kommissær.
Dernæst lød stemmerne 42 for og 16 imod, at han kan være kommissær for den pågældende portefølje.
Jonathan Hill var en af de mest kontroversielle kandidater, da den kommende kommissionsformand Jean-Claude Juncker præsenterede sit hold.
Juncker blev med sin friske idé om at give en britisk tidligere lobbyist ansvar for bankerne beskyldt for at sætte ræven til at vogte gæs.
Med Storbritanniens dårlige rygte inden for netop banksektoren, hvor landet længe har været på konfliktkurs med EU's politik, blev det valg set som provokerende, og Hill måtte også slås med sin fortid og nationalitet gennem de to høringer.
Den opgave klarede Hill meget dårligt under første høring, da han undveg at svare på kernen i de fleste spørgsmål og i stedet forsøgte at charme sig frem med floskler og uskadelige overskrifter.
Han blev efterfølgende dømt som både uvidende og farlig i den forstand, at han ikke formåede at dæmpe kritikernes frygt for, at han vil give banksektoren for frie tøjler.
Efter at have afleveret skriftlige svar fik briten chancen ved en ny høring, og her svarede han med substans på stort set alle spørgsmål.
Hill slog tirsdag tonen an i sin indledning til høringen, hvor han i stedet for at forsøge at charme sig frem på fransk som under første høring fremførte et fremtidssyn for et "stærkere" og mere "sammenhængende EU", hvor Storbritannien fortsat er medlem.
