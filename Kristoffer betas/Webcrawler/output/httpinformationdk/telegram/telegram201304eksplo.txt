Eksplosion ryster det centrale Damaskus
Bilbombe eksploderer i det centrale Damaskus. Mindst 13 er døde og 70 sårede.


 En bilbombe eksploderede tirsdag i det centrale Damaskus, hovedstaden i Syrien.
Det fortæller statslig tv til nyhedsbureauet AFP.
- En terroreksplosion i Marjaneh-distriktet i Damaskus har fundet sted. Der er foreløbige informationer om 13 døde og 70 sårede, siger statslig fjernsyn til nyhedsbureauet AFP.
Ifølge Det Syriske Observatorium for Menneskerettigheder er antallet af døde dog "oppe på 14 - ni civile og fem medlemmer af sikkerhedsstyrker".
- Vi forventer, at antallet af døde vil stige, fordi flere er alvorligt sårede, siger Det Syriske Observatorium for Menneskerettigheder til nyhedsbureauet.
En korrespondent fra AFP fortæller, at adskillige lemlæstede kroppe ligger på gaderne, og mindst en krop er viklet ind i et hvidt lagen.
Flere brandbiler er ved ulykkesstedet, hvor brandmænd forsøger at slukke ilden efter eksplosionen.
Flere forbipasserende er chokeret over hændelsen.
- Hvilken fejl har vi begået? Jeg var på vej på arbejde. Se alle de lig. Er det den form for frihed, vi vil have?, siger en indbygger i Damaskus til statslig fjernsyn.
Ifølge flere statslige medier i Syrien skete eksplosionen i nærheden af landets indenrigsministerium.

 Det Syriske Observatorium for Menneskerettigheder siger, at bomben detonerede ved indenrigsministeriets bagdør.
Eksplosionen sker dagen efter, at Syriens premierminister, Wael al-Halqi, overlevede et bombeangreb målrettet hans konvoj i Damaskus.
Eksplosionen dræbte premierministerens livvagt og fem andre mennesker.
Det sidste store angreb i Damaskus var den 9. april, hvor en kraftig eksplosion dræbte mindst 15 mennesker i centrum af hovedstaden.
 Nogle af de grupper, der kæmper med oppositionen til præsident Bashar al-Assads regime har i stigende grad tyet til brug af bil- og selvmordsbomber med henblik på at ramme højtstående personer fra regeringen.
I juli 2012 blev Syriens forsvarsminister og viceforsvarsminister dræbt i et selvmordsbombeangreb, der også efterlod landets indenrigsminister alvorligt såret.
