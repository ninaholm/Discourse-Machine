Mærsk-milliard er uddelingsklar til februar
A.P. Møller Fonden præsenterede torsdag en milliarddonation til den danske folkeskole. De er klar til februar.


 Til februar vil der ligge en ekstra milliard danske kroner klar til den danske folkeskole med en hilsen fra en af Danmarks største virksomheder.
Pengene kommer fra A.P. Møller og Hustru Chastine Mc-Kinney Møllers Fond til almene Formaal, der i en pressemeddelelse torsdag præsenterede deres bidrag "til en endnu bedre folkeskole".
De første konkrete aktiviteter forventes at kunne blive påbegyndt til sommer, hvor den nye reform for folkeskolen samtidig træder i kraft.
Med viden fra blandt andet Kommunernes Landsforening, en række ministerier, forskere og øvrige fagfolk vil fonden rådføre sig og klarlægge, hvor de mange penge får mest mulig nytte.
Det gør man for at sikre formålet og for at tilrettelægge, hvordan proceduren i ansøgningerne skal foregå, oplyser direktør i A.P. Møller Fonden, Henrik Tvarnø.
- Når vi har drøftet betingelserne med de mange relevante parter om, hvad der måtte være en farbar vej, og hvad der måtte være en mindre farbar vej, vil vi gå til bestyrelsen med vores forslag og herefter præsentere dem i februar, når de er vedtaget, siger Henrik Tvarnø.
Herefter vil fonden løbende gentage proceduren for at tjekke op på indsatsområderne og eventuelt gå nye veje. Det sker frem til 2020, hvor de mange penge senest forventes at være uddelt.
Konkret ønsker fonden, at pengene skal gå til opkvalificering og efteruddannelse af undervisere og skoleledere.
- En endnu bedre folkeskole ligger fonden meget på sinde, siger formand for fonden, Ane Mærsk Mc-Kinney Uggla, i en pressemeddelelse.
- En vellykket skolegang, hvor børnene lærer mest muligt, er helt central både for det enkelte barn og for Danmark som helhed. Børn og unge er Danmarks fremtid, siger hun.
Med donationen markerer fonden 100-året for Mærsk Mc-Kinney Møller, som døde i april sidste år. Mærsk Mc-Kinney Møller var i mange år formand for fonden.
Det er samtidig 200-året for undervisningspligtens indførelse i Danmark.
