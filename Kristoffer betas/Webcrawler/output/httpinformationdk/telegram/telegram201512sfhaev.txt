SF vil hæve afgifterne på den billige vodka
Det skal være dyrere for danskerne at drikke sig fulde, mener SF, som vil hæve afgifterne på spiritus.


 Unge skal ikke kunne drikke sig fulde i en billig vodka til 70 kroner.
Det siger sundhedsordfører i SF, Jonas Dahl (SF), som mener, at afgifterne på alkohol skal sættes op for at få de unge til at drikke mindre.
- Vi skal have højere afgift særligt på den allerbilligste spiritus. Vi kan se, at man for eksempel i Netto kan få en flaske vodka til under 70 kroner, og det er altså ekstremt billigt, siger Jonas Dahl.
Reaktionen kommer efter, at Lægeforeningen i Berlingske opfordrer til, at man hæver priserne på alkohol og dropper slagtilbud og "happy hours", fordi danskernes alkoholvaner ifølge lægerne udgør et samfundsproblem.
- Vores store alkoholforbrug er et alvorligt samfundsproblem, og der er ingen tvivl om, at det er alt for billigt at drikke og købe alkohol i Danmark, når man for eksempel kan få en flaske hård sprut for 70 kroner, siger formand for Lægeforeningen Andreas Rudkjøbing til Berlingske.
Jonas Dahl mener, at der er behov for en grundlæggende debat om alkoholkulturen i Danmark. Han påpeger, at der ikke bør være noget til hinder for, at man drikker en øl eller et glas vin, men at vi bør tage en debat om mådehold.
- Da jeg var teenager var det ligesom i dag en nødvendighed, at man drak sig meget beruset hver weekend. Vi er nødt til at se på den kultur, vi har blandt de unge. Den er simpelthen ikke god nok, siger han.
Hvor meget højere prisen på en discountvodka på supermarkedernes spiritushylder skal være, vil SF-ordføreren ikke lægge sig fast på.
- Jeg har ikke en samlet plan for, om det er ti eller tyve kroner, at den billige vodkaflaske skal være dyrere. Vi bliver nødt til at tage en debat om vores alkoholkultur i dag, og så er jeg helt sikker på, at vi også kan finde et fornuftigt prisleje, siger han.
Regeringen er dog skeptisk. Sundhedsminister Sophie Løhde (V) mener ikke, at politikerne skal fastsætte minimumspriser for "hvad marcipan, pebernødder, slik eller for den sags skyld øl skal koste", siger hun til Berlingske.
