Ambassader i Athen ramt af bomber
Politiet sprænger en pakkebombe på Bulgariens ambassade i Athen. En anden bombe er sprængt uden varsel ved den schweiziske ambassade i hovedstaden.


 Den schweiziske og den bulgarske ambassade i Grækenlands hovedstad, Athen, er blevet udsat for terrorbomber.
Ved middagstid eksploderede en mindre bombe uden varsel ved den schweiziske ambassade, og kort efter gik politiet i gang med at demontere en pakkebombe på Bulgariens diplomatiske mission i hovedstaden.
En politimand, der vil være anonym, siger, at bomben ved den schweiziske ambassade eksploderede uden varsel.
 - Der er foreløbig ingen meldinger om tilskadekomne, siger han.
En politikilde siger ifølge nyhedsbureauet AFP, at bomben ved den schweiziske ambassade blev kastet imod bygningen af en forbipasserende.
De to bomber kommer, efter at fire brev- eller pakkebomber mandag blev sendt til en række ambassader og blev demonteret af politiet.
Politiet har anholdt to mænd, der sættes i forbindelse med en venstreorienteret gruppe.
