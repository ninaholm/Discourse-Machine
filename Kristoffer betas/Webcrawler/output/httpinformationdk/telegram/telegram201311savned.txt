Savnede danskere i Filippinerne er fundet
Det danske konsulat i Manila har fået kontakt med de sidste savnede danskere, oplyser Udenrigsministeriet.


 Alle danskere, der har været meldt savnet efter tyfonen Haiyan i Filippinerne, er nu fundet. Det oplyser Udenrigsministeriet tirsdag.
I løbet af natten og morgenen har det danske konsulat i hovedstaden Manila fået kontakt til de sidste tre danskere, der var meldt savnet i Filippinerne.
De har det efter omstændighederne godt, fortæller Ole Egberg Mikkelsen, chef for Borgerservice i Udenrigsministeriet.
- Den ene af danskerne var på den ø, hvor vores eftersøgningshold opholdt sig. I morges var holdet ude at tale med vedkommende og tog noget vand og andre småfornødenheder med, siger han og fortsætter.
- De andre fik vi kontakt til ved hjælp fra de lokale myndigheder. Nu er telefonerne begyndt at virke igen, og det ene sted var en lokal borgmester så venlig at tage ud for at finde danskeren.
Da telefonerne har været nede, har danskerne ikke kunnet komme i kontakt med omverdenen. De er ikke kommet til skade i tyfonen, og de bor alle fast på Filippinerne, hvor de har et godt netværk.
- Selve eftersøgningen indstiller vi nu, hvor vi har fået kontakt til alle dem, der har været meldt savnet. Men danskere i Filippinerne vil fortsat kunne få bistand fra vores konsulat i Manila, siger Ole Egberg Mikkelsen.
Eftersøgningsholdet vender nu tilbage til hovedstaden og flyver derfra til København.
Ud over konsulatet i Manila, som har forstærket bemanding, kan danskere kontakte Udenrigsministeriets operationscenter, som er døgnbemandet.
Flere end 20 danskere blev meldt savnet i dagene efter tyfonen.
