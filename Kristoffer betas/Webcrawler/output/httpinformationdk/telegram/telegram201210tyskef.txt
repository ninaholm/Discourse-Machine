Tyske forbrugere skal betale for atomstop
Tyske forbrugere skal nu betale 47 procent mere i afgift for at finansiere udfasning af atomkraft.


 Der var jubel rundt om i Tyskland, da forbundskansler Angela Merkel sidste år besluttede at udfase atomkraft og i stedet satse på vindmøller og solceller.
Men smilet er stivnet lidt i takt med, at det går op for tyskerne, at den almindelige forbruger kommer til at betale regningen for skiftet.
Den særlige afgift, tyskerne betaler for at gå fra a-kraft til grøn energi, stiger fra næste år med 47 procent, oplyser landets fire store elselskaber.
I dag betaler en gennemsnitlig tysk husholdning årligt knap 6900 kroner i el-regning.
Med den forhøjede afgift vil el-regningen blive 521 kroner dyrere fra årsskiftet, viser beregninger fra toptarif.de, der blandt andet sammenligner elpriser.
Dermed betaler tyskerne EU's næsthøjeste pris for elektricitet - kun overgået af Danmark.
Elselskaberne håber, at det vil indbringe dem 20 milliarder euro (149 milliarder kroner) ekstra på årsplan, som skal bruges til at støtte den grønne el-sektor.
Merkels beslutning om at udfase atomkraften inden for 10 år kom i kølvandet på sidste års atomkatastrofe i Japan, hvor Fukushima-værket blev ramt af et kraftigt jordskælv og en tsunami, der forårsagede store skader på værket.
Fukushima-værket nedsmeltede delvist og det udviklede sig til den største atomkatastrofe, verden havde set siden Tjernobyl-katastrofen i 1986.
Og selv om tyskerne er enige med Merkel i, at det er en god idé at droppe atomkraften, har der lydt kritik af, at el-afgiften stiger med samme procentsats for alle.
- Stigningen i denne afgift kan klares af mange husholdninger, men der findes også meget fattige lavindkomst-husholdninger, som kan blive negativt påvirket af denne type prisstigning, siger Claudia Kemfert fra det økonomiske institut DIW.
Hun tilføjer dog, at den grønne el-sektor allerede nu beskæftiger 400.000 mennesker, og at antallet ventes at stige.
- Derfor er det en positiv udvikling for Tyskland, siger hun.
