Spidskandidat i Hovedstaden tager orlov fra Folketinget
Sophie Hæstorp Andersen (S) kan ikke både føre valgkamp til regionsvalget og være politiker på Christiansborg.


 Kampen om en plads i regionsrådet i Hovedstaden går nu ind i sin afgørende fase, og valgkampen kan komme til at gå ud over indsatsen som folketingspolitiker.
Det mener Socialdemokraternes spidskandidat i Region Hovedstaden, Sophie Hæstorp Andersen, som derfor har valgt at tage ulønnet orlov fra Folketinget.
- Fra den 5. november til den 3. december 2013 tager jeg ulønnet orlov fra Folketinget, for at koncentrere mig om at føre valgkamp for Socialdemokratiet i Region Hovedstaden, skriver Sophie Hæstorp Andersen til Ritzau.
- Det synes jeg er rigtigst at gøre i en situation, hvor jeg ikke har mulighed for at passe mit arbejde i Folketinget til fulde på grund af valgkampen, fortsætter spidskandidaten.
Danskerne skal sætte kryds ved kommunal- og regionsvalg 19. november. Frem til da kæmper 1163 kandidater om en plads i regionsrådene, og 9082 kandidater vil vælges til kommunalbestyrelserne rundt om i landet.
For at blive valgt ind bruger de mange kandidater endnu flere frivillige, og det er blandt andet dem, der får Sophie Hæstorp Andersen til at tage orlov.
- Samtidig skylder jeg den lange række af frivillige, samt de øvrige kandidater på den socialdemokratiske liste, at jeg bruger min fulde opmærksomhed på at føre valgkamp i Hovedstadsregionen, skriver Sophie Hæstorp Andersen.
I Sophie Hæstorp Andersens fravær bliver det stedfortræder i Københavns Omegns Storkreds, kommunikationschef Jeppe Bruus, der overtager arbejdet i Folketinget.
