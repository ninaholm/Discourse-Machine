20 talibanere flygter fra afghansk fængsel
Taliban hjælper sine egne ud i friheden ved at sprænge hul i et fængsel i Sar-e-Pul-provinsen i Afghanistan.


 Mindst 20 fanger, hvoraf de fleste er talibanere, er undsluppet fra et fængsel i det nordlige Afghanistan. Det skete efter at oprørere havde ødelagt en del af bygningen med en sprængladning, oplyser provinsguvernøren fredag.
Fangeflugten fandt sted torsdag aften i Sar-e-Pul-provinsen, hvor fire fanger blev dræbt og 28 såret under det skyderi, der opstod med fangevogtere umiddelbart efter eksplosionen, siger guvernør Abdul Jabar Haqbeen.
- Fjender af det afghanske folk havde medbragt sprængladninger og detoneret dem. Vi er nu ved at undersøge, hvordan de har kunne få det bragt hertil, tilføjer han.
Taliban har gentagne gange forsøgt at befri deres kammerater fra fængsler rundt omkring i landet, og i april lykkedes det 500 af dem at stikke af fra hovedfængslet i deres sydlige højborg, Kandahar.
Haqbeen siger, at der var 160 indsatte i det lille fængsel. De fleste af dem er mistænkt for kriminalitet.
Taliban har påtaget sig skylden i en erklæring. Heraf fremgår det også, at adskillige af dem, der slap væk, er militærledere.
Afghanske styrker er gradvist ved at overtage kontrollen med sikkerheden i hele landet forud for tilbagetrækningen af de fleste internationale kampstyrker i 2014.
Tidligere på året overtog de lokale myndigheder formelt kontrollen med det amerikansk drevne Bagram-fængsel, hvor hundredvis af mistænkte talibanere tilbageholdes.
