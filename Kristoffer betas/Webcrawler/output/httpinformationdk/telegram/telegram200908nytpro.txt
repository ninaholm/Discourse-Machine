Nyt problem for Cityringen



 Kulturarvstyrelsen har sagt nej til, at en gammel graverbolig kan flyttes, mens der arbejdes på den kommende metrostation på Assistens Kirkegård på Nørrebro i København.
 Metroselskabet havde søgt om at nedrive og flytte den fredede graverbolig, så arbejdet med Københavns Metro Cityring kan fortsætte som planlagt på kirkegården.
 - Vi vil nu undersøge, hvorledes vi teknisk kan gennemføre anlægsarbejdet på Assistens Kirkegård, samtidig med, at vi bevarer graverboligen på dens nuværende placering. Vi forventer fortsat at kunne holde tidsplanen for Cityringen, oplyser selskabet.
 Arbejdet på kirkegården ventes at gå i gang i løbet af 14 dage. Kulturarvstyrelsen har givet tilladelse til, at der kan etableres en ind- og udkørsel til byggepladsen gennem et hul i den fredede kirkegårdsmur på Nørrebrogade.
 Der har desuden været stor debat om metrobyggeriet på Assistens Kirkegård på grund af hensynet til gravfreden og de historiske monumenter, der findes på kirkegården.

