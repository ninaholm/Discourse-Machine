Astrid Krag: Jeg vil være formand for SF
Astrid Krag går nu officielt efter formandsposten i SF. Partiet skal "have en klar profil", understreger hun.


 Sundhedsminister Astrid Krag melder sig nu officielt ind i kampen for at blive ny formand for SF efter Villy Søvndals overrumplende exit.
Det bekræfter hun overfor Ritzau.
Astrid Krag har i flere dage overvejet sit kandidatur, og det er med ønsket om "en frisk start" for det samspilsramte parti, at Krag nu stiller op, lyder det.
- SF skal, naturligvis, have en klar profil, siger Astrid Krag, der onsdag meddelte sin beslutning til SF's partiorganisation.
- Vi skal kendes som det parti, der arbejder for et stærkt velfærdssamfund med lige muligheder, en grøn omstilling af hele samfundet og en bæredygtig økonomi med varige job frem for nye bobler, lyder det fra Krag.
- Alt for mange mangler et arbejde, mange unge har ingen uddannelse og vi skal tage klima- og miljøproblemerne alvorligt. Det kræver et stærkt og samlet SF. Det vil jeg gerne stå i spidsen for, siger hun.
Det har længe været ventet, at Astrid Krag ville stille op. Og efter at partiets såkaldte grønne fløj med Ida Auken i spidsen har afvist at stille op til formandsvalget, har Krag været den altoverskyggende favorit til at blive Søvndals arvtager.
Tilbage står spørgsmålet, om partiets venstrefløj får stablet en modkandidat på benene. Og mens partiet venter på, om traditionen for kampvalg om formandsposten holdes i hævd, så understreger Astrid Krag, at hun stræber efter at blive en formand, der favner hele partiet.
- SF har brug for en frisk start. Jeg vil, hvis jeg bliver valgt, være formand for hele partiet, og jeg glæder mig meget til den proces, vi nu står overfor, lyder det fra formandskandidaten.
Opgaven med at favne hele partiet ligner langt fra nogen nem opgave. Flere medlemmer af partiets venstrefløj er kritisk overfor den midtsøgende linje, der for første gang i historien har ført SF ind i regeringskontorerne.
Venstrefløjen tæller navne som Annette Vilhelmsen, Özlem Cekic og Trine Mach.
Vilhelmsen holder fortsat muligheden åben for at melde sig som kandidat. I en mail til Ritzau henviser hun dog til, at deadline for at melde sig som formandskandidat først er den 21. september.
