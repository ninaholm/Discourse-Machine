Spindoktor er ikke mistænkt i læksag



 Forhenværende forsvarsminister Søren Gades (V) lige så forhenværende spindoktor Jacob Winther skal ikke umiddelbart forvente at blive afhørt i den lækagesag, der var medvirkende til Gades afgang. 
Den omstridte Winther er ellers blevet udpeget af filminstruktøren Christoffer Guldbrandsen til at stå bag lækken om, at danske jægersoldater i 2007 havde sat kursen mod Irak. En læk, der ifølge forsvaret bragte soldaternes liv i fare. 
Men politiet, der i øjeblikket undersøger, hvor lækken stammer fra, betragter ikke Winther som mistænkt i sagen. 
- Han er ikke mistænkt. Der kræves lidt mere, end at der bare kommer en person og siger, at han står bag, uden at vi kan få det bekræftet. Jeg kan ikke pålægge Jacob Winther at afgive forklaring, siger politifuldmægtig Maria Cingari.
Hun betegner det som afgørende, at DR udleverer en omstridt lydfil, hvis politiet skal opnå et gennembrud i sagen. På lydfilen taler den tidligere DR-journalist Niels Giversen med en kilde, der angiveligt afslører, at Jacob Winther er ophavsmand til lækken om jægersoldaterne.
- Vi vil have den lydfil. Vi kan ikke indlede en efterforskning på baggrund af, hvad der bliver skrevet i aviserne, siger Maria Cingari.
DR nægter at udlevere lydfilen og har nu fået byrettens ord for, at politiet kan komme til bunds i sagen på andre måder.
- Der er ikke grundlag for at pålægge DR at udlevere lydfilen. Efterforskningsmulighederne er ikke udtømt, lød dommerens vurdering i Københavns Byret.
