Agnes Obel tager flest statuetter ved DMA
Sangerinden Agnes Obel går lørdag aften gå hjem med ikke mindre end fem priser fra Danish Music Awards 2011.


 Sangerinden Agnes Obel har med albummet "Philharmonics" i den grad vundet den danske musikbranches gunst.
 Det beviste hun lørdag aften i Forum i København, hvor hun kunne tage ikke mindre end fem statuetter med hjem efter Danish Music Awards 2011.
Dermed kunne hun bryste sig af flest priser - efterfulgt af sangerinden Fallulah, gruppen The Wiliam Blakes, rapperen L.O.C. og duoen Nik og Jay, der alle fik to statuetter.
Agnes Obel vandt priserne for Årets Danske Album, Årets Danske Kvindelige Kunstner, Årets Nye Danske Navn, Årets Danske Sangskriver og Årets Danske Popudgivelse.
Prisen for Årets Mandlige Kunstner blev vundet af Søren Huss, mens bandet Turboweekend fik overrakt prisen som Årets Danske Livenavn.
Duoen Nik og Jay, der siden begyndelsen af 00'erne har forsynet danskerne med hits som "Boing Boing", "Endnu En" og "Lækker", blev hyldet af den danske musikbranche, da de fik overrakt Danish Music Awards Ærespris.
Og den utrættelige duo kunne også modtage folkets hæder, da de fik Årets Publikumspris.
DJ'en Kato vandt prisen for Årets Danske Clubudgivelse med sin "Discolized 2.0", og rapperen L.O.C.'s seneste album "Libertiner" indbragte ham prisen for Årets Danske Urbanudgivelse.
Rapperen kunne også hente prisen for Årets Danske Musikvideo på scenen og samtidig give sin kæreste, Vild med dans-værtinden Christiane Schaumburg-Müller, et kys - det var nemlig hende, der overrakte ham den eftertragtede statuette for videoen til "Ung for evigt".
