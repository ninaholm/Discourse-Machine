Amputerede soldaters motivation smitter
Amputerede soldater er forbilleder for andre patienter i genoptræning


 Danske soldater fra Afghanistan, der har fået amputeret ben og arme bliver genoptrænet på Rigshospitalet i København.
Og deres engagement og motivation er ofte med til at trække andre patienter med op og give dem troen på, at de kan genvinde førligheden.
Det skriver Dansk Sygeplejeråds nyhedsbrev Synergi.
- Soldaterne går hen og bliver en slags forbilleder for de andre svært amputerede patienter, vi har. Når de ser, hvor langt hårdt sårede soldater kan komme, så bliver de inspireret, siger fysioterapeut på Rigshospitalet, Karen Webèr til Synergi.
Hun har 40 års erfaring med svært amputerede.
Flyarbejder Henning Bartholdy, der har mistet begge ben ved en ulykke i september, er i gang med genoptræning, og han er inspireret af soldaterne.
- Det er en kæmpe fordel at træne sammen med soldaterne. De har masser af gejst og råstyrke, og jeg kan se, at det nytter noget at gøre en indsats.
- Mit humør bliver simpelthen bare bedre, og jeg får lyst til at træne hårdere, siger den 58-årige flyarbejder til nyhedsbrevet.
I Hærens konstabel og Korporalforening, der er soldaternes fagforening, kender man godt de amputeredes soldaters positive indvirkning på andre patienter.
- Det er jo ofte kampsoldater, som er i gang med genoptræning. Og de er vant til at blive presset til det yderste, siger Flemming Vinther, formand for Hærens Konstabel og Korporalforening til nyhedsbrevet.
Ifølge Flemming Vinther har soldaterne formået at få ansat en fysioterapeut mere, så de kan træne endnu mere.
- Deres resultater taler for sig selv. Jeg har set soldater gøre ting med proteser, som jeg aldrig har forestillet mig ville være muligt. Så de flytter virkelig grænser, siger Flemming Vinther.
