Sofafolket rykker ud



 Kolde øl og yndlingspladsen i sofaen foran fladskærmen skiftes ud med fadøl, barstol og storskærm, når en landskamp ikke vises på landsdækkende tv. Det viser en rundringning, som Ritzau har foretaget til danske sportsbarer.
 På barerne lyder meldingen, at vigtige landskampe trækker over dobbelt så mange gæster til baren, når den ikke vises på en landsdækkende kanal. Så barerne forventer fuldt hus den 6. juni, når Danmark møder Sverige i en kvalifikationskamp til VM i 2010.
 - Når kampene ikke vises på landsdækkende tv, så har vi to til tre gange så mange gæster end ellers, siger Mike Ebsen, der er indehaver af sportsbaren Stalden i Esbjerg.
 På den jyske næsetip i Grenaa forventer indehaveren af Pitstop Sportsbar, Glenn Simonsen, mere end fuldt hus, fordi byens fællesantenne ikke modtager kampen.
 - Vi kan risikere at skulle lukke dørene, siger Glenn Simonsen, der i kampens anledning har indført entré på 50 kroner. Det sker blandt andet for at sikre, at de der kommer ind, får en plads hvor de kan se og høre kampen, forklarer han.
 Og interessen for kampen mod arvefjenden er stor. Således har nogle af barerne haft forespørgsler gennem de seneste to uger fra danskere, der vil sikre sig, at kampen bliver vist på den pågældende bar.
 Rettighederne til kampen er købt af YouSee, TDC, Stofa og Viasat. For kunne se kampen, skal man have en digital modtager.
