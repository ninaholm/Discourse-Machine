Privatklinik fjerner bryster på 15-årig
Sundhedsminister vil have undersøgt, om privatklinik handlede forsvarligt, da den fjernede 15-åriges bryster.


 Sundhedsminister Astrid Krag (SF) har bedt Sundhedsstyrelsen undersøge, om privathospitalet H.C. Andersen-klinikken i Odense handlede forsvarligt, da klinikken fjernede en 15-årig piges bryster.
Først når Sundhedsstyrelsen er færdig med sin undersøgelse, vil ministeren tage stilling til om, der skal ske lovændringer.
Klinikken fjernede i sommer brysterne på en 15-årig pige, der føler sig som en dreng.
Kun personer over 18 år kan komme i betragtning til en operation, og først når vedkommende er fyldt 21 år og har gennemgået flere års undersøgelse og psykologiske rest på Sexologisk Klinik, kan en operation komme på tale.
En dansk gynækolog, som den 15-årige Caspian fik anbefalet af andre transkønnede, udskrev mandlige kønshormoner til Caspian i foråret efter en enkelt konsultation.
Tre måneder senere valgte Caspian med sine forældres opbakning at få fjernet brysterne på H.C. Andersen-klinikken.
Sundhedsministeren forstår godt, at man kan undre over, om det er forsvarligt at bortoperere en 15-årig piges bryster med begrundelse i kønsidentitet.
- Sundhedsstyrelsen ser nu på, om indgrebet er i overensstemmelse med pligt efter loven til at vise "omhu og samvittighedsfuldhed". Jeg kan naturligvis ikke foregribe resultatet af denne vurdering, skriver ministeren i en mail til DR Nyheder.
Det er Jens Pilegaard, kirurg og direktør på H.C. Andersen-klinikken, der foretog brystreduktionen.
Til Dagens Medicin siger han, at han forstår kritikken, og at han godt vidste, at han bevægede sig i et minefelt.
- Jeg følte mig overbevist af forældrene og patienten om, at det var rigtigt. Det var derfor, jeg foretog indgrebet. Jeg er sikker på, at patienten er blevet mere lykkelig efter operationen, siger han.
Han har ikke tidligere fjernet brysterne på så unge piger, men har flere gange fjernet bryster på kvinder over 18 år, som har følt sig transkønnede.
Ifølge Sundhedsstyrelsen er det ikke direkte ulovligt at fjerne brysterne på en 15-årig pige, der gerne vil være en dreng.
Det er heller ikke ulovligt at udskrive kønshormoner til en 15-årig pige, der gerne vil være en dreng.
Men Sundhedsstyrelsen understreger, at en læge til en hver tid skal udvise "omhu og samvittighedsfuldhed" i enhver given behandling, og hvis man betragter operationen som kosmetisk, er det klart ulovligt, siger Anne Mette Dons, overlæge og chef for tilsyn i Sundhedsstyrelsen.
