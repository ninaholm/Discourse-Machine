Fogh tæt på kampe i Afghanistan



 Statsminister Anders Fogh Rasmussen er på tophemmeligt besøg i Afghanistan og er for første gang inden for få kilometers afstand af kamphandlingerne.
 Han besøger blandt andet de danske soldater i den urolige Helmand-provins. Den tophemmelige rejse under britisk sikkerhedskontrol har mandag bragt Fogh til den fremskudte danske base, Armadillo, der ligger få kilometer fra den aktuelle front mod Taliban.
 - Jeg har lagt vægt på at komme helt derud, hvor soldaterne udfører den farligste del af deres opgave, fordi de fortjener al den opbakning og respekt hjemmefra, som de overhovedet kan få. Det er os som politikere, som med et bredt flertal i Folketinget har truffet beslutning om at sende danske soldater til Afghanistan. Så har de også krav på vores opbakning, siger Anders Fogh Rasmussen til Ritzau, der er med på turen.
 Besøget i den danske lejr varede af sikkerhedshensyn blot 45 minutter, og statsministeren fik lejlighed til fra lejren at kigge ud i det område, hvor danske soldater har mistet livet under kamp.
 Anders Fogh Rasmussen har besøgt soldaterne i såvel Camp Bastion samt lejrene Armadillo og Price. Her har han rost dem for deres indsats og sagt, at årsagen til, at de er på mission i Afghanistan, er, at forsvaret af Danmark begynder dér, og at kampen imod terror - og al-Qaeda - er et forsvar af Danmark.
 - Danmark og danske interesser er truet af terrorister, siger Anders Fogh Rasmussen.
