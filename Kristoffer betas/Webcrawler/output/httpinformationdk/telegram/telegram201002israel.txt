Israel bomber mål i Gaza



 Israel har foretaget luftangreb mod mål i Gaza, tilsyneladende for at ramme tunneler langs grænsen til Egypten. Også en forladt bygning er ramt, siger øjenvidner.
Palæstinenserne bruger tunnelerne til at smugle daglige fornødenheder, der er mangel på i Gazastriben. Men Israel mener også, at de samme tunneler benyttes til at smugle våben ind i den palæstinensiske enklave.
Luftangrebet kommer dagen efter, at to rør pakket med sprængstof skyllede op på stranden i det sydlige Israel. Sikkerhedskilder siger, at bomberne er en del af et koordineret angreb, hvis bagmænd er militante palæstinensere i Gazastriben.
Den israelske hær havde tirsdag aften ikke umiddelbart nogen kommentar til meldinger om luftangrebet i Gaza. 
