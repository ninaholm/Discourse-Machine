Oprørere: Assad vil forhindre diplomatisk løsning
De syriske oprørere angriber landets præsident efter tale om forsoningskonference og ny forfatning.


 Syriens præsident, Bashar al-Assad, vil med sin tale forhindre en diplomatisk løsning på krisen i landet. Det mener de syriske oprørere i Syriens Nationale Koalition.
Talen blev holdt tidligere søndag, hvori Assad lovede en række nye tiltag for at få bilagt den blodige konflikt i landet.
Talsmanden for koalitionen, Walid al-Bunni, siger til nyhedsbureauet Reuters:
- Med dette initiativ vil Assad simpelthen have banet vejen for en politisk løsning, som måske bliver resultatet af det kommende møde mellem Rusland og USA og Lakhdar Brahimi (den særlige udsending for FN og Den Arabiske Liga, red.).
- Oppositionen vil ikke acceptere det, medmindre Assad og hans regime går af, fastslår Walid al-Bunni.
De nye tiltag, som præsidenten bebuder, drejer sig blandt andet om en forsoningskonference, indsættelsen af en ny regering, udarbejdelsen af en ny forfatning efterfulgt af en folkeafstemning og amnesti.
Men Assad taler fortsat ikke om at træde tilbage - og det er det krav, oprørerne holder fast i for at få gjort en ende på den blodige konflikt, som siden marts 2011 ifølge skøn fra FN har kostet over 60.000 mennesker livet.
