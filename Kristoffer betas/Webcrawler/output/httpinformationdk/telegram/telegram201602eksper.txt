Ekspert advarer mod at centralisere transplantationer
Der er fornuft i at samle ekspertise om transplantationer - men ikke i centralisering, siger sundhedsøkonom.


 Det er fornuftigt at overveje at samle nogle transplantationer ét sted. Men det betyder ikke, at samtlige transplantationer bør samles det samme sted.
Det siger sundhedsøkonom Jakob Kjellberg fra Det Nationale Institut for Kommuners og Regioners Analyse og Forskning (Kora), efter at Jyllands-Posten lørdag skriver, at Region Hovedstaden ønsker at samle alle transplantationer på Rigshospitalet.
- Det er meget fornuftigt at tænke over, om man har volumen de enkelte steder til at opretholde et center på det højest mulige faglige niveau, siger han til Ritzau.
- Men det er lidt en anden diskussion, om alle transplantationer skal være ét sted, eller om man kan lave en fornuftig arbejdsfordeling på flere forskellige steder.
Fredag kom det frem, at Rigshospitalet i fremtiden bliver det eneste sted, hvor der skal udføres børnehjertekirurgi. Og nu viser et strategipapir fra Region Hovedstaden ifølge Jyllands-Posten, at hospitalet sigter efter at samle alle former for transplantation i København.
Men det er altså ikke nødvendigvis en god idé, lyder det fra Jakob Kjellberg.
- Jeg vil godt advare imod, at man samler alt på ét sygehus, for det er jo meget rart at se, at det kan løses og organiseres på forskellige måder.
- Så jeg er ikke sikker på, at det er en god idé at samle det hele, siger han.
En af de mere udbredte transplantationer i Danmark er nyretransplantation, og ifølge Nyreforeningen skal transplantationer foregå, hvor det giver bedst mening rent fagligt.
Foreningens formand, Jan Rishave, mener dog ikke, at det giver mening at samle al nyretransplantation i København.
- Når det handler om nyretransplantationer, er Rigshospitalet faktisk ikke det sted, hvor der foretages flest. Så hvis man endelig skulle samle operationerne, skulle det da ikke være der, siger Jan Rishave til Jyllands-Posten.
Her fremgår det, at 93 ud af 273 nyretransplantationer i 2015 blev foretaget på Rigshospitalet. Resten af nyretransplantationerne bliver lavet på Aarhus Universitetshospital og på Odense Universitetshospital.

