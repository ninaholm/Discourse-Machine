Nogle vil opleve problemer med NemID
Netbanken og borgerservice må vente. Der er problemer i NemID-systemet for anden gang på under et døgn.


 For anden gang på under et døgn er der problemer med NemID-systemet. En del danskere vil kunne komme til at vente timer, før de kan tjekke netbank, logge på borgerservice og andre NemID-services igen.
Det oplyser pressechef hos Nets, Søren Winge til Ritzau.
- Vi haft ustabilitet i systemet i formiddag, og mellem klokken ni og 12 oplevede vi en del problemer. De er nu rettet, men på grund af teknik kan vi ikke rette det før senere. Derfor vil der være nogle, der kan opleve problemer frem til klokken 19, siger Søren Winge til Ritzau.
Spørgsmål: Har I overblik over, hvor mange der er berørt af det?
- Vi kan ikke med sikkerhed sige, hvor mange der i antal er berørt af det, men et gæt kan være, at det er nogle få tusinde, svarer Søren Winge, der heller ikke kan give et bud på, om de to nedbrud ligner hinanden, eller om det eventuelt kan skyldes hacking.
- Det er endnu for tidligt at give et konkret bud på, hvad årsagen til problemerne med systemet har været, men vi har et nogenlunde billede af omfanget, og vi håber ikke, at det sker igen, siger Søren Winge.
