Obama maner til forsoning efter skyderi
Barack Obama advarer mod at søge "enkle forklaringer" på lørdagens skyderi i Tucson.


 USAs præsident Barack Obama opfordrede amerikanerne til ikke at lade debatten om tragedien blive "endnu en lejlighed til, at vi vender os mod hinanden", da han onsdag aften lokal tid deltog en mindehøjtidelighed for ofrene for lørdagens skyderi i Tucson.
I en følelsesladet tale til tusinder af mennesker i en stuvende fuld sportshal i Tucson, understregede Obama, at ingen ved, hvad der fik en mand til at gå amok og dræbe seks mennesker. Samtidig advarede han mod "enkle forklaringer".
- Sandheden er, at ingen af os kan vide præcis hvad, der udløste dette ondskabsfulde angreb. Ingen af os kan vide med sikkerhed, hvad der kunne have forhindret, at de skud blev affyret eller hvilke tanker, der lurede i det indre af en voldelig mands hjerne, sagde Obama.
Barack Obama kom også ind på debatten om, hvorvidt den hadske retorik op til midtvejsvalget sidste år, kunne være et mulig motiv til skyderiet.
- Vi skal være villige til at udfordre gamle formodninger for at mindske risikoen for vold i fremtiden. Men vi skal ikke bruge denne tragedie som grund til endnu en gang at vende os mod hinanden, sagde han.
Før mindehøjtideligheden besøgte Barack og Michelle Obama det hårdt sårede kongresmedlem Gabrielle Giffords på hospitalet. 
Præsidenten blev mødt af et brøl af begejstring, da han kunne fortælle de sørgende, at han havde fået at vide, at Giffords havde åbnet øjnene for første gang siden skyderiet efter deres besøg.
- Gabby åbnede øjnene, sagde Obama.
- Så jeg kan fortæller Jer, at hun ved, vi er her, hun ved, vi elsker hende, og hun ved, at vi støtter hende gennem det, der utvivlsomt bliver en svær rejse, fortsatte han.
