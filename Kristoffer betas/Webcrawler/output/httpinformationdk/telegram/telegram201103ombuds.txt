Ombudsmand skubber Penkowa-sag fra sig
Sagen om 30 anonyme spørgsmål og mørklægning i ministerium er ikke et anliggende for ombudsmanden.


 Folketingets ombudsmand ønsker ikke at deltage i opklaringsarbejdet i sagen om 30 anonyme spørgsmål og efterfølgende mørklægning af en hård kritik mod et forskningsråd, som flere mener, var orkestreret af den bedrageridømte Milena Penkowa.
Sagen - som også har tidligere videnskabsminister Helge Sander (V) som en central aktør - er endt på ombudsmand Hans Gammeltoft-Hansens bord som følge af en klage fra to tidligere medlemmer af Det Frie Forskningsråd for Sundhed og Sygdom.
De er fortørnede over Sander og myndighedernes behandling af de 30 yderst kritiske spørgsmål, som den tidligere minister videresendte til rådet på baggrund af en anonym afsender.
Desuden er de to tidligere medlemmer vrede over Videnskabsministeriet og Forsknings- og Innovationsstyrelsens mørklægning af en 14 sider lang uddybende og ligeledes anonym kritik af dem.
Men den type klager er ikke et anliggende for ombudsmanden, skriver han i et svar til de to professorer Ulla Feldt-Rasmussen og Søren Laurberg.
"Jeg gør opmærksom på, at ombudsmanden ser det som sin hovedopgave at vurdere konflikter mellem den offentlige forvaltning og borgerne, mens myndighedernes indbyrdes konflikter må afgøres på andre måder, f.eks. ved forhandling eller søgsmål", står der i svaret.
På den måde vil ombudsmanden ikke grave dybere i, hvorfor Helge Sander i marts 2009 sendte et midlertidigt svar på de 30 spørgsmål videre til en tredjepart, selv om medlemmerne af forskningsrådet anså det som et internt dokument.
 Det midlertidige svar førte hurtigt til 14 sider med en ny kritik mod forskningsrådet om nepotisme. Flere medlemmer af rådet har forklaret til Ritzau, at de føler sig sikre på, at også denne kritik stammer fra Penkowa.
Dette dokument fik medlemmerne først kendskab til knap to år efter dets tilblivelse, da det hverken var blevet journaliseret i Videnskabsministeriet eller i Forsknings- og Innovationsstyrelsen.
I sit svar på klagen lægger ombudsmanden vægt på, at Videnskabsministeriet har beklaget den manglende journalisering til de to professorer.
