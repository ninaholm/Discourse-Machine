Syriske soldater kæmper i hele landet
Aktivister melder om kampe rundt om i hele Syrien. Kilder hævder, at helikopterpilot er flygtet til Tyrkiet.


 Syriske styrker bombarderer og angriber oppositionens højborge og slås med oprørere rundt om i hele landet.
Mindst to mennesker meldes dræbt lørdag formiddag.
Det siger aktivister i landet, mens Sana, Syriens officielle nyhedsbureau, skriver, at "adskillige terrorister" er dræbt i Idlib, der ligger nær grænsen til Tyrkiet.
Aktivisterne taler også om kampe i Idlib-provinsen, hvor lokale oprørere ifølge aktivisterne er tvunget i defensiven af militærets offensiv i to småbyer.
Regeringsstyrker har ifølge kilderne også bombarderet byer nær hovedstaden Damaskus efter kampe natten til lørdag.
Samtidig rapporterer den arabiske tv-station al-Arabiya med base i Dubai, at en syrisk helikopterpilot nægtede at udføre sin ordre om at bombe et område, der hedder Azaz, og som ligger i byen Aleppo.
I stedet angreb han et sikkerhedskompleks fra den syriske efterretningstjeneste, inden han flygtede i sin helikopter til Tyrkiet.
Hvis oplysningen om helikopteren holder stik, er det første gang, at en helikopterpilot er flygtet med sin maskine fra Syrien under opstanden, der tog fart for godt et år siden.
Nyheder og oplysninger om begivenhederne i Syrien er meget svære at verificere, da regimet i Damaskus har forbudt udenlandske pressefolk at arbejde i mange områder i landet.
