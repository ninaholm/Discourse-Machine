Dele fra forsvundet fly er muligvis opdaget i havet
En flydør og en nødsliske er måske blevet opdaget i havet i eftersøgningen på AirAsia-flyet, siger Indonesien


 Det, der ligner en flydør og en nødsliske, er blevet set i eftersøgningen på det forsvundne AirAsia-fly.
Det oplyser indonesiske myndigheder ifølge nyhedsbureauet AFP.
- Vi har under en eftersøgning fra luften efter det forsvundne AirAsia-fly tirsdag opdaget omkring 10 store objekter og adskillige mindre, hvide dele, som vi ikke kunne tage billeder af, siger Agus Dwi Putranto fra det indonesiske luftvåben.
- Delene befinder sig 10 kilometer fra det sted, hvor flyet sidst blev registreret af en radar, siger han ved en pressekonference.
Putranto viste samtidig 10 billeder af de objekter, der ligner en flydør, en nødsliske og en boks-lignende genstand.
En AFP-fotograf, der var med på den pågældende eftersøgning i luften, oplyser, at han så ting i vandet, der lignede en redningsbåd og redningsveste.
Både skibe og fly leder efter flyet og spor, der kan føre til opklaringen af mysteriet.
Blandt andet har USA's flåde natten til tirsdag dansk tid omdirigeret et af sine skibe, så det nu er på vej til indonesisk farvand for at hjælpe med eftersøgningen af AirAsia-flyet, der søndag forsvandt sporløst med 162 personer om bord.
USA's forsvarsministerium oplyste mandag aften, at landets hjælp både kan inkludere udstyr til luft-, overflade- og undervandseftersøgning.
Foruden hjælpen fra USA og flere andre lande har Indonesien besluttet at udvide området for eftersøgningen, efter at de foreløbige overflyvninger af Javahavet ikke har båret frugt.
Flyet fra AirAsia, en Airbus A320-200, forsvandt, kort tid efter at piloterne havde anmodet om tilladelse til at flyve en smule højere for at undgå et uvejr på ruten mellem Surabaya i Indonesien og Singapore.
Lederen af Indonesiens eftersøgningsmyndigheder sagde tidligere mandag, at det forsvundne fly med en vis sandsynlighed befinder sig på "bunden af havet".
Havområdet mellem Indonesien og Singapore er ikke særligt dybt sammenlignet med blandt andet Det Indiske Ocean, hvor et andet fly forsvandt sporløst tidligere på året.
Samtidig er der en del skibstrafik i området, så hvis flyet ikke er på bunden af havet, vil det blive fundet snart, vurderer de indonesiske myndigheder.
Flere lande har allerede tilbudt at hjælpe med eftersøgningen. Det drejer sig blandt andet om Kina, Australien og Malaysia.
Der var 155 passagerer og syv besætningsmedlemmer om bord på flyet, da det forsvandt. Langt de fleste af dem var fra Indonesien.
