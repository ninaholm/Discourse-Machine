Snart kan du vinde 675 millioner i lotto
Hvis du ikke gider spille lotto, fordi du synes, præmierne er for små, så er EuroJackpot måske noget for dig.


 På onsdag er der 100 millioner kroner i Onsdags Lottos superpulje.
Men det er småpenge i sammenligning med de gevinster, der vil blive udbetalt i det nye europæiske lottespil EuroJackpot, som får præmiere den 23. marts 2012.
 Førstepræmien i EuroJackpot kommer til at ligge på mellem 75 millioner kroner og 675 millioner kroner. Der vil naturligvis også være masser af mindre millionpræmier, når tallene bliver trukket hver fredag aften.
Det er Danmark og Tyskland, der har taget initiativ til det nye lottespil, som indtil videre omfatter Tyskland, Italien, Finland, Holland, Spanien, Norge, Finland og Danmark.
Spillet har været fem år undervejs på grund af juridiske problemer i Tyskland, men nu er alt endelig faldet på plads, oplyser Dansk Spils administrerende direktør, H.C. Madsen.
- Vi tror, at der er behov for noget nyt. I EuroJackpot kan man nøjes med spille en enkelt række for 15 kroner. Så vi tror, det er et spil, som også et interessant for det lidt yngre segment, siger H.C. Madsen.
I første omgang vil 171 millioner europæere kunne købe lodder i spillet. Men det tal stiger formentligt, da man forventer, at også Island, Sverige og de tre baltiske lande kommer med.
Når der er sat et øvre loft på 675 millioner kroner, så bygger det ifølge H.C. Madsen ikke på noget videnskabeligt.
- Vores lotteri kommer ikke op på de beløb, som man har set i USA. Vi synes, der skulle være en grænse, og at 90 millioner euro ville være fornuftigt, siger H.C. Madsen.
Han er ikke i tvivl om, at de gigantiske gevinster vil få danskerne til at bruge flere penge på lotto.
- Det vil sandsynligt set gå lidt ud over omsætningen i lotto om lørdagen i begyndelsen, men vi tror på en stor fremgang for lotterispil samlet set. Vi kæmper hver dag for at tjene penge til gode formål, siger H.C. Madsen.
For at vinde en førstepræmie i spillet skal man have 5 vindertal ud af en pulje på 50 kombineret med 2 lykketal ud af en pulje på 10.
50 procent af omsætningen går tilbage til præmier. I Lørdags Lotte er det 48 procent, mens det er 45 procent ved Onsdags Lotto.
