Dansk soldat dræbt i Afghanistan



  En dansk soldat fra Den Kongelige Livgarde er blevet dræbt af skud under en fodpatrulje med sin enhed i bazar-området i Green Zone ved Sandford-lejren i Helmand i Afghanistan, oplyser Hærens Operative Kommando.
 De pårørende er underrettet.
 Drabet skete fredag lige over middag lokal tid. Hans kammerater ydede førstehjælp på stedet, og der blev tilkaldt en helikopter, der fløj ham til felthospitalet i Camp Bastion. Men ved ankomsten måtte lægerne erklære ham for død.
 Den dræbte soldat kom fra det Mekaniserede Infanterijkompagni, Den Kongelige Livgarde. Han er den 27. danske soldat, der mister livet i Afghanistan.
