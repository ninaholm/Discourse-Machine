Syriens kendte lager af kemiske våben tømt
De sidste af Syriens registrerede kemiske våben er bragt ud af danske Ark Futura, oplyser Udenrigsministeriet.


 Det danske skib Ark Futura har mandag hentet den sidste ladning af Syriens kendte lager af kemiske våben i havnebyen Latakia.
Det oplyser Udenrigsministeriet.
Der er nu 119 containere med kemiske våben ombord på fragtskibet Ark Futura og yderligere 61 containere på det norske skib Taiko, som har sejlet ind og ud af Latakia for at hente kemikalierne, efterhånden som de blev fragtet til havnebyen fra lagrene inde i landet.
Som led i operationen er der også en dansk-ledet flådeeskorte til at passe på de civile fragtskibe. Ud over Danmark og Norge har blandt andre Rusland, Kina, Storbritannien, Finland og Sverige også bidraget til operationen.
Containerne vil nu under militæreskorte blive sejlet til den italienske havn Gioia Tauro, hvor de farligste af stofferne vil blive omlastet til det amerikanske skib Cape Ray.
Cape Ray er blevet udstyret med en hydrolysefabrik, der kan uskadeliggøre lasten af blandt andet sarin og sennepsgas på åbent hav. Det mindre skadelige restprodukt skal derefter sendes videre til endelig destruktion andetsteds.
Efter at have flyttet de farligste stoffer til Cape Ray i Italien skal Ark Futura efter planen sejle videre til Storbritannien og Finland med de resterende stoffer.
Bortskaffelsen af Syriens kemiske våben kom i stand, efter at det internationale samfund reagerede kraftigt på rapporter om, at præsident Bashar al-Assad i august sidste år havde anvendt kemiske våben ved et angreb, der kostede over 230 mennesker livet.
Rapporterne fik USA til at true Syrien med et militært angreb. Men i stedet kom der med hjælp fra Rusland og organisationen OPCW en aftale i stand om, at Syrien lod sine våben registrere og bringe ud af landet til destruktion.
Ifølge det oplyste er der tale om i alt 1300 ton materiale, hvoraf de 700 ton regnes for at være i den farligste kategori.
