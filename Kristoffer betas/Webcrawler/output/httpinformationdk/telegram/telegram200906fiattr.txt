Fiat trækker Chrysler i gang



 Italienske Fiat og amerikanske Chrysler meddelte i dag, at de går sammen i en alliance, der indebærer en rekonstruktion af Chrysler.
 Planen betyder, at Chrysler, den mindste af USA's tre bilgiganter, kommer ud af en betalingsstandsning.
 Både præsident Barack Obamas regering og den canadiske regering støtter finansielt planen om en strategisk global alliance.
 Vejen for aftalen blev banet, efter at højesteret i USA sent i aftes fjernede de sidste juridiske hindringer.
 Fiat overtager umiddelbart 20 procent af den nye Chrysler Group. Den italienske koncerns ejerandel stiger gradvist til 35 procent, hvis visse mål opfyldes.
 Fiats direktør, Sergio Marchionne, er glad for aftalen.
 - Vi vil bygge på Chryslers innovative kultur og Fiats tilsvarende teknologi og ekspertise, så vi kan udvide Chryslers serie af produkter både i Nordamerika og resten af verden, siger Marchionne, som også bliver direktør for Chrysler Group.
 Det nye Chrysler får en bestyrelse med ni medlemmer. Heraf kommer tre fra Fiat, fire fra den amerikanske regering på grund af statsstøtten, en fra den canadiske regering og en fra det amerikanske bilarbejderforbunds pensionskasse.
 Også General Motors, en anden af de amerikanske bilgiganter, er i gang med en omstrukturering, som støttes af USA's regering.
 Ford, den tredje store, kører videre uden offentlig hjælp.

