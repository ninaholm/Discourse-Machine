Nye pensionskrav til flygtninge får kritik
Regeringsforslag  om at ændre pensionsreglerne for flygtninge er i strid med flygtningekonvention, mener IMR.


 Det er i strid med FN's flygtningekonvention, når regeringen nu vil gennemføre en ændring af pensionsreglerne, der gør, at også flygtninge skal have boet i Danmark 40 år for at have ret til fuld pension.
Det mener Institut for Menneskerettigheder om forslaget, som Folketinget tirsdag 2. behandler.
I dag er flygtninge undtaget fra reglen om, at man skal have boet 40 år i Danmark for at have ret til fuld folkepension, men den undtagelse vil regeringen altså gøre op med.
- Det er umiddelbart vores vurdering, at en ændring af reglerne er i strid med Flygtningekonventionen, siger direktør i Institut for menneskerettigheder Jonas Christoffersen.
Han undrer sig over, at regeringen slet ikke har forholdt sig til Flygtningekonventionen i lovforslaget. 
Instituttet har allerede forsøgt at gøre regeringen opmærksom på problemet, men hidtil forgæves.
- Vi har i vores høringssvar betegnet det som særdeles kritisabelt, at regeringen i lovforslaget overhovedet ikke forholder sig til Flygtningekonventionen, siger Jonas Christoffersen.
Ifølge Institut for Menneskerettigheder vil regeringens lovforslag betyde, at en flygtning, der eksempelvis har boet i Danmark i 10 år og går på pension, vil få udbetalt en folkepension, der er 75 procent lavere end normalsatsen.
Det er ifølge instituttet i strid med Flygtningekonventionen, der siger, at flygtninge skal behandles på samme måde som danske statsborgere.
