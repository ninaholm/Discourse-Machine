IMF: Budgetaftale i USA sikrer ikke økonomien
Der skal strammes mere op, hvis USA skal komme op af den økonomiske sump, som den økonomiske afgrund udgør.


 Den Internationale Valutafond, IMF, siger onsdag, at USA's foranstaltninger for at undgå den økonomiske afgrund ikke er vidtrækkende nok til at håndtere landets langsigtede økonomiske underskud og budgetunderskud.
Også det amerikanske kreditvurderingsinstitut Moody's finder, at den budgetaftale, der er blevet godkendt af både Senatet og Repræsentanternes Hus, langt fra er tilstrækkelig til at redde den amerikanske økonomi på mellemlang sigt.
Aftalen, der faldt på plads sent tirsdag aften i Washington, giver USA mulighed for at undgå de helt store besparelser og at styre uden om voldsomme skattestigninger.
- Hvis ikke Kongressen havde handlet, så ville det økonomiske opsving være afsporet, siger IMF's talsmand Gerry Rice i en erklæring.
Men, tilføjer han, Kongressen har i det store billede kun gjort få fremskridt, hvad angår det amerikanske underskud og behovet for at øge landets tilladte gældsloft for at kunne finansiere underskuddet.
- Der skal gøres mere for at få USA's offentlige finanser tilbage på et bæredygtigt spor uden at ødelægge den fortsat skrøbelige opsving, siger IMF-talsmand Gerry Rice i en erklæring.
Budgetaftalen er ikke tilstrækkeligt til at give en forbedring i den føderale regerings gældskvoter på mellemlang sigt, lyder det fra Moody's ifølge nyhedsbureauet Reuters.

 Moodys påpeger, at det venter flere foranstaltninger i de kommende måneder, som vil resultere i fremtidige mindre budgetunderskud, som er nødvendige, hvis ratingen på USA skal vende tilbage til stabil.
- Hvis ikke der gøres noget for at nedbringe underskuddet yderligere, så vil det kunne påvirke ratingen i negativ retning, mener Moody's ifølge Reuters.
