Delaftale på plads uden K: Brændeafgiften afskaffes
Sidste del af vækstpakke er på plads, nu da regeringen og andre forligspartier bortset fra K fjerner afgift.


 Regeringen og partierne bag energiforliget fra 2012 har lavet en aftale om at rulle den såkaldte forsyningssikkerhedsafgift tilbage samt at lempe den såkaldte PSO-afgift. De Konservative står som eneste forligsparti udenfor.
- Vi får afskaffet brændeafgiften, som var forkætret, og på den anden side har vi nu langt frem i tiden sikret en køreplan for den grønne omstilling inklusive en fast tidsplan for verdens største havvindmøllepark ud for Sydsjælland. Det giver trygge rammer, siger klima- og energiminister, Rasmus Helveg Petersen (R) til Ritzau.
Aftalen er sidste del af den store vækstpakke, som regeringen i forvejen har fået på plads med de andre partier for at sætte gang i hjulene i dansk økonomi.
Fjernelsen af forsyningssikkerhedsafgiften, som brændeafgiften er en del af, bliver blandt andet finansieret med en forhøjelse af bundskatten, og det vil De Konservative ikke være med til.
- Jeg er ked af, at De Konservative ikke er med, men de er jo ikke uenige i indholdet. De vil også gerne den grønne omstilling. Det, der skiller os ad, er jo finansieringen af det hul, der er opstået i statskassen, efter vi blev enige om ikke at lave brændeafgiften, siger Rasmus Helveg Petersen.
Aftalen indeholder både generelle reduktioner af virksomhedernes omkostninger til PSO og lempelser, der kommer de virksomheder til gode, hvor PSO'en vejer tungest.
Samlet set nedsættes PSO-udgifterne med i alt 13,2 milliarder kroner frem mod 2020.
En del af finansieringen kommer fra, at færdiggørelsen af havvindmølleparken Kriegers Flak bliver udskudt med to år, men regeringen lover, at målene i energiforliget fortsat kan nås.
Regeringen og Venstre fremlagde 17. juni et bud på en aftale, og allerede dengang sagde finansminister Bjarne Corydon (S), at regeringen var klar til at lave en aftale uden om De Konservative.
Siden har Dansk Folkeparti, Enhedslisten og SF tilsluttet sig større eller mindre dele af vækstaftalen - og det samme har De Konservative faktisk også. Men på energiområdet kunne man altså ikke enes.
