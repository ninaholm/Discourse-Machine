Kijev truer med at eliminere prorussiske grupper i øst
Ukraines overgangsregering aflyser våbenhvile og bebuder at ville "eliminere" militante østukrainske grupper.


 En vicepremierminister fra Ukraines overgangsregering siger ifølge nyhedsbureauet Reuters, at en påskevåbenhvile er ovre, og at den vil handle for at "eliminere" militante grupper i det østlige Ukraine i de kommende dage.
- Vi genoptager en aktiv fase med en anti-terrorist-operation, som skal eliminere væbnede prorussiske separatister grupper i øst, siger vicepremierminister Vitalij Jarema.
Jarema, der har et særligt ansvar for sikkerhedsspørgsmål, siger til journalister efter et ugentligt regeringsmøde, at der endnu ikke er nye handlinger på vej.
 - Men i den nærmeste fremtid vil de passende forholdsregler blive taget, og I vil se følgerne, siger han.
Ukraines fungerende præsident, Oleksandr Turtjynov, gjorde det tirsdag aften klart, at han ville genoptage landets antiterror-operation mod separatistiske oprørere, efter at to personer "er blevet brutalt torteret til døde."
En af de to dræbte, som er blevet fundet nær byen Slavjansk, er angiveligt politikeren Volodymyr Rybak fra Turtjynovs parti, Fædrelandspartiet. Han blev for nylig bortført af "terrorister".
Efter en aftale mellem Ukraine og Rusland, som blev forhandlet på plads mellem de stridende parter og topdiplomater fra EU og USA i Geneve i sidste uge, blev operationen ellers indstillet for at få nedtrappet krisen.
Meldingen om nye militære operationer mod prorussiske separatister kommer dagen efter, at den amerikanske vicepræsident, Joe Biden, forlod Kijev, hvor han advarede Rusland mod blande sig i landets interne anliggender.
USA's udenrigsminister, John Kerry, har sent tirsdag over telefonen advaret sin russiske kollega, Sergej Lavrov, om, at amerikanerne overvejer at skærpe sanktionerne over for Rusland på grund af de fortsatte spændinger.
Samtidig sender USA 600 soldater til Ukraines naboland Polen og de baltiske stater, hvor de skal deltage i "manøvrer."
Rusland har titusindevis af soldater opmarcheret tæt på Ukraines østlige grænse.
