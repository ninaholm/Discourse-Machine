Turister skaber tusindvis af arbejdspladser i Danmark
Turisterne kommer stadig til Danmark, men der kommer ikke helt så mange som før krisen.


 Når turisterne kommer til Danmark og bruger penge, skaber det arbejdspladser i Danmark.
Ifølge Visitdenmarks turismeregnskab skaber turisternes forbrug en omsætning på 82,4 milliarder kroner og 119.400 arbejdspladser.
Turisterne bruger penge på at bo, købe ind, sætte sig til rette ved den hvide dug, leje en bil, blive fristet af dansk design og få en oplevelse, når de besøger en attraktion.
Hver gang de tager pengepungen frem på ferien eller forretningsrejsen, skaber det omsætning og vækst.
 - Turismen er en af de få brancher, der kun har været lidt konjunkturfølsom i forhold til den økonomiske krise, men dansk turisme har mistet udenlandske overnatninger under krisen, siger Jan Olsen, administrerende direktør i Visitdenmark.
- Tendensen er, at folk rejser på trods af afmatning, men de finder måske billigere destinationer, tager på kortere ferie eller bruger færre penge, siger Jan Olsen.
59 procent af de arbejdspladser, der bliver skabt på grund af turismeomsætningen, er i andre erhverv end de klassiske turismebrancher. Turisterne skaber også længere køer i detailhandlen og mere travlhed på de danske byggepladser.
Turisternes forbrug skabte 119.400 job i 2011, når man regner de afledte økonomiske effekter med, viser VisitDenmarks turismeregnskab.
Uden afledte effekter skabte turismen 89.300 job og ligger dermed over brancher som medicinalbranchen og landbrug, skovbrug og fiskeri i beskæftigelsesniveau.
 - De tre største markeder er Tyskland, Sverige og Norge, de står alene for 66 procent af de udenlandske turisters omsætning. De nye markeder som Kina, Brasilien og Rusland bidrager kun med omkring en procent, siger Jan Olsen.
