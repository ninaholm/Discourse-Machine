Kampklar Obama er klar til at trodse Republikanerne
Kongressen åbner med ny rollefordeling, hvor præsident Obama i sine sidste år ved magten vil bruge sin vetoret


 Republikanerne overtager flertallet i begge kamre af den amerikanske kongres - Senatet og Repræsentanternes Hus, når den nyvalgte kongres holder sit første møde tirsdag aften dansk tid.
Efter flere år med politiske kampe om blandt andet det nationale budget er der nu lagt op til endnu flere slag med den demokratiske præsident Barack Obama, efter at Republikanerne vandt midtvejsvalget i november.
Ifølge Niels Bjerre Poulsen, lektor ved Syddansk Universitets Center for Amerikanske Studier, vil de første slagsmål, der skal tages, blive om Keystone Pipeline og indvandringspolitikken.
Den nye flertalsleder af Senatet, republikaneren Mitch McConnell, har sagt, at Keystone Pipeline, som skal transportere canadisk olie gennem USA til Den Mexicanske Golf, står øverst på hans dagsorden, selvom Senatet nedstemte lovforslaget i november.
- Nu vil Keystone højst sandsynligt blive vedtaget i begge kamre, men derefter bliver spørgsmålet, om Obama vil bruge sin vetoret med henvisning til, at de 28.000 job, projektet vil skabe, ikke er nok i forhold til den jobskabelse, der lige nu er i gang i USA, forklarer Niels Bjerre Poulsen.
Obama har allerede sagt, at han vil nedlægge veto, hvis Republikanerne vedtager love, som han er modstander af.
- Han er den præsident, der har brugt vetoretten mindst siden Anden Verdenskrig. Han har brugt den to gange på mindre sager. Men nu kommer han til at bruge den en del. Især når Republikanerne angriber hans politik, forklarer Niels Bjerre Poulsen.
Hvis præsidenten bruger sin vetoret, så skal to tredjedele af Kongressen stemme for et lovforslag, for at det kan blive stemt igennem. Det regner Niels Bjerre Poulsen ikke med kan lade sig gøre.
På trods af at Demokraterne tabte midtvejsvalget i november, så har Barack Obama ikke ageret som en såkaldt "lame duck" - en handlingslammet præsident.
Han har indgået en klimaaftale med Kina, præsenteret en indvandringssreform og taget diplomatiske skridt til en historisk opblødning over for Cuba.
- De seneste par måneder har vi set en præsident, som har sagt: "Jeg skylder ikke nogen noget". Han er ikke på genvalg, så han har brugt den magt, han har på klima- og miljøområdet og immigrationsområdet.
- Det skal nok skabe nogle konfrontationer, forudser Niels Bjerre Poulsen.
