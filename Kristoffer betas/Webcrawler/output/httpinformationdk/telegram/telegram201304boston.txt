Boston-mistænkt fra sygeseng: Vi planlagde selv bomberne
Formodet bombemand anklager sin afdøde storebror for at have udtænkt maraton-planerne, hvor tre mistede livet.


 Den mistænkte fra bombeangrebet ved Boston Marathon, Dsjokhar Tsarnaev, fortæller fra sin hospitalsseng, at ingen international terrorgruppe var med til udføre de dødelige eksplosioner. Det siger en kilde fra den amerikanske regering ifølge CNN.
19-årige Tsarnaev siger desuden, at det var hans nu afdøde storebror, der var hjernen bag de to bomber ved maraton-mållinjen, som kostede tre mennesker livet og sårede 180.
- De foreløbige interviews med Tsarnaev tyder på, at de to brødre passer ind i beskrivelsen af selv-radikaliserede jihadister, lyder det fra den anonyme regeringskilde.
Dsjokhars storebror, Tamerlan Tsarnaev, blev skudt og dræbt af politiet efter en større menneskejagt.
 Det lykkedes lillebroren at undslippe politiet i første omgang, men han blev senere fanget hårdt såret af skud. Han gemte sig i en båd, der stod på en trailer i en baghave i Watertown ved Boston.
Tsarnaev risikerer dødsstraf, efter at han mandag blev sigtet for hans formodede rolle i maraton-angrebet.
Sigtelserne blev læst op for ham ved hans hospitalseng - blandt andet er han anklaget for at have brugt masseødelæggelsesvåben og for ondsindet ødelæggelse af ejendom med dræbende sprængstoffer.
FBI har ransaget den sigtedes kollegieværelse ved University of Massachusetts-Dartmouth. Der er blandt andet fundet pyroteknik, samt en sort jakke og en hvid baseballkasket, som ligner dem, som blev set på den 19-årige på overvågningsoptagelser ved gerningsstedet.
