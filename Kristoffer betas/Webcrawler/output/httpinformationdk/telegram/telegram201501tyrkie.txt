Tyrkiet: Ny Muhammed-tegning er en alvorlig provokation
Tryk af Charlie Hebdos forsidetegning af profeten Muhammed er krænkende, siger den tyrkiske premierminister.


 Presse- og ytringsfrihed betyder ikke frihed til at krænke, har Tyrkiets premierminister, Ahmet Davutoglu, understreget på et pressemøde i Ankara.
Han beskriver gengivelsen af den franske ugeavis Charlie Hebdos forside som en "alvorlig provokation".
- Pressefrihed betyder ikke frihed til at krænke, siger Davutoglu.
- Vi kan ikke tillade fornærmelser af profeten i dette land. At trykke tegningen er en alvorlig provokation.
Onsdag gengav en af Tyrkiets førende aviser, Cumhuriyet, Muhammed-forsiden af den franske ugeavis Charlie Hebdo. Det samme gjorde flere tyrkiske hjemmesider.
Det fik en tyrkisk domstol til at beslutte, at de sider, der gengav Charlie Hebdos seneste forside, skulle blokeres.
I sidste uge dræbte militante islamister 12 medarbejdere og betjente i og omkring Charlie Hebdos redaktion i Paris.
Ugeavisen publicerede onsdag en forsidetegning af profeten Muhammed med en tåre i den ene øjenkrog, mens han holder et skilt med teksten "Je suis Charlie" (Jeg er Charlie).
Tyrkiets islamiske regering har fordømt sidste uges massakre i Frankrig, som i alt kostede 17 mennesker livet, og har understreget, at der ikke er en direkte forbindelse mellem islam og vold.
Men regeringen beklager sig over stigende islamofobi i Europa og andre steder i verden.
Davutoglu langer torsdag også ud efter Israels premierminister, Benjamin Netanyahu, som ifølge den tyrkiske leder har begået forbrydelser, der tåler sammenligning med sidste uges blodige begivenheder i Frankrig.
- Netanyahu har begået samme forbrydelser mod menneskeheden som de terrorister, der udførte massakren i Paris, siger Davutoglu med henvisning til et israelsk angreb på et tyrkisk skib, der i 2010 var på vej til Gaza med nødhjælp, og sidste års angreb mod den palæstinensiske enklave.
