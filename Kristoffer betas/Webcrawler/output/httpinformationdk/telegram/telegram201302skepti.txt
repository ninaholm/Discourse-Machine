Skeptisk Rasmus Prehn håber på job i plan
Socialdemokraterne irettesatte Rasmus Prehn for at kritisere få investeringer. Han håber på job i vækstplan.


 Socialdemokraten Rasmus Prehn støtter, at regeringens sænker selskabskatten fra 25 til 22 procent i vækstplanen, hvis det skaber flere job.
Det siger han efter partiets gruppemøde tirsdag.
- Der vil altid være ting, der er bedre end andet. Men jeg synes alt i alt, at det er en fornuftig pakke, siger Rasmus Prehn.
Han blev i januar irettesat af folketingsgruppen, da han klandrede regeringen for ikke at investere nok. Det var et "soloridt", mente politisk ordfører Magnus Heunicke.
Partiet blev i weekenden kritiseret af forhenværende statsminister Poul Nyrup Rasmussen og DSUs tidligere formand Peter Hummelgaard Thomsen i Politiken for ikke at støtte finansskatten mellem 11 EU-lande. Finansskatten er ifølge duoen klassisk socialdemokratisk politik.
- Vi er jo heldigvis et parti med højt til loftet, Så vi skal tage den debat og få diskuteret frem og tilbage, hvad der er det rigtige. Hvis dette (vækstplanen.red.) kan skabe arbejdspladser, så er det god, socialdemokratisk politik, siger Rasmus Prehn.
Han kalder det "en skarp udlægning", at vækstpakken tager fra de fattige med én milliard kroner fra kontanthjælp og to milliarder kroner fra SU og giver til de rige i virksomheder, som får sænket selskabsskatten fra 25 til 22 procent over tre år.
- Det er vigtigt med kontanthjælp- og SU-reformerne, at folk anspores til at komme i gang med at arbejde. Det er målet. Så der er ingen målsætning om at spare, siger Rasmus Prehn.
Han indrømmer, at vækstpakken går durk imod S-SFs budskab i valgkampen og for nylig med modstand mod lavere selskabsskat og at forlænge boligjob-ordningener.
- Der er også meget, der har ændret sig. Det er vigtigt nu, at vi får sat fuld turbo på at skabe arbejdspladser, siger Rasmus Prehn.
