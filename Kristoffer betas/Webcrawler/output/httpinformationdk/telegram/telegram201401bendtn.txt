Bendtner købte den dyreste lejlighed i Danmark i 2013
Fodboldspilleren Nicklas Bendtner løb med den dyreste lejlighed i 2013. Pris: 13,2 millioner kroner.


 Det koster noget at bo central. Det kan fodboldspilleren Nicklas Bendtner skrive under på. Han måtte betale 13,2 millioner kroner for et kig til både Tivoli og Rådhuspladsen i København. Til gengæld var det så også den dyreste lejlighed, der blev solgt i 2013.
Det viser en opgørelse fra Boligsiden.dk.
Lejligheden, der er på 339 kvadratmeter og koster næsten 40.000 kroner pr. kvadratmeter, blev solgt allerede i sommer. Den ligger øverst på H.C. Andersen Boulevard 51 og er i to plan.
- Det er ikke helt overraskende, at København løber af med førstepladsen i dyre lejligheder. Men de nye lejligheder i Tuborg Havnepark i Hellerup fylder godt op på listen også, siger Birgit Daetz, kommunikationsdirektør for Boligsiden.dk.
På de følgende pladser kommer en lejlighed på Niels Skrivers Vej i Virum til 11,23 millioner kroner, og de to efterfølgende ligger i Hellerup på Tuborg Havnepark til henholdsvis 11 og 10,5 millioner kroner.
Og det er udsigt til vand, der er med til at trække priserne op. På andenpladsen er det søudsigt, der trækker, da lejligheden ligger i første række ud til Furesøen i Virum.
Tal fra Boligsiden.dk viser, at ejerlejligheder, der ligger under 100 meter fra en sø, i snit koster 10.000 kroner mere pr. kvadratmeter end de lejligheder, der ligger bare 200 meter væk fra søbredden.
Hvis en lejlighed ligger under 100 meter fra kysten, øger det prisen med 6500 kroner pr. kvadratmeter, sammenlignet med hvis den lå 200 meter fra.
- Bor man i lejlighed, hvor man ikke har nogen have, bliver det nok endnu vigtigere, at naturen er tæt på. Derfor koster det ekstra at have havet, søen eller skoven lige uden for vinduet, siger Birgit Daetz.
Hun forventer, at nogle af de nybyggede lejligheder i Nordhavn eller lejlighederne i det nye byggeri på Christianshavn måske blander sig i toppen over de dyreste lejligheder i 2014.
