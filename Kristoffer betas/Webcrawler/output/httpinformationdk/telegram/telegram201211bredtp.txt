Bredt politisk forlig om antibiotika
Indsatsen omkring antibiotika skærpes på en række områder i nyt veterinærforlig, der skal modvirke resistens.


 Regeringen har sammen med alle partier i Folketinget vedtaget et nyt veterinærforlig. Blandt de vigtigste elementer er en opstramning af antibiotikaforbruget i landbruget for at forebygge problemer med resistens, som også er en trussel for behandling af mennesker.
 Samtidig styrker forliget dyrevelfærden både i stalde og under transport, og der afsættes flere ressourcer til kontrol.
Fødevareminister Mette Gjerskov (S) glæder sig over aftalens fokus på at skære ned på mængden af antibiotika i landbruget.
- Der skal findes en ansvarlig balance mellem at behandle syge dyr og undgå overforbrug. Derfor strammes der op på forbruget af antibiotika med tiltag over for de landmænd, som anvender medicin til hele grupper af dyr i stedet for at behandle hvert dyr enkeltvis, siger ministeren og understreger:
- Det er en vigtig del af kampen mod antibiotikaresistente bakterier, der kan true folkesundheden.
Selvom forbruget af antibiotika har været faldende de senere år i landbruget, er der fortsat stor fokus på yderligere begrænsninger.
 Forliget betyder, at der sættes ind mod uhensigtsmæssig brug af penicillin til større grupper af dyr, når behandlingen kan begrænses til færre.
Samtidig indføres differentierede afgifter på antibiotika, som kan fremme alternative metoder som forebyggende vaccination.
Der skrues op for indsatsen mod ulovlig import af antibiotika, og der indføres øget overvågning af levende husdyr og kød, så der kan gribes hurtigere ind, hvis resistensen stiger.
Indsatsen i staldene skal fokuseres hos de landmænd, hvor problemerne er størst, siger fødevareministeren.
Med aftalen lægges der også op til markante forbedringer på dyrevelfærdsområdet.
- Bedre dyrevelfærd har været i fokus for forhandlingerne og er en hjørnesten i aftalen.
- Nu forbedrer vi dyrevelfærden samtidig med, at vi styrker kontrollen med dyrenes sundhed og velfærd, siger fødevareministeren, som er glad for, at så mange af Folketingets partier bakker op om aftalen.
Der er fundet en række tiltag, som forenkler landbrugets egenkontrol og sundhedsrådgivning, så aftalen samlet set bliver omkostningsneutral for landbruget.
