Dronningen svinger penslen i Vietnam



 Scenen er sat. Et lavt bord med tallerkener, krus og vaser venter sammen med pensler og skåle med rød, grøn og grå maling. 
 Dronning Margrethe tager sig ingen betænkningstid, men løfter resolut op i dugen og trækker den hen over nederdelen som et forklæde. De lange røde skindhandsker tager hun af, og med langsomme strøg dekorerer hun en bladranke på det første krus.
 Kruset tilegnes kronprinsesse Mary, som danner parløb med sin svigermor, da de tirsdag besøgte en keramikfabrik uden for Hanoi. 
 Her sidder 30 ansatte ved drejebænke og dekorationsborde for at producere keramik for den danske keramiker Anne Blach. Men på denne dag går opmærksomheden mod bordet længst væk i lokalet, hvor stadig flere krus og vaser får farver. Så rettes blikket mod Mary, som nu inviteres ind omkring bordet og må tage plads ved siden af dronningen.
 - My goodness. Tak, det er noget af en opgave det her, siger kronprinsessen, som tydeligvis forsøger at sætte fantasien fri.
 Dronningen råder hende til at lægge den tynde pensel og tage en tykkere, og så skriver Marys sit eget navn på skrå, først på en tallerken og siden på to vaser.
 - Stor kunst er det ikke. Nej, det går ikke rigtigt, siger hun.
 I mellemtiden er dronningen færdig med sine fire krus - så er der også til prins Christian, lillesøster Isabella og kronprins Frederik. 
 Tilbage er at sige farvel, inden bilerne kører tilbage til Hanoi, hvor vietnamesiske og danske kunstnere senere skal mødes med regentparret og kronprinsparret. 

