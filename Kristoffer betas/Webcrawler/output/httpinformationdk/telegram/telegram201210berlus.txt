Berlusconi afviser sex med mindreårig
Italiens tidligere premierminister fortæller domstol, at han ikke gik i seng med en mindreårig mavedanser.


 Italiens tidligere premierminister Silvio Berlusconi benægter foran en dommer i Milano, at han har haft sex med en mindreårig prostitueret og misbrugt sin magt til at få politiet til at løslade pigen.
- Jeg kan udelukke med fuldstændig sikkerhed, at der nogensinde var optrin af seksuel karakter, fortæller den 76-årige Berlusconi domstolen, hvor han står anklaget.
Ifølge anklageskriftet havde han samleje med pigen i sin villa nær Milano.
- Jeg lagde aldrig pres på politiofficerer i Milano, bedyrer han.
Den anklagede i Italien har ret til at møde op ved domstolen for at afgive en erklæring, uden at han krydsforhøres. Den del af det kommer først senere.
Berlusconi er tiltalt for at have haft sex med den dengang 17-årige marokkanske mavedanser Karima El-Mahroug, der var kendt under sit tilnavn Ruby Hjerteknuseren.
Han er ligeledes anklaget for at misbruge sin stilling som premierminister ved at forsøge at presse politiet til at løslade den 17-årige, efter hun var blevet anholdt for smårapseri i maj 2010.
Han skal blandt andet have hævdet, at pigen var i familie med Egyptens daværende præsident Hosni Mubarak, og at hendes anholdelse ville give diplomatiske forviklinger.
Anklagerne er alvorlige nok. Berlusconi kan idømmes tre års fængsel for sex med en mindreårig, og magtmisbrug kan straffes med 12 års fængsel.
Retssagen indledtes i 2011, og det var den sidste af en række skandaler, som bidrog til, at Berlusconi måtte trække sig som premierminister i november sidste år.
