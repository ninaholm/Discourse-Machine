Forsvaret bygger solcelleparker i Karup og Skrydstrup
Solcelleanlægget på flyvestation Karup bliver det største offentlige anlæg i Danmark og Norden.


 Forsvaret er i gang med at opbygge solcelleparker i udvalgte militære områder i landet.
I første omgang bliver det flyvestationerne i Karup og Skrydstrup, som får anlæg. Heraf bliver anlægget i Karup det største offentlige anlæg i Norden, skriver solcellevirksomheden Viasol i en pressemeddelelse.
I Skrydstrup får anlægget en peak-kapacitet på 600 kilowatt, men Karup bliver på 1200 kilowatt.
 Det betyder, at anlæggene med deres 7200 moduler kommer til at dække et areal på fem hektar og forventes at producere 1700 megawatt årligt. Det skulle kunne dække 400 parcelhuses årlige forbrug, skriver Ingeniøren.
 Virksomheden Viasol er entreprenør på de igangværende projekter, som skal begrænse forsvarets energiforbrug og CO2-udledning.
Budgettet for begge anlæg ligger på tilsammen 16,7 millioner kroner inklusiv service i 30 år, og det skal kunne producere el til en pris på under 60 øre pr. kilowatt.
Forsvaret forventer at benytte langt størstedelen af strømmen selv, således at kun meget lidt skal sendes ud på det offentlige elnet.
Til sammenligning koster strømmen fra vindmølleparken ud for anholdt 1,05 kroner de første 10 år.
