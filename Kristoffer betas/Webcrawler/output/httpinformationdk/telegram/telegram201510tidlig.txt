Tidligere kirkeminister Tove Fergo er død
Tidligere kirkeminister Tove Fergo er død, oplyser familien til Ritzau. Hun blev 69 år.


 Sognepræst og tidligere kirkeminister Tove Fergo er død, 69 år. Det oplyser familien til Ritzau.
Tove Fergo, der døde søndag, opnåede noget, som få kirkeministre før - og i udstrakt grad efter - hende har formået, nemlig at være ekstremt synlig og skabe debat om sit område.
Hun blev udnævnt til minister tilbage i 2001, da Anders Fogh Rasmussen overtog statsministerposten. Hun var den første sognepræst i 28 år, der kunne tage plads i ministerstolen, og det skulle hurtigt vise sig, at det ikke var for at stryge nogen med hårene.
Efter ganske kort tid på posten lagde hun sig ud med landets biskopper, fordi hun åbent erklærede, at hun ikke kunne se lyset i at udskifte folkekirkens salmebog sådan, som systemet ellers havde arbejdet på i årevis.
Ingen kan betvivle Tove Fergos engagement, hvilket striden om salmebøgernes opdatering vel også er udtryk for. Og hendes vej ind i politik skyldes indignation over tvangsfjernelser af børn.
Men hun var også en vanddeler. Anders Fogh Rasmussen bakkede hende dog op hele vejen, indtil Fergo i 2005 ikke opnåede genvalg til Folketinget og dermed reelt var færdig som minister.
Tiden på Christiansborg strakte sig tilbage fra 1994, og hun var også medlem af Københavns Borgerrepræsentation i otte år op gennem 1990'erne.
Tove Fergo arbejdede som sognepræst ved Simon Peters Kirke på Amager siden 1973. I august i år fik hun bevilget sygeorlov fra arbejdet.
Hun var gift med Peter Fergo, ligeledes sognepræst.
Statsminister Lars Løkke Rasmussen (V) modtager beskeden Tove Fergos død med sorg:
- Tove arbejdede igennem alle årene dedikeret for det, hun troede på, som sognepræst, medlem af Københavns Borgerrepræsentation, folketingsmedlem og kirkeminister. Mine tanker går til hendes familie, der har mistet et vidende og varmt menneske, udtaler han.
