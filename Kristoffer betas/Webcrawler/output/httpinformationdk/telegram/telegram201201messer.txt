Messerschmidt takker Thorning
Morten Messerschmidt (DF) ser statsministerens accept af EU-bøder som garanti for en folkeafstemning.


 Meldingen fra statsministeren om, at hun er klar til at acceptere EU-bøder som led i den nye finanspagt, er ifølge europaparlamentariker Morten Messerschmidt (DF) en klokkeklar garanti for, at der skal holdes folkeafstemning om finanspagten i Danmark.
- Der er for en gangs skyld én god ting ved det, Thorning nu melder ud. Det er, at hvis Danmark bliver omfattet af bødesanktionen, så er der ingen vej uden om en folkeafstemning.
- Hvis man giver EU-domstolen nye beføjelser til at dømme Danmark, så betyder det, at man overdrager myndighedsopgaver til EU. Så er man inde i grundlovens paragraf 20. Det betyder suverænitetsoverdragelse, og det betyder folkeafstemning.
- Det er dagens positive nyhed. Nu har Helle Thorning-Schmidt malet sig op i et hjørne, hvor hun ikke kan komme uden om at spørge befolkningen, siger Messerschmidt.
