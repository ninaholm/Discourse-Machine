Ny eksplosion i Malmø: Svensk politi sender forstærkning
Svensk indenrigsminister vil i kølvandet på flere granateksplosioner i Malmø øge kontrollen ved Øresundsbroen.


 Nu skal personerne bag rækken af mystiske granatangreb i Malmø opspores og pågribes.
Sådan lyder meldingen fra Sveriges indenrigsminister, Anders Ygeman, efter at endnu en eksplosion natten til søndag ramte den sydsvenske by, denne gang på en parkeringsplads på Rönnblomsgatan.
Det er fjerde gang i denne uge, at Sveriges tredjestørste by bliver ramt af en kraftig eksplosion, og som så ofte før er der sandsynligvis tale om en håndgranat.
Anders Ygeman kalder over for det svenske nyhedsbureau TT situationen for "uacceptabel", og han understreger, at politiet i Malmø nu får tilsendt de ønskede forstærkninger fra svensk politis Nationale Operative Afdeling (NOA).
Og han peger over for avisen Sydsvenskan på, at der skal sættes ind ved blandt andet Øresundsbroen for at dæmme op for indsmuglingen af våben.
- Vi skal have bedre kontrol over indsmuglingen af våben til Sverige fra især Balkan, ikke mindst over Øresundsbroen.
»Jeg tror, at svensk politi bliver nødt til at være til stede på Balkan for at samarbejde med lokale myndigheder,« siger han til avisen.
Den granat, der eksploderede natten til søndag var tilsyneladende anbragt ved en ladbil fra et håndværkerfirma.
Frygten blandt indbyggerne i Malmø spreder sig i takt med stadig hyppigere eksplosioner under biler og foran boligblokke.
Siden nytår har byen været ramt af voldsomme brag gennemsnitligt en gang om ugen.
Senest natten til fredag, da en kraftig eksplosion indtraf foran et af Malmø Kommunes kontorer for invalide- og familieomsorg. Selv om ejendommen ligger i et boligkvarter, kom ingen mennesker noget til.
Indenrigsministeren peger desuden på, at det - sideløbende med selve jagten på gerningsmændene - er nødvendigt at sætte ind med sociale indsatser i området.
»Vi har haft 10-15 år med stigende arbejdsløshed, voksende kløfter og dårligere resultater i skolerne. Det er klart, at det smitter af på samfundsudviklingen og kriminaliteten,« siger Anders Ygeman.
Regeringen er ifølge ministeren fast besluttet på at bidrage til at hjælpe til med at mindske kløfterne, mindske arbejdsløsheden og vende udviklingen i skolerne.
