Køkkenknive bliver låst inde efter drab på Ringbo
Beboerne på bostedet Ringbo får kun adgang til køkkenknive omkring madlavningen.


 Socialforvaltningen i Københavns kommune har i dag låst alle skarpe køkkenknive på bostedet Ringbo inde. Tiltaget kommer efter, at en 37-årig kvindelig ansat mandag morgen blev dræbt af knivstik af en beboer på bostedet, der ligger i Bagsværd.
Køkkenknivene vil fremover kun være tilgængelige for beboerne omkring madlavningen.
Socialforvaltningen vil nu undersøge, om man kan erstatte de nuværende køkkenknive på kommunens andre bosteder med knive af materiale og form, der ikke kan udrette alvorlig personskade.
Det fortæller Jan Jensen, der er kontorchef for Udsatte voksne og psykiatri i Københavns Kommune.
 - Det er vigtigt at skabe størst mulig sikkerhed for personalet, men det også vigtigt, at sindslidende behandles som de myndige og selvstændige mennesker, de er.
- Det er en af de vigtigste socialpsykiatriske mål at tilbyde denne gruppe så normalt et liv som muligt. Og det skal denne ulykkelige sag jo ikke forhindre, siger Jan Jensen i en skriftlig kommentar.
 Ifølge Fagbladet FOA har Arbejdstilsynet givet Ringbo tre strakspåbud, som omhandler manglende forebyggelse af risikoen for vold.
Lill Palmblad, der er tilsynschef i Arbejdstilsynet, vil imidlertid ikke over for Fagbladet FOA udtale sig om detaljerne i de konkrete påbud, som Ringbo har fået.
