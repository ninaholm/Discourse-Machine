Frank J.: Bolig-sag er trist og alvorlig
Der er ingen tvivl om, at bopælsreglerne skal overholdes, siger Københavns overborgmester.


 Det er en trist nyhed. Der er tale om en alvorlig sag, og jeg forstår Bo Asmus Kjeldgaards beslutning om at trække sig. Reglerne skal overholdes, og det skal der ikke være tvivl om.
Sådan siger Københavns overborgmester, Frank Jensen (S), efter SF's teknik- og miljøborgmester torsdag valgte at forlade sin post på grund af en sag om hans reelle bopæl.
Frank Jensen beklager samtidig, at han mister en god og dygtig kollega, der har været borgmester i 14 år.
Bo Asmus Kjeldgaard trak sig torsdag fra sin post, efter at det er kommet frem, at hans boligforhold ikke lever op til reglerne i den kommunale valglov.
- Problemet er, at jeg har overnattet for mange nætter hos min kæreste i forhold til, hvad bopælskravet i den kommunale valglov tilsiger, skriver Bo Asmus Kjeldgaard i en pressemeddelelse og fortsætter:
- Det betyder, at jeg ikke har levet op til reglerne som borgmester, hvilket jeg naturligvis skal. Der gælder ikke én type regler for borgere og en anden for politikere. Derfor trækker jeg mig som borgmester.
Bo Asmus mødte sin nuværende kæreste, som bor på Frederiksberg, for fire år siden. Han bor selv på Amager, og da kæresten ifølge pressemedelelsen har hjemmeboende børn, har de tilbragt det meste af tiden på Frederiksberg.
- Det har været vores plan at flytte sammen, og vi har længe ledt efter en bolig. Det er bare ikke lykkedes for os, siger Bo Asmus, der beklager sløseriet og regelsjusket over for københavnerne.
Der er dog ikke megen opbakning og forståelse fra SF's formand Villy Søvndal til sin partikammerat.
- Jeg synes, det er en træls sag. Jeg har først hørt om den i dag (torsdag. red.), og jeg forstår nu, at Bo Asmus har valgt at trække sig. Jeg ville da ønske, at Bo Asmus havde fået styr på det her for længe siden, siger Villy Søvndal til ekstrabladet.dk
