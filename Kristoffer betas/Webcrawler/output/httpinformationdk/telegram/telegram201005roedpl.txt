Rød plan kræver fem forårspakker
Danskerne skal lokkes for at arbejde i S-SF's plan. Skatten skal ned, for planen øger kun arbejdstiden en femtedel af skattereformen, mener tænketanken Cepos


 Danskerne vil kun arbejde en time mere om ugen i gennemsnit, hvis de får en langt større økonomisk gulerod. Derfor skal marginalskatten af den sidste tjente krone sænkes til 30 procent, før S-SF's plan En Fair Løsning hænger sammen økonomisk.
Det viser en beregning fra den borgerlige tænketank, Cepos. 
- Gennemsnitligt skal arbejdstiden op med én time om ugen eller 52 timer om året. Det kan dække over, at nogle går ned i tid eller slet ikke arbejder mere, men så skal andre øge deres arbejdstid så meget mere, siger cheføkonom Mads Lundby Hansen, Cepos.
Beregningen bygger på den sammenhæng mellem arbejdstid og skat, som anvendes af Skattekommissionen samt De Økonomiske Vismænd. Det viser, at hvis man øger den marginale disponible indkomst - guleroden - med én procent, vokser arbejdsudbuddet med 0,1 procent, forklarer han.
Mads Lundby Hansen påpeger, at regeringens skattereform øger arbejdstiden ca. 10 timer årligt. Derfor kræver det godt fem forårspakker for at nå målet i En Fair Løsning, siger han.
- Danskerne arbejder kun mere, hvis de får et øget incitament. Det er ikke noget, (LO's formand) Harald Børsting eller DA kan sidde og afgøre, siger Mads Lundby Hansen. 
