Otte turister døde i busulykke i Marokko
En busulykke i Marokko har kostet otte portugisiske turister livet. Ulykken skete tæt på grænsen til den spanske enklave Ceuta, oplyser myndighederne.


 Otte portugisiske turister mistede livet, da deres bus styrtede ned i en kløft i det nordlige Marokko, oplyser det marokkanske indenrigsministerium.
Yderligere 11 passagerer blev kvæstet ved ulykken, en af dem alvorligt, siger ministeriet.
Ulykken skete tæt på grænsen til den spanske enklave Ceuta. Ifølge spanske myndigheder var turisterne tidligere onsdag gået i land fra et krydstogtskib.
Et øjenvidne fortæller til nyhedsbureauet AFP, at der både var tæt tåge og regnvejr, da ulykken skete.
