Radovan Karadzic anklages igen for folkedrab
Krigsforbryderdomstolen har genindsat punkt om folkedrab i anklageskrift mod bosnisk-serbisk leder.


 Den tidligere bosnisk-serbiske leder Radovan Karadzic bliver igen anklaget for folkedrab i forbindelse med de bosnisk-serbiske styrkers angreb på landsbyer og byer i Bosnien i 1992.
Det oplyser en appelinstans ved krigsforbryderdomstolen i Haag torsdag.
- Appelkontoret omstøder domstolskontorets frifindelse af hr. Karadzic for folkemord i de pågældende byer og genindsætter anklagerne, siger dommer Theodor Meron.
Domstolen droppede ellers det tunge anklagepunkt sidste sommer, da der ikke var tilstrækkeligt med beviser til at underbygge, at det rent faktisk var folkedrab, der fandt sted.
Torsdag valgte krigsforbryderdomstolen så at genindsætte anklagepunktet.
Domstolen har hele tiden opretholdt den anden folkedrabsanklage, som er relateret til massakren i byen Srebrenica i 1995, hvor omkring 8000 bosniske muslimske mænd blev dræbt.
Karadzic er samtidig tiltalt for ni andre tilfælde af krigsforbrydelser og forbrydelser mod menneskeheden under krigen i Bosnien, der kostede omkring 100.000 mennesker livet og sendte 2,2 millioner på flugt.
Radovan Karadzic havde været på flugt i 13 år, da han i 2008 blev fundet i den serbiske hovedstad, Beograd, hvor han arbejdede som praktiserende læge. Dømmes han skyldig i anklagerne, risikerer han en livstidsdom.
