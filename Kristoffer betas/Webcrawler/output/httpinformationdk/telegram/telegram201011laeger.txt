Læger i Haiti: Det er meget bekymrende
Organisationen Læger uden Grænser og FN slår nu alarm over den voksende koleraepidemi i Haiti, som indtil videre har krævet flere end 700 menneskeliv.


 Mindst 11.000 mennesker er nu smittet med kolera i Haiti, og 724 har mistet livet som følge af sygdommen, der har bredt sig i det hårdt ramte caribiske land siden midten af oktober.
Organisationen Læger uden Grænser, der knokler for at behandle så mange som muligt for den frygtede sygdom, er stærkt bekymret over den alvorlige situation.
- Det er meget bekymrende i øjeblikket, hvor alle hospitaler i Port-au-Prince er fyldt med patienter, og vi ser syv gange så mange syge som for tre dage siden, siger Stefano Zannini, som er chef for Læger uden Grænser i Haiti.
Han understreger, at sygdommen ikke kun rammer den fattige del af befolkningen, men at den nu har bredt sig til det meste af hovedstaden.
- Patienterne kommer alle steder fra - både fra slummen og de mere velstående områder, påpeger Stefano Zannini. 
Han frygter, at lægerne inden længe bliver tvunget til at behandle patienterne på gaden, da der simpelthen ikke er plads på de overfyldte hospitaler. 
- Hvis antallet af syge bliver ved med at vokse med samme hast, så må vi tage drastiske midler i brug. Jeg kan nemt forestille mig en situation, hvor patienterne må ligge på gaden og vente på behandling, lyder det fra Stefano Zannini.
Ifølge FN er der brug for 164 millioner dollar til at takle udbruddet af kolera. Ellers vil alle bestræbelser på at kvæle den voksende epidemi i landet være forgæves, siger Elisabeth Byrs, som er talskvinde for FN's Kontor for Koordinering af Humanitære Anliggender.
- Vi frygter, at vores anstrengelser vil blive overhalet af epidemien, siger hun.
Kolera smitter via vand, og smitten spredes let i hovedstaden Port-au-Prince, hvor de sanitære forhold er elendige.
Omkring 1,3 millioner mennesker lever stadig i interimistiske teltlejre efter jordskælvet i januar.
