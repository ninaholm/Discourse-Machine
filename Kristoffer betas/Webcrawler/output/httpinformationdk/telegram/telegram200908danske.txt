Danske soldater på gaden i Afghanistan
De danske soldater i det sydlige Afghanistan har oplevet en rolig formiddag på valgdagen, meddeler Hærens Operative Kommando.


 I den urolige Helmand-provins i Afghanistan, hvor de 700 danske soldater befinder sig, er der meldinger om en rolig morgen på dagen, hvor afghanerne vælger ny præsident.
 - Dagen startede roligt i Gereshk på trods af Talibans trusler om at ødelægge valget, siger presseofficer Kim Grünberger fra Hærens Operative Kommando (HOK).
 Han forklarer, at de danske soldater befinder sig uden for byen, men at de vil bistå afghanske sikkerhedsfolk og politi, hvis der skulle blive brug for det.
 - Vi har en masse af vores soldater på jorden rundt om byen, og de er klar til at rykke ind, hvis der bliver brug for det, siger Kim Grünberger.
 Han fortæller, at der er mange vælgere på gaden i Gereshk, som er hovedbyen i det danske ansvarsområde.
 - Der er kø ved flere valgsteder, så det er altså ikke lykkes for Taliban at holde folk væk, vurderer Kim Grünberger.
 Han understreger, at meldingerne fra Helmand kun dækker morgenen og formiddagen, som imidlertid kun har budt på en enkelt episode, hvor en mortergranat blev affyret i Gereshk.
 - Men den eksploderede ikke, så den har sikkert været defekt, lyder det fra HOK.
