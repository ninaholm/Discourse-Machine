Afghanske krigere kæmper sammen med regeringen i Syrien
I flere måneder har militante shiamuslimer fra Afghanistan kæmpet i Syrien på præsident Bashar al-Assads side.


 Militante shiamuslimer fra Afghanistan har i månedsvis kæmpet i Syrien sammen med styrker, der er loyale over for præsident Bashar al-Assad, oplyser Syriens Observatorium for Menneskerettigheder onsdag.
Afghanistan har et flertal af sunnimuslimer, mens næsten en femtedel af befolkningen er shiamuslimer, hovedsagelig Farsi-sprogede og fra den etniske gruppe Hazara.
- Shiamuslimske militsfolk fra Afghanistan har kæmpet sammen med Bashar al-Assads hær, særligt omkring de shiamuslimske religiøse områder i Sayyida Zeinab i nærheden af Damaskus, siger menneskerettighedsgruppens direktør, Rami Abdel Rahman.
- Senere begyndte de at kæmpe side om side med regeringsstyrker i hele Syrien, særligt i den nordlige provins Aleppo, siger han til nyhedsbureauet AFP.
Shiamuslimer i hele verden tilbeder Sayyid Zeinab-helligdommen, og mange har meldt sig frivilligt til at forsvare den fra ethvert angreb i krigen mellem Assads styrker og hovedsagelig sunnimuslimske oprørsstyrker.
Observatoriet har ikke konkretiseret, hvor mange afghanere der kæmper i Syrien på regimets side.
I den nordligt beliggende by Aleppo er 16 regeringsvenlige krigere, heriblandt afghanere, blevet dræbt under et sammenstød tirsdag aften i Malah-området, siger det London-baserede observatorium.
Regeringshæren er rykket frem i regionen og har planer om at afskære de forsyningsruter, der benyttes af oprørerne, som har kontrol over halvdelen af Aleppo, der før borgerkrigen var landets kommercielle hovedstad.
Udenlandske krigere er strømmet til Syrien for at støtte begge sider i konflikten, som brød ud i lys lue i marts 2011, da Assads styrker slog hårdt ned på demonstrationer for demokrati.
Regimet støttes af tusindvis af såvel medlemmer af den magtfulde libanesiske Hizbollah-gruppe som iranske, irakiske og palæstinensiske militsfolk.
Det syriske regime har i 40 år været domineret af Alawit-samfundet, som er en gren af shiaislam. Sunnimuslimer udgør langt størstedelen af Syriens befolkning, ligesom de oprørere, der kæmper for at vælte Assad, er det.
