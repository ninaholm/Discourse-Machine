Venstre skoser regering for større minus
Regeringen gambler ved at øge offentligt underskud til EU-grænse, mener V-finansordfører Peter Christensen.


  Regeringen spiller højt spil med Danmarks økonomi ved næste år at øge det offentlige underskud til tre procent af bruttonationalproduktet, som er EU's øverste grænse. I juni i år slap Danmark efter tre år ud af EU-Kommissionens påbud om at sænke det offentlige underskud.
 Det siger Venstres finansordfører, Peter Christensen, om regeringens finanslovudspil for 2015, som er blevet fremlagt tirsdag.

 - Det er meget bekymrende, at regeringen øger underskuddet, så vi når helt til grænsen af, hvad EU tillader. Det er ganske enkelt forkert at gældsætte Danmark i så stort et omfang bare for at dele gaver ud til fagbevægelsen, SF og Enhedslisten i et valgår, siger Peter Christensen.
 Regeringen bør hellere lave en handlingsplan for at skabe flere private arbejdspladser, mener han.
 - Private arbejdspladser er jo forudsætningen for et stærkt velfærdssamfund, siger Peter Christensen i en skriftlig kommentar.
 - Derfor er det ærgerligt, at regeringen lægger op til at afskaffe den succesfulde boligjob-ordning, der ifølge Dansk Byggeri skaber 5000 arbejdspladser, og som har givet tusindvis af danskere mulighed for at få udført reparationer eller gjort rent i deres hjem, mener han.
Også Dansk Folkeparti og De Konservative taler for at forlænge ordningen.

 Venstre er dog enig i regeringens ønske om at bruge fem milliarder kroner på fem år til bedre sundhed for udsatte ufaglærte og hurtigere behandling af kræftpatienter, påpeger Peter Christensen.

 - Men vi mener, det bør ske ved at prioritere frem for at gøre den offentlige sektor endnu større.

 - Eksempelvis kunne man lade være med at lade ulandsbistanden stige med mere end en halv milliard, ligesom regeringens udlændingelempelser koster op mod en milliard kroner om året, siger Peter Christensen.
