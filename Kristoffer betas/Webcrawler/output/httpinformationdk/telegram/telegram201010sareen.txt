Sareen udløser kamp om borgmesterpost
Manu Sareen afviser borgmesterpost. Det udløser kamp blandt partifæller om at blive ny beskæftigelses- og integrationsborgmester i København.


 Medlemmer i den radikale gruppe på Københavns Rådhus kæmper om at blive ny beskæftigelses- og integrationsborgmester.
Lørdag eftermiddag oplyste Manu Sareen, at han ikke er interesseret i at afløse den nuværende borgmester Klaus Bondam, der har fået job som institutleder ved Det Danske Kulturinstitut i Bruxelles.
Sareen satser i stedet på en karriere i Folketinget, hvor han er spidskandidat i København.
Sareens partifælle på rådhuset Margrethe Wivel mener, at hun er den mest kvalificerede kandidat til at overtage Bondams borgmesterpost. Wivel er til daglig leder af et Indvandrer Kvindecentret (IKC) på indre Nørrebro.
- Jeg synes selv, at jeg som leder af et indvandrerkvindecenter på Nørrebro har dugfrisk erfaring med integration. Jeg har også ledererfaring, så på mange måder har jeg de kvalifikationer, der skal til, siger Margrethe Wivel og understreger, at hun også er politisk interesseret i posten.
Et andet radikalt medlem af Borgerrepræsentationen Katrina Feilberg Jørgensen siger lørdag til Politiken, at hun ikke vil afvise, at hun går efter posten. 
Ud over Wivel og Feilberg Jørgensen er de radikale medlemmer Anna Allerslev samt Kasper Johansen, der afløser Klaus Bondam.

