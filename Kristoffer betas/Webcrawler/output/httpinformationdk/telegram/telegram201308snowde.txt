Snowden takker Putin og kritiserer Obama
"Vi havde vundet et slag og nu krigen," siger Edward Snowdens far, efter at hans søn har forladt lufthavn.


 Den afhoppede amerikanske efterretningsagent Edward Snowden takkede torsdag Rusland for at have givet ham et års asyl.
Takken kom i en erklæring udsendt på WikiLeaks hjemmeside. Her beskyldte Snowden også USA for at være uden respekt for folkeretten.
 - I de seneste otte uger har vi set Obama-administrationen være uden respekt for folkeretten, men i sidste instans er det loven, som vinder, siger Snowden i sin første offentlige udtalelse efter at have forladt Moskvas lufthavn.
Edward Snowdens far gav også udtryk for lettelse og taknemmelighed til Rusland for at at have asyl til hans søn.
Den ældre Snowden, som støtter sin søns beslutning om at lække oplysningerne om USA's overvågningsoperationer forskellige steder i verden, siger, at hans søn er færdig med efterretningsverdenen.
 - Vi havde vundet et slag og nu krigen, siger han og tilføjer, at hans søn har handlet "uden tanke for sig selv i sandhedens interesse."
Stifteren af en af Ruslands mest populære sociale netværk, VKontakte, siger, at han tilbyder Snowden et job.
- Vi inviterer Edward til Sankt Petersburg, og vi vil være glade, hvis han slutter sig til VKontakte, skriver den 28-årige Durov, der flere gang er blevet kaldt Rusland svar på Facebook-stifteren Mark Zuckerberg.
USA har tidligere forsøgt at overbevise Rusland om at udlevere Snowden, så han kan retsforfølges for at lække oplysninger om et verdensomspændende amerikansk overvågningsprogram, kaldet Prism. Siden har han løbende kommet med flere afsløringer af USA's aktiviteter.
Da aviserne Guardian og Washington Post bragte Snowdens første afsløringer, havde han gemt sig i Hongkong. Men da den tidligere britiske kronkoloni har en udleveringsaftale med USA, skyndte whistlebloweren sig at komme videre til Moskva.
