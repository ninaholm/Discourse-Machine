Irerne var på barrikaderne
Der blev protesteret voldsomt i Irland som reaktion på regeringens bøn om økonomisk hjælp fra EU.


 Irernes vrede var ikke til at tage fejl af, efter at premierminister Brian Cowen bekræftede, at EU har indvilliget i at imødekomme hans anmodning om en multimilliard euro hjælpepakke.
Demonstranter samledes foran regeringsbygninger i hovedstaden Dublin, og nationale medier berettede om "en national harme" efter lederens besked.
Den irske ansøgning om støtte blev godkendt af EU's finansministre under et hastemde sent søndag.
- EU og eurozonens finansielle støtte vil blive ydet gennem et stærk politisk program, som vil bliver forhandlet med de irske myndigheder af Kommissionen og Den Internationale Valutafond i samarbejde med ECB (Den Europæiske Centralbank), sagde Cowen.
Finansminister Brian Lenihan tilføjede på en pressekonference, at det ville tage "flere uger" at færdigopgøre det nøjagtige beløb for hjælpepakken.
- Vi har ikke fastlagt et nøjagtigt tal, sagde Lenihan.
Diplomatiske kilder i Bruxelles sætter tallet til mellem 80-90 milliarder euro (596-671 milliarder kroner).
Fra Cowen lød det, at hjælpepakken "vil løse de budgetmæssige udfordringer i den irske økonomi på en afgørende måde".
Irerne er rasende over, at Cowen har styret landet ud i denne situation, men premierministeren selv mener ikke, at han skal stå som ansvarlig.
- Jeg accepterer ikke påstanden om, at jeg er syndebukken, I er ude efter, sagde Cowen til de fremmødte journalister på pressemødet.
- Jeg vil forsvare min position gennem hele min politiske karriere, lød det fra den kampberedte leder.
