Saudi-Arabien tilfreds med klimaaftale



 Saudi-Arabien er tilfreds med resultatet af klimatopmødet i København. 
 Ganske vist er der siden topmødet i december rejst kritik af den såkaldte Københavnaftale fra mange side. Den er for tynd og vag og løser ikke problemerne med den globale opvarmning.
 Blandt andet siger den, at landene frivilligt kan indrapportere deres planer om at reducere udledningen af CO2 inden 31. januar, men mange stats- og regeringschefer, herunder USA's præsident, Barack Obama, har erkendt, at aftalen ikke er, hvad befolkningerne havde ønsket.
 Sådan er det ikke i Saudi-Arabien. Mohammed al-Sabban, den saudiarabiske chefforhandler, siger til BBC, at aftalen er god.
 - Jeg vil gerne udtrykke vor tilfredshed med resultatet, siger han i en e-mail til BBC.
 - Vi var blandt de omkring 25 lande, der positivt forhandlede aftalen med verdenslederne, og det lykkedes os at inkludere Opec-landenes interesser i aftalen, siger han.
 Forud for klimatopmødet sagde Saban, at han under forhandlingerne ville arbejde på, at Saudi-Arabien og de øvrige lande i Opec (Organisationen af Olieeksporterende lande) tildeles kompensation, hvis en aftale betyder, at der skal bruges mindre olie.
 Dette krav blev dog ikke mødt med den store forståelse, men kravet blev så heller ikke aktuelt.
 Efter topmødet har en række industrilande, herunder Storbritannien, kritiseret udviklingslandene for at have blokeret for fremskridt. Sådan en kritik vil, siger Sabban, blot øge mistilliden mellem rige og fattige og give yderligere problemer for en aftale,.
 - Hvis det går sådan, kan vi være på vej i retning af samme fremtid som Doharunden i Verdenshandelsorganisationen (WTO), hvor forhandlingerne er gået helt i stå, siger han.
