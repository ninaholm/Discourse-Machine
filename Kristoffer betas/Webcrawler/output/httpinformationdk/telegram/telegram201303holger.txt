Holger K. under angreb: Du gambler med retssikkerheden
Dommerforeningen, Advokatrådet og revisorerne langer ud efter skatteministeren i klagesags-ballade.


 Et nyt lovforslag fra skatteminister Holger K. Nielsen (SF) er under heftig beskydning fra brede dele af det skattefaglige miljø.
Lovforslaget kritiseres for at gamble med borgernes retssikkerhed, fordi private og virksomheder, der drives i personligt regi, ikke længere skal kunne klage over afgørelser fra Skat til Landsskatteretten. Det skriver Jyllands-Posten.
Fremover må de nøjes med skatteankenævnene, og derefter er det direkte videre til domstolene, hvor sagsomkostningerne ofte eksploderer.
Landsskatteretten betragtes bredt som et kompetent og effektivt klageorgan, mens skatteankenævnene er befolket af politisk udpegede lægfolk uden skatteretslig indsigt.
Formålet med forslaget er at forenkle klagestrukturen i skattesager, men siden det blev sendt i høring i januar, har Skatteministeriet modtaget en stribe kritiske høringssvar.
Revisorernes brancheorgan, FSR, kalder lovforslaget "stærkt betænkeligt", Advokatrådet siger "uheldigt og yderst betænkeligt, og den borgerlige tænketank Cepos kalder det "uforståeligt".
 Fredag sluttede Den Danske Dommerforening sig til kritikerne, da den afsendte sit høringssvar:
 - Vi er betænkelige, og for retssikkerheden er dette et tilbageskridt, siger landsdommer og formand for dommerforeningen, Mikael Sjöberg, til Jyllands-Posten.
