Ny aftale skal sikre bedre arbejdsmiljø
Regeringen er enige med V, K og DF om en lang række nye tiltag på arbejdsmiljøområdet.


 Flere kontrolbesøg på virksomheder med kendte arbejdsmiljøproblemer og større bøder, når loven overtrædes.
Det er to af i alt 15 punkter i en ny aftale, som regeringen torsdag middag har indgået med Venstre, Konservative og Dansk Folkeparti.
Fremover skal en større del af Arbejdstilsynets kontrolbesøg være såkaldte "risikobaserede tilsyn", som foretages på virksomheder, som tidligere har fået konstateret problemer med arbejdsmiljøet.
I dag er kontrolbesøgene nogenlunde ligeligt fordelt mellem risikobaserede tilsyn og tilfældig stikprøvekontrol, men fremover vil 80 procent af besøgene være risikobaserede.
- Man skal ikke blive syg af at gå på arbejde, siger beskæftigelsesminister Henrik Dam Kristensen (S).
- Arbejdsmarkedets parter er gået seriøst ind i det her, og de er kommet med deres input. Der bliver mere fokus på de områder, hvor der er noget at komme efter, og hvor der er reelle problemer, og det tror jeg, man kommer til at mærke i hverdagen, siger han.
Samtidig bliver der mulighed for at udstede større bøder til de virksomheder, der overtræder arbejdsmiljølovgivningen. Og det glæder Venstre:
- Hvis man kvajer sig og konkurrerer på arbejdsmiljøet, så skal man også have et båt i næsen, så det kan mærkes, siger partiets medlem af beskæftigelsesudvalget, Peter Juel Jensen.
- Der er ingen tvivl om, at det her er en god aftale for alle på det danske arbejdsmarked. Og jeg er glad for, at vi med aftalen sidestiller kravene til arbejdsmiljøet for danske og udenlandske virksomheder, siger han.
Som led i aftalen skal nystartede virksomheder også have tidligere tilsyn. Det sker ved at ophæve den tidligere fredningsperiode for tilsyn på to år efter virksomhedens opstart.
