Sure medlemmer ikke valgt til Nykredits repræsentantskab
Ved valg i Nykredits repræsentantskab på Sjælland og Bornholm blev to protestkandidater ikke valgt ind.


 Det lykkedes ikke for protestgruppen Consum.dk at få mere indflydelse i Foreningen Nykredits repræsentantskab.
Det fortæller stifter af protestgruppen, Rasmus Visby, der onsdag aften forsøgte at blive valgt ind i repræsentantskabet.
- Jeg blev ikke valgt ind. Faktisk var det sviende nederlag, men det havde vi også regnet med. Hvis du er en almindelig og menig mand, er det næsten umuligt at blive valgt ind, fortæller han.
Nykredit-koncernen er kommet ud i noget af et stormvejr, efter at tusindvis af kunder i februar fik et brev om højere gebyrer på deres realkreditlån.
Seks medlemmer fra Consum.dk formåede dog tirsdag at blive valgt ind ved lokalvalget i Syd- og Sønderjylland.
Det lykkedes dog ikke for Rasmus Visby, der sammen med en anden kandidat forsøgte at blive valgt ind, da kredsen for Sjælland og Bornholm afholdt valg.
Det skyldes ifølge Rasmus Visby, at der hersker en usund kultur i Nykredit.
- Det her udstiller en forening, der har problemer med demokratiet. Vi har kæmpet og kæmpet. Der har været demonstrationer, medierne taler med os, og det fylder i det hele taget meget.
- Nu håber vi, at vi har været med til at få det her problem på dagsordenen, siger han.
 Nykredit forhøjer bidragssatserne fra 1. juli. Forklaringen er, at selskabet skal leve op til myndighedernes krav og markedets forventninger.
Derudover vil selskabet sikre, at flere boligejere afdrager på deres realkreditlån og vælger lån med fast rente.
