FAKTA: Sådan blev Dong-aktier solgt til Goldman Sachs
Goldman Sachs er parat til at give Folketingets Finansudvalg indsigt i alle detaljer omkring handlen med Dong.


 Sagen om salget af Dong-aktier bliver endnu engang åbnet.
Det sker, efter at køberen, investeringsbanken Goldman Sach, i et interview med Berlingske, fortæller, at de vil give Folketingets Finansudvalg indsigt i alle detaljer omkring handlen med Dong.
Finansminister Claus Hjort Frederiksen er nu også klar til at lægge alle tilbud fra salgsprocessen frem, læs om processen her:
* Finansministeriet beregnede i 2013, inden dele af selskabet blev solgt, at Dong Energy var 31,5 milliarder kroner værd.
* Imidlertid steg selskabets værdi ifølge nye beregninger til 52,5 milliarder kroner kort efter salget på grund af gunstige britiske tilskud til havmølleparker.
* I oktober 2013 besluttede den danske stat gennem en aktieudvidelse at sælge 19 procent af aktierne i Dong Energy til investeringsbanken Goldman Sachs for otte milliarder kroner.
* Samtidig købte pensionsfonden ATP og pensionsselskabet PFA aktier for tre milliarder kroner og ejer nu henholdsvis fem og to procent af selskabet.
* Staten havde før aktiesalget en ejerandel på 81 procent i Dong Energy. Den faldt efter salget til omkring 60 procent.
* Når ledelse og medarbejdere i Dong Energy har udnyttet deres aktieoptioner, falder statens ejerandel til 57 procent.
* Februar 2013: Dong-ledelsen indleder en pengejagt, der skal skaffe seks til ni milliarder kroner ekstra i egenkapital.
* Oktober 2013: Finansministeriet når til enighed om vilkårene for et kapitalindskud i Dong Energy på i alt 11 milliarder kroner fra ATP, PFA Pension og Goldman Sachs.
* Januar 2014: SF forlader regeringen efter store interne uroligheder i forbindelse med Dong-salget.
* Samme eftermiddag godkendes aftalen endeligt i Folketingets Finansudvalg. Det sker med et flertal bestående af regeringen (med SF, red.), Venstre og De Konservative.
* 5. august 2015 siger investeringsbanken Goldman Sachs, at den vil gøre alt information tilgængeligt for finansudvalget, hvilket efterfølgende får finansminister Claus Hjort Frederiksen (V) til at sige, at alle tilbud bliver lagt frem i sagen.
Kilder: Aalborg Universitet, Politiken, Berlingske, Børsen, Jyllands-Posten, Finansministeriet.

