Piloter truer Norwegian med søgsmål
Pilotforbund truer flyselskabet Norwegian med et slagsmål i retten, medmindre selskabet giver sig i striden.


 Piloterne, som holder flyselskabet Norwegians maskiner på vingerne, truer med søgsmål mod Norwegian. Her vil piloterne kræve, at de får ansættelse i moderselskabet Norwegian Air Shuttle i stedet for det datterselskab, hvor de er nu.
Datterselskabet hedder Norwegian Air Norway (NAN), og et af de strejkende piloters krav er, at de vil have en tarifaftale med moderselskabet.
Truslen om søgsmålet kommer fra piloternes forbund, Parat. Her siger advokat Christen Horn Johannessen, at moderselskabet optræder som arbejdsgiver, og at piloterne derfor i henhold til arbejdsmiljøloven må anses som værende ansat i dette selskab.
- Arbejdsgiveren er det selskab, som bestemmer tid, sted og hvordan arbejdet skal udføres. Dertil kommer, at alle HR-funktioner udføres af moderselskabet, fortsætter han.
Anne-Sissel Skånvik er kommunikationsdirektør i Norwegian, og hun siger til NRK, at det er udfordrende, når Parat og Norwegian Pilot Union (NPU) forsøger at lede selskabet.
- Det er netop det, der er udfordringen. At Parat og NPU ønsker at lede selskabet. Dette er en lille detalje i forhold til den krise, de nu bringer selskabet ud i, siger hun.
Onsdag morgen optrapper Parat Luftfart strejken blandt piloterne i Norwegian, når 650 piloter nedlægger arbejdet.
Det vil føre til omfattende aflysninger i Skandinavien, hvor 35.000 kunder ifølge selskabet bliver berørt af aflyste indenrigsflyvninger i Norge, Danmark og Sverige samt aflyste flyvninger mellem de skandinaviske hovedstæder.
- Nu er vi i en strejkesituation, siger en anden af Norwegians talsmænd, informationschef Lasse Sandaker-Nielsen.
- Det er en krise for selskabet. Det er klart, at det er vanskeligt at gennemføre flyvninger som normalt, når flere hundrede piloter strejker, siger han.
