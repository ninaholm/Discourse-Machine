Trodsig Gaddafi: Forræderne vinder aldrig
Mens lyden af eksplosioner ryster hjertet at Tripoli, fastholder Muammar Gaddafi, at han stadig har magten.


 Slaget om Tripoli nærmer sig sin afgørende fase ifølge de libyske oprørsstyrker, der angiveligt nærmer sig hovedstaden fra alle sider, mens eksplosioner og skudsalver giver genlyd i byen.
Men Libyens mangeårige enehersker, Muammar Gaddafi, skød natten til søndag tilbage på rebellerne i et lydklip, der blev bragt på stats-tv.
- Vi må gøre ende på denne maskerade. I må marchere ud i millionvis og befri de ødelagte byer, siger han og kalder oprørerne for "rotter" og "forrædere".
- Disse udskud går ind i moskeer og råber: Gud er stor. De er beskidte. De besudler moskeerne, lyder det fra Gaddafi ifølge nyhedsbureauet AFP.
I lydklippet beskylder han også den franske præsident, Nicholas Sarkozy, som støtter den Nato-ledede bombekampagne mod regimets militære styrker og installationer, for at have dunkle hensigter med sin intervention i Libyen.
- For at vinde sit kommende valg vil han have muligheden for at sige til sit folk: Værsgo, jeg tilbyder jer den libyske olie, siger Gaddafi.
- Men det libyske folk vil ikke tillade Frankrig at tage vores olie eller efterlade vores land i hænderne på forrædere, tilføjer han.
Senere på natten, kort efter klokken 4.00, lød bragene fra fire voldsomme eksplosioner i hjertet af Tripoli, efter Nato-fly var fløjet hen over området, rapporterer AFP.
