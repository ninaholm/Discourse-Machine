Bush vil samle verdens lande til krisemøde



 Forud for et møde mellem Frankrigs præsident, Nicolas Sarkozy, og USA's præsident, George W. Bush, i dag havde Det Hvide Hus advaret om, at man ikke skulle forvente nye forslag eller en dato og et sted for et topmøde blandt verdens ledere om den finansielle krise.
 Men umiddelbart inden mødet stod det klart, at Bush alligevel har planer om at indkalde til topmøde for at diskutere den vaklende globale økonomi. Det afslørede en højtstående embedsmand i Det Hvide Hus.
 - Præsidenten ønsker, at både udviklingslande og industrilande skal deltage i disse diskussioner og komme med idéer, sagde den unavngivne embedsmand.
 Bush mødes med Frankrigs præsident Nicolas Sarkozy og EU-Kommissionens formand, Jose Manuel Barroso, på præsidentens officielle landsted Camp David i Maryland.
