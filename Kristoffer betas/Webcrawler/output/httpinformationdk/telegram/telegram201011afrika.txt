Afrika afviser fodslag med EU om klima



 Afrika afviser at underskrive en fælles erklæring med EU om klimaforandringer. De afrikanske lande mener, at teksten ikke afspejler kontinentets prioriteringer, oplyser diplomater.
Det var meningen, at den fælles klimaerklæring skulle underskrives ved afslutningen af det to dage lange topmøde mellem Afrika og EU, som åbnede mandag i den libyske hovedstad, Tripoli.
Men på et møde søndag aften mellem afrikanske udenrigsministre blev forslaget skudt ned.
- Erklæringen blev afvist, eftersom den afspejler europæiske prioriteter snarere end afrikanske, siger en afrikansk kilde.
Den kolde skulder til EU kommer samme dag, som FN's klimakonference, COP16, åbner i Cancún i Mexico. På Mexico-mødet vil EU forsøge at generobre europæernes tabte lederskab i klimaspørgsmålet.
En EU-diplomat siger imidlertid i Tripoli, at "sagen er ikke slut endnu", og at EU vil arbejde videre for at finde fælles fodslag på mødet for de 80 lande fra Afrika og Europa. En anden kilde siger, at de afrikanske ledere behøver mere tid til at granske EU's udspil.
EU havde håbet at kunne præsentere den fælles erklæring som "et stærkt symbol" ved åbningen af konferencen i Mexico. 
Ifølge EU-dokumenter skulle teksten udtrykke støtte til FN's klimakonvention og dens Kyoto-protokol, ligesom den skulle understrege "vigtigheden af at afslutte forhandlingerne om en aftale mod klimaforandringer efter 2012", hvor Kyoto-aftalen udløber.
Erklæringen skulle ligeledes slå på nødvendigheden af den såkaldte "hurtige starthjælp" fra ilandene til de ulande, især i Afrika, der er mest sårbare over for et ændret klima i form af tørke, oversvømmelser og ekstremt vejr.
