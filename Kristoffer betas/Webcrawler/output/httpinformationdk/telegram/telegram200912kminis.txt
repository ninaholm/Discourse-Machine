K-minister vil droppe børnecheck til rige



 De mere velhavende danskere skal ikke længere forvente at få en check, fordi de har fået børn. Børnechecken er egentlig til alle forældre, men det skal være forbi. I hvert fald hvis det står til den konservative transportminister Lars Barfoed.
 Ministeren siger til Berlingske Tidende, at det offentlige skal målrette midlerne til de svageste.
 - Vi skal have sat gang i en bevægelse hen imod, at flere familier klarer sig selv og hverken behøver eller får en ekstra check fra det offentlige. Grundlæggende er det helt galt, at fordi man har børn, så får man en børnecheck, siger Lars Barfoed til avisen. 
 Han mener, at antallet af danskere på overførselsindkomster skal halveres frem mod 2020.
 Dansk Folkeparti vil helst se på børnechecken i forhold til antallet af børn. Partiets næstformand Peter Skaarup afviser dog ikke det konservative forslag. 
 - Vi har ingen problemer med at kigge på børnechecken. Og vi vil selvfølgelig gerne diskutere vores eget forslag om, at man kun giver børnecheck til de to første børn, siger Peter Skaarup.
 Socialdemokraternes politiske ordfører Henrik Sass Larsen vil også gerne diskutere, om rige danskere skal have børnecheck. Han kalder tanken "sympatisk".
 - Problemet er bare, at marginalbeskatningen bliver voldsomt høj, hvis vi reducerer børnechecken i takt med folks indkomst, og det plejer De Konservative ikke at være begejstret for. Så partiet må spille ud med et konkret forslag til, hvordan de har tænkt sig at løse den gordiske knude, siger Sass Larsen.
