Endnu en metrobyggeplads må lukke om natten
En klage fra en beboergruppe lukker nu metrobyggeriet ved Øster Søgade


 Metroselskabet skal øjeblikkeligt stoppe aften- og natbyggeriet på arbejdspladsen ved Øster Søgade, oplyser Teknik- og Miljøforvaltningen i Københavns Kommune.
Det er endnu en naboklage til Natur- og Miljøklagenævnet, der tvinger Metroselskabet til at lukke ned for aften- og natarbejde på endnu en byggeplads.

- Vi har nu fået klage fra Øster Søgade og meddeler derfor Metroselskabet, at de ikke kan arbejde efter de nye påbud der, oplyser forvaltningen til Ritzau.
Det betyder, at metrobyggeriet ved Øster Søgade, som det skete onsdag ved Marmorkirken, nu må stoppe med at arbejde klokken 18.
Klagen kommer fra beboerforeningerne fra den såkaldte Sortedamsgruppe, der har indbragt en klage over døgnarbejdet på byggepladsen ved Øster Søgade.
Natur- og Miljøklagenævnet besluttede i en delafgørelse onsdag, at en klage til nævnet over det udvidede arbejde i Københavns Kommune medfører såkaldt opsættende virkning.
 Det betyder, at det udvidede byggeri stoppes øjeblikkeligt, og at byggeriet i stedet skal reguleres efter kommunens tidligere gældende regler, mens naboklagen over de nye regler behandles.
Onsdag sagde Jens Ermelund, udviklingsdirektør i Teknik- og miljøforvaltningen, at kommunen nu havde en informationsforpligtelse over for naboerne, og at det nok ville give anledning til, at nogen vil indgive en klage.
Ifølge forvaltningen er det syv af hovedstadens 21 byggepladser, der af Københavns Kommune har fået tilladelse til at køre med udvidede arbejdstider.
De syv pladser er Marmorkirken, Øster Søgade, Gammel Strand, Rådhuspladsen, Sønder Boulevard, Nuuks Plads og Nørrebro Runddel.
Københavns Kommune gav tilladelse i sidste måned for at spare godt halvanden milliard kroner, som der ellers er udsigt til, at byggeriet vil koste i forsinkelser.
Naboer ved yderligere to byggepladser har sagt til Politiken.dk , at de vil indgive en klage for at bremse det udvidede arbejde. Det drejer sig om Nørrebroparken og Gammel Strand.
Klagenævnets afgørelse er endelig og kan ikke indbringes for anden administrativ myndighed. Der kan dog startes en sag ved domstolene.
