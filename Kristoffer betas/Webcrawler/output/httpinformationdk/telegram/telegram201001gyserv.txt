Gyservalg i gang i Chile



 Vælgerne i Chile er begyndt at strømme til valglokalerne for at stemme i anden runde af præsidentvalget, der tegner til at blive en gyser.
De seneste meningsmålinger viser, at de to kandidater ligger så tæt, at det er umuligt at forudsige, hvem der vinder.
Hvis centrumvenstrefløjens kandidat, den 67-årige Eduardo Frei, taber til den konservative multimillionær Sebastian Piñera, 60 år, vil det være første gang venstrefløjen mister præsidentposten, siden Chile indførte demokrati i 1990.
Trods den siddende præsidents, Michelle Bachelets, store popularitet, risikerer regeringskoalitionen at miste magten for første gang i 20 år. Bachelet kan ikke selv stille op til endnu en embedsperiode.
Piñera vandt første valgrunde med hele 44 procent mod Freis 30 procent og har længe været favorit til at vinde anden valgrunde. Men i de sidste par dage op til valget har Frei halet kraftigt ind på Piñera, så der i meningsmålingerne er dødt løb mellem de to kandidater nu.
Otte millioner chilenere kan stemme ved søndagens valg. Valgstederne lukker klokken 21 dansk tid, og de første valgstedsmålinger ventes kort efter.
