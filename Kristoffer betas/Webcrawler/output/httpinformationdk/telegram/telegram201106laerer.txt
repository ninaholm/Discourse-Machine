Lærere: Udgifter til elever er i frit fald
Der bliver brugt færre penge på undervisning i klasselokalet, viser en opgørelse fra lærernes fagforening.


 Der bliver nu pustet til ilden i striden om, hvor mange penge en elev i den danske folkeskole koster.
Danmarks Lærerforening har nemlig fået revisionsfirmaet BDO Kommunernes Revision til at regne på, hvor mange penge der reelt bliver brugt på undervisning, når tallene renses for vidtgående specialundervisning og lærernes ændrede pensionsforhold.
Og beregningerne viser, at udgifterne per elev er faldet med 4436 kroner fra 2002 til 2010. I 2002 var der 54.866 kroner per elev, mens der nu er 50.430 kroner. Det svarer til en nedgang på godt 8,1 procent.
Dermed tegner opgørelsen et noget andet billede af virkeligheden, end det regeringen ifølge Danmarks Lærerforening forsøger at tegne.
- Når vi ser så stor en nedgang i ressourcer samtidig med, at der er blevet flere krav, så hænger tingene ikke sammen. Og vi får hele tiden at vide, at der aldrig er blevet tilført så mange penge, siger formanden for foreningen, Anders Bondo Christensen.
 Han nævner blandt andet elevplaner, obligatoriske test og kvalitetsrapporter som opgaver, der er kommet oven i de tidligere opgaver.
I løbet af det seneste år er udgifterne til den almindelige undervisning - ifølge beregninger - faldet med 1135 kroner.
- Lærernes mulighed for at tage efteruddannelse er blevet forringet, elevernes timetal falder, og mulighederne for at give eleverne den nødvendige støtte er dårligere end tidligere, siger Anders Bondo Christensen.
Statsminister Lars Løkke Rasmussen (V) har ofte fremhævet, at Danmark har en af verdens dyreste folkeskoler.
Og undervisningsminister Troels Lund Poulsen understreger da også i et indlæg i fagbladet Folkeskolen i denne måned, at udgifterne per elev er steget med cirka 2200 kroner fra 2001 til 2010, hvilket vil sige fra 63.700 kroner til 65.900 kroner.
De tal fremkommer, når der ikke renses for lærernes ændrede pensionsforhold og den vidtgående specialundervisning.
