Norsk politi afviser anden Breivik-bombe
Der blev ikke fundet en anden bombe på den gård, hvor højreekstremist forberedte terror i Oslo og på Utøya.


 Norsk politi afviser oplysningerne om, at der blev fundet en anden fuldt færdiggjort bombe hos den norske højreekstremist Anders Behring Breivik, der stod bag massakren på Utøya og bombesprængningen i Oslo den 22. juli.
Tidligere sagde kilder i det norske forsvar til den norske radio- og tv-station NRK, at Breivik havde endnu en bombe liggende derhjemme.
Ifølge kilderne var bomben på Rena-gården, hvor den nu terrorsigtede Breivik forberedte udåden, mellem 1000 og 1500 kilo tung.
- Det er ikke rigtigt, at der blev fundet en færdiglavet bombe. Derimod blev der fundet meget bearbejdet kunstgødning på gården. Men gødning er kun en af flere dele i en bombe, siger informationsmedarbejder Roar Hanssen i Oslo politidistrikt i en pressemeddelelse.
- Vigtige dele manglede, og meget arbejde var igen, før det kunne være blevet til en bombe, siger han.
Breivik boede på Rena-gården i 82 dage forud for terrorangrebene mod Oslo og Utøya.
Otte mennesker blev dræbt ved bombesprængningen i Oslo, mens massakren på Utøya kostede 69 mennesker livet.
Onsdag fik Breivik i øvrigt afslag på at bære jakkesæt, når han skal i Oslo byret fredag. Det havde han bedt om.
Byretten skal fredag afgøre, om isolationsfængslingen af Breivik skal forlænges i yderligere fire uger. Afgørelsen bliver taget bag lukkede døre.
