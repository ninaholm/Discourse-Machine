General Motors i tvivl om overlevelse



 Den amerikanske bilgigant General Motors (GM) og koncernens revisor er i tvivl om, hvorvidt det vil lykkes at komme gennem den dybe krise. Kun hvis bilsalget stiger i det kommende år, undgår GM en konkursbegæring.
 GM oplyste sent i går i en erklæring til de amerikanske tilsynsmyndigheder, at der er "betydelig tvivl" om mulighederne for at overleve. En første forudsætning er, at den redningsplan, som GM har afleveret til forbundsregeringen, bliver godkendt.
 Planen indebærer en yderligere føderal bistand på 7,7 milliarder dollar (46 milliarder kroner).
 GM advarer om, at koncernen kan blive tvunget til at indskrænke eller indstille aktiviteter eller omstrukturere. Dette kan også ramme datterselskaber uden for USA. GM ejer blandt andet bilfabrikkerne Opel/Vauxhall og Saab i Europa.

