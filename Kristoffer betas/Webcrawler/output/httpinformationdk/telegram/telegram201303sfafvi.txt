SF vil ikke afvise asyl til lokale tolke
SF vil have undersøgt de danske styrkers brug af lokale tolke. Asyl er eneste løsning, mener Amnesty.


 Forholdene omkring danske soldaters brug af lokale tolke i Afghanistan skal undersøges, og det kan komme på tale at tilbyde tolkene asyl i Danmark.
Det meddeler SF's forsvarsordfører Jonas Dahl, efter det søndag kom frem, at de danske styrker, trods forsvarsministerens formaninger om det modsatte, har brugt lokale tolke fra Helmand-provinsen.
- Jeg vil ikke afvise, men jeg vil heller ikke sige, at det er den ene eller den anden løsning, der skal på bordet, siger Jonas Dahl til Ritzau.
Forsvarsminister Nick Hækkerup meddeler til DR, at "regeringens position lige nu" er, at tolkene ikke skal tilbydes asyl.
Jonas Dahl understreger, at forholdene omkring de lokale tolke skal undersøges, før SF vil tage stilling til, hvordan man skal tilbyde tolkene beskyttelse, efter de danske tropper har forladt Afghanistan.
- Man gav tidligere asyl til en række tolke, der arbejdede for de danske soldater i Irak. Det har ikke været på bordet i den nuværende situation, og det er ikke regeringens position på nuværende tidspunkt, siger Jonas Dahl, som dog tilføjer:
- Men vi har behov for nu, at få undersøgt de her oplysninger og finde ud af, hvad det sikkerhedsmæssige behov er for de her folk.
Hos Amnesty International har pressechef Ole Hoff-Lund imidlertid svært ved at se andre muligheder for at sikre tolkene end at give dem asyl.
- De tolke, som kommer fra Helmand er i en ekstraordinært udsat position, fordi de er så synlige i lokalområdet. Det vil ikke være særligt svært for Taliban at opspore dem og lave hævnangreb, siger han til Ritzau.
Amnesty påpeger, at både Canada, USA, Norge og Tyskland har tilbudt asyl til de tolke, der vurderes at være i livsfare, og man opfordrer til, at Danmark gør det samme.
- Lad ambassaden i Kabul undersøge den enkelte medarbejders sikkerhedssituation, og tilbyd asyl til dem, der er i livsfare den dag, de danske styrker forlader Afghanistan, siger Ole Hoff-Lund.
