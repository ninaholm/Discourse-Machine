K vil aflytte kriminelle bander



 Står det til den nye Konservative leder Lene Espersen skal politiet have samme redskaber til at bekæmpe kriminelle bander som terrorister. 
 Den tidligere justitsminister vil give politiet lov til at aflytte kriminelle bander efter de særlige regler, der gælder i terrorsager. Forslaget kom lørdag i hendes første tale som partileder til Det Konservative landsråd i Bella Center i København.
 - Der skal trækkes en streg i sandet. Nu stopper galskaben, sagde Lene Espersen, og lovede banderne samme behandling som terrorister.
 Lene Espersen tog skarp afstand fra den seneste ugers kampe mellem indvandrerbander og rockere, som har skudt med skarpt i København.
 - Til Hells' Angels, AK81, Black Cobra, Bloodz, og hvad de hedder alle sammen er vores budskab: Vi vil ikke acceptere bandeopgør og skudepisoder i Danmark. Danmark er ikke USA. København er ikke Chicago, sagde hun.
