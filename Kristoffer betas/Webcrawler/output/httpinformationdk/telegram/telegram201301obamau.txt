Obama vil udnævne terrorrådgiver som ny CIA-chef
John Brennan, anti-terrorrådgiver i Det Hvide Hus, bliver ny chef for den amerikanske efterretningstjeneste.


 USA's præsident, Barack Obama, vil udnævne John Brennan som ny chef for den amerikanske efterretningstjeneste CIA, siger en anonym kilde i Det Hvide Hus.
Brennan er anti-terrorrådgiver i Det Hvide Hus og CIA-veteran, og han har spillet en vigtig rolle i Obamas omstridte drone-krig mod militante al-Qaeda-folk i det pakistanske grænseområde til Afghanistan.
John Brennan skal - hvis han bliver godkendt i Senatet - efterfølge David Petraeus, som i efteråret trak sig fra sin stilling uden varsel på grund af en udenomsægteskabelig affære.
Petraeus' pludselige exit blev en vanærende afslutning på en meget rost karriere for den tidligere øverstkommanderende for de amerikanske styrker i Irak og Afghanistan.
Hverken Petraeus eller CIA har efterfølgende forklaret præcist, hvorfor han følte, at han var nødt til at træde tilbage på grund af affæren.
Den blev afsløret, da FBI var i færd med at undersøge, hvorvidt en pc, som Petraeus benyttede, var blevet misbrugt.
