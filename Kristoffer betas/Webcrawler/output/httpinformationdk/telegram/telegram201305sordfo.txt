S-ordfører i hårdt angreb på Lars Løkkes fravær
Tiden er løbet fra Venstre-formandens taktiske gemmeleg fra debatterne i folketingssalen, kritiserer S-ordfører


 Socialdemokraternes politiske ordfører, Magnus Heunicke, langer hårdt ud efter Venstre-formand Lars Løkke Rasmussen for hans fravær i den politiske debat i folketingssalen.
- Har man pligt til som oppositionsleder at stille sig op til de store debatter i rigets fornemste debatsal? Døm selv. Jeg mener, at tiden er løbet ud for Venstres taktiske gemmeleg.
- Tiden er løbet ud for at blive mopset, hvis man bliver stillet et kritisk spørgsmål på tv. Og tiden er i den grad løbet ud for de pinlige søforklaringer om en til lejligheden opfundet forskel mellem holdninger og standpunkter.
- Hængekøjen kan simpelthen ikke bære længere, siger Heunicke ved Folketingets afslutningsdebat.
Ifølge den socialdemokratiske ordfører er det nu 565 dage siden, at Lars Løkke Rasmussen gik på talerstolen i folketingssalen.
- Det er alligevel en imponerende bedrift af den mand, som Venstre godt kan lide at kalde Danmarks moralske statsminister, siger Heunicke.
Selvom Venstre-formanden var til stede i folketingssalen onsdag formiddag, så var det Venstres politiske ordfører, Ellen Trane Nørby, der stod for Venstres indlæg i afslutningsdebatten.
Senere onsdag skal Lars Løkke Rasmussen en tur i vidneskranken i Statsløsekommissionen, men Magnus Heunicke opfordrer ham til at vende tilbage og deltage i debatten.
- Kom op på denne talerstol, Lars Løkke Rasmussen. Drop den politiske dovenskab og kom op og fremlæg Venstres politik, lyder opfordringen fra Heunicke.
Ifølge Magnus Heunicke, så deltog statsminister Helle Thorning-Schmidt (S) i langt de fleste store politiske debatter, da hun var oppositionsleder før valget i 2011.
Og den socialdemokratiske ordfører fremhæver, at både Lars Løkke Rasmussen og daværende formand for Dansk Folkeparti Pia Kjærsgaard kritiserede Thorning, da hun for fire år siden overlod debatten til den politiske ordfører.
