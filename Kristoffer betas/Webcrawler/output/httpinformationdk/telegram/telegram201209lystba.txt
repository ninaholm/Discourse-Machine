Lystbådehavne hårdt ramt af krisen
Lystbådehavne lider under krisen - der er masser af ledige bådpladser. På sigt kan det true økonomien.


 Krisen har sat sine spor i de danske lystbådehavne. Der er masser af ledige bådpladser.
Det siger direktør i Foreningen af Danske Lystbådehavne i Danmark (Flid), Jesper Højenvang.
- Samtidig er den store generation af lystsejlere fra 1980'erne ved at lægge op. Otte til 10 procent af den samlede bådpark er til salg, og mange af havnene melder om mange ledige bådpladser, siger Jesper Højenvang.
For at gøre opmærksom på de mange ledige pladser, har Flid etableret en hjemmeside www.findbådpladser.dk, der giver en oversigt over, hvor man kan finde en bådplads. Foreløbigt har 19 havne med i alt 300 ledige bådpladser meldt sig til hjemmesiden.
- Det beskriver meget godt situationen i hovedparten af landets øvrige lystbådehavne. Der er derfor nu rigtigt gode muligheder for at starte en maritim karriere og erhverve sig en god bådplads, siger Jesper Højenvang.
Det er den stik modsatte situation, havnene nu er i sammenlignet med for bare nogle få år siden, hvor der var ventelister i mange havne, og nye bådejere ikke kunne få en plads.
- Vi ved, at det har afholdt mange fra et købe båd, fordi der ikke var plads i havnene. men det har vendt nu, der er masser af bådpladser at få, siger Jesper Højenvang.
Eksempelvis er der 70 ledige bådpladser i Horsens, 50 i Hundige og 50 i Hundested. De attraktive havne på Øresundskysten er også ramt. Selvom der ikke er mange ledige bådpladser i havnene ved Øresund, er ventelisterne blevet kortere.
De mange ledige bådpladser kan give lystbådehavnene økonomiske problemer på sigt.
- Det bliver da sværere for havnene at vedligeholde bro-, mole- og kajanlæg. Hvis bådpladserne ikke på sigt bliver besat, vil det da en håndfuld år ud i fremtiden give havnene problemer med økonomien, siger Jesper Højenvang.
Der er cirka 400 lystbådehavne i Danmark, og Flider ved at få et samlet overblik over, hvor mange ledige bådpladser, der er over hele landet.
