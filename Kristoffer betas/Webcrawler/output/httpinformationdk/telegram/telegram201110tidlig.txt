Tidlig snestorm hærger det nordøstlige USA
Over to millioner amerikanere er uden strøm som følge af den omfattende snestorm, der raser over dele af USA.


 Det tætbefolkede nordøstlige USA er ramt af en uventet og omfattende snestorm, der på grund af det tidlige tidspunkt på året har taget myndighederne i landet på sengen.
I visse områder ventes der op mod 30 centimeter sne, og myndighederne oplyser, at mindst tre personer har mistet livet som følge af snestormen, blandt andet en 20-årig mand fra Springfield, der fik en højspændingsledning væltet ned over sig.
Omkring 2,3 millioner amerikanere i den berørte del af landet har mistet strømmen, rapporterer nyhedskanalen MSNBC.
I New Jersey, hvor 500.000 elkunder er uden strøm, har guvernør Chris Christie erklæret undtagelsestilstand som følge af vejrforholdene.
Sneen har også givet problemer for 100.000 football-fans i forbindelse med en kamp på State College i Pennsylvania mellem Penn State og Illinois Universitet.
- Det er et voldsomt sneuvejr i oktober. Det er sjældent, vi ser så dybe lavtryk med så kraftige snestorme, siger chefmeteorolog Paul Walker fra websitet AccuWeather.com.
Mens sne i oktober ikke er usædvanligt, så vil dette uvejr, der begyndte som regnvejr og ændrede sig til sne, da temperaturen faldt, kunne sætte rekord.
Hartford, Connecticut, Allentown, Pennsylvania og Worcester, Massachusetts er blandt de byer, der kan vente op mod 30 centimeter sne, hedder det i vejrudsigterne.
Allentown plejer typisk først at se den første målbare sne omkring 5. december, oplyser The Weather Channel. Normalt dækkes Boston af sne i slutningen af november, mens New York og Philadelphia ikke oplever de hvide fnug før i midten af december.
De store kystbyer ventes ikke at gå ram forbi, hvad angår denne weekends snestorm, siger meteorologerne.
New York kan vente 10 centimeter snefald, som ventes at klinge af lørdag aften, oplyser The Weather Channel. I Boston vil eftermiddagsregnen gå over i sne i løbet af aftenen, og der ventes 7,5 centimeter.
Langs kysterne ventes vindstød på op mod 72 kilometer i timen, hvilket kommer til at gå ud over både træer og el-ledninger.
