Pia får smæk af vælgerne for spareplan
Trist meningsmåling for regeringen: SF er nu større end Venstre, og mange af Dansk Folkepartis vælgere vandrer til Socialdemokraterne.


 Dansk Folkeparti går markant tilbage efter at have lagt stemmer til 
spareplanen, og rød blok står til at vinde regeringsmagten uden radikale mandater. 
Det viser en ny meningsmåling, som YouGov Zapera har lavet for metroXpress.
Samtidig viser målingen, at Liberal Alliance med 5,3 procent af stemmerne for alvor har bidt sig fast, og at Venstre med kun 18 procent i undersøgelsen bliver overhalet af SF som næststørste parti i Folketinget. SF står til at få 18,8 procent af stemmerne.
Pia Kjærsgaard og Co. går tilbage fra en vælgeropbakning på 16,2 procent i maj til nu 12,7 procent. Det er den laveste tilslutning siden valget i 2007.
- Der er ikke nogen tvivl om, at Dansk Folkeparti får tæsk for spareplanen. For første gang tager partiet noget fra deres kernevælgere, og det bliver de straffet for, siger politisk redaktør på Fyens Stiftstidende, Troels Mylenberg, til metroXpress.
Samtidig viser målingen, at DF-vælgerne er vandret til især Socialdemokraterne, som går frem til 28,8 procent af stemmerne, og nu står til at sætte sig på regeringsmagten alene med SF og Enhedslistens mandater i ryggen. 
