Getty-museum i L.A. truet af skovbrand



 Det verdensberømte Getty Center i Los Angeles blev evakueret onsdag, hvor en skovbrand rasede i bjergene ikke langt fra det stærkt besøgte museum.
 Brandmyndighederne oplyser, at skovbranden i nærheden af Sepulveda-passet uden for Los Angeles brød ud kort før klokken 13 lokal tid. Tre timer senere var 32 hektarer jord blevet afsvedet, siger en talsmand for Los Angeles City Fire Department.
 Ifølge Getty Center er 800 ansatte og 1600 besøgende blevet evakueret.
 Museet rummer blandt andet en uvurderlig samling af europæisk malerkunst fra før det 20. århundrede. Samlingens mest kendte værk er Vincent Van Goghs oliemaleri "Iris" fra 1889.
