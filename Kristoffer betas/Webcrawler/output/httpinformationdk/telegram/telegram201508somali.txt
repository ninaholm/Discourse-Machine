Somalisk forening: Stop stigmatisering Støjberg
Formand for Somalisk Forening er træt af at blive brugt som skræmmebillede på en dårlig flygtning.


 Somalier er omtrent den værste flygtning, du kan være.
Den følelse sidder man tilbage med i Somalisk Forening efter integrationsminister Inger Støjbergs (V) udtalelser om, at der er forskel på, hvilke kvoteflygtninge der er egnede til at komme til Danmark.
Integrationsministeren har over for flere medier brugt somaliere som eksempel på en type flygtning, der ikke klarer sig godt i Danmark, mens eksempelvis syrere fremhæves som mere egnede til at indgå i det danske samfund.
En sammenligning Somalisk Forenings formand, Ahmed H. Dhaqane, er godt træt af:
- Selvfølgelig er der somaliere, der er arbejdsløse, men der er også somaliere, der har arbejde og bidrager til samfundet, siger han til Ritzau.
Udtalelserne overrasker dog ikke Ahmed H. Dhaqane, der har lyttet til kritik af somaliere i mange år.
- Det sker ikke kun i dag. For ti år siden var der også dårlige historier om somaliere, siger han.
Ifølge Inger Støjberg er det aktuelt at bruge somaliere som eksempel, da de er den gruppe af flygtninge, der har haft sværest ved at komme i arbejde.
Men den præmis køber Ahmed H. Dhaqane, der også er medlem af kommunalbestyrelsen i Rødovre for Socialdemokratiet, ikke. Han tror somaliere bliver omtalt, fordi de skiller sig mere ud:

 - Somaliere er selvfølgelig mere synlige i forhold til andre flygtninge i Danmark - i forhold til påklædning osv. Men jeg bliver meget ked af, at ministeren har sådan en holdning, det tror jeg ikke gavner integrationen.
Han kalder Støjbergs udtalelser for "farlige for integrationen", fordi somaliere ender med ikke at lytte efter ministeren, når de regner med, at hun vil tale dårligt om dem.
- Jeg har aldrig hørt en positiv historie om indvandrere fra Inger Støjberg.
 - Jeg synes, at hun skulle bruge sin tid på at komme med forslag til, hvordan vi kan bidrage til integrationen i stedet for at stigmatisere, siger han.
