Antallet af ledige har bidt sig fast
Antallet af ledige er uændret i februar. Men kurven forventes at knække til det bedre i løbet af i år.


 Antallet af ledige har bidt sig fast - men økonomerne forventer dog, at ledigheden vil toppe i løbet af 2011. Og så vil det gå den rigtige vej med færre arbejdsløse.
- Vi håber, at vi kommer ind i en lidt mere positiv udvikling, hvor stigende forbrug og faldende arbejdsløshed understøtter hinanden, siger privatøkonom Las Olsen, Danske Bank.
Den såkaldte bruttoledighed for januar ligger på 167.900 personer. Det svarer til 6,1 procent af arbejdsstyrken, viser tal fra Danmarks Statistik.
Antallet af ledige faldt med 500 fra november til december - mens tallet steg med 600 fra december til januar.
I Nordea regner man med, at vi i løbet af året vil se arbejdsløshedskurven knække, og i Jyske Bank regner man heller ikke med, at ledigheden begynder at stige derudaf.
Hos Dansk Erhverv overrasker stigningen i antallet af ledige ikke. Her forventer man nemlig, at ledigheden topper i 2011 med et gennemsnit på omkring 172.000 fuldtidspersoner.
- Det skyldes ifølge vores vurdering, at den økonomiske vækst i 2011 vil være for svag til at øge den private beskæftigelse, forudsat at produktivitetsstigningstakten fra 2010 holder ved, siger økonom Mira Lie Nielsen fra Dansk Erhverv.
Beskæftigelsesminister Inger Støjberg (V) mener, at den uændrede ledighed er et tegn på, at vi er på vej ud af krisen.
- Regeringen forventer også, at ledigheden vil begynde at vende her i starten af 2011, siger ministeren og fortsætter:
- I takt med at konjunkturerne bliver bedre, er det afgørende, at det udnyttes til at arbejdsløse kommer hurtigst muligt i job. Jeg glæder mig derfor over, at der nu er ved at komme godt gang i den virksomhedsrettede aktivering, siger Inger Støjberg.
