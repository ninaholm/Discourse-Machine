Pavens appel kunne ikke stoppe henrettelse af kvinde
47-årig kvinde sendte kæresten af sted for at dræbe sin mand, og tirsdag - 18 år senere - blev hun henrettet.


 En direkte appel forleden fra pave Frans kunne ikke ændre dødsdommen for en kvinde i den amerikanske delstat Georgia. Hun blev henrettet natten til onsdag.
Kelly Gissendaner er den første kvinde, som henrettes i delstaten i 70 år, og hun var den eneste kvinde, der sad på dødsgangen.
 Den 47-årige kvinde fik en dræbende sprøjte halv et natten til onsdag i et fængsel i Jackson, fortæller fængslets talskvinde.
Gissendaner var dømt for at planlægge drabet på sin mand i 1997.
Manden, Douglas Gissendaner, blev dræbt af Kelly Gissendaners daværende kæreste, Gregory Owen, som stak manden ihjel.
Pave Frans, som i sidste uge besøgte USA på en længere tur, havde sendt en appel til delstatsmyndighederne om at skåne kvindens liv.
Paven er en udtalt modstander af dødsstraf.
Kelly Gissendaner er den blot 16. kvinde, som henrettes i USA, siden højesteret genindførte dødsstraffen i 1976.
Højesteret afviste tirsdag en appel om at ændre straffen til den 47-årige kvinde, efter en domstol i Georgia tidligere på året havde afvist at ændre dødsstraffen til fængsel på livstid.
Kvindens advokater havde argumenteret med, at straffen var for streng, da Gissendaner ikke dræbte sin mand og heller ikke var til stede.
