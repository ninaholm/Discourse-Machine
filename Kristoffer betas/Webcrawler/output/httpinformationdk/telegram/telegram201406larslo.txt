Lars Løkkes gæld til staten er rentefri
Venstre-formanden betaler ikke renter af den gæld, han har opbygget i forbindelse med ministereftervederlag


 Hvis en studerende har fået for meget udbetalt i SU, opkræver staten 8,2 procent i såkaldt morarente.
Men Venstres formand og tidligere statsminister, Lars Løkke Rasmussen, betaler ikke en krone i rente af den gæld, han har opbygget til staten på grund af sine sene og mangelfulde indberetninger af indtægter til Moderniseringsstyrelsen, skriver Ekstra Bladet.
Det fremgår af en mail fra Moderniseringsstyrelsen til avisen.
- Moderniseringsstyrelsen (har) ikke krævet eller ydet rente i forbindelse med administrationen af ministereftervederlag, skriver direktionssekretær Anders Tuxen.
Som Ekstra Bladet tidligere har beskrevet, nåede Lars Løkkes gæld til staten op på omkring 430.000 kroner ved udgangen af oktober sidste år.
Dermed har den tidligere statsminister fået udbetalt flere hundrede tusinde kroner for meget i eftervederlag, som på den baggrund har været standset siden december 2013.
Men da der ikke er nogen morarente, har Lars Løkke Rasmussen ifølge Ekstra Bladet brugt statskassen som en rentefri kassekredit.
Til sammenligning skal en almindelig bankkunde betale omkring 30.000 kroner i renter for en tilsvarende kassekredit, viser en beregning baseret på Nordeas billigste kassekredit, der har en rente på 10,25 procent.
Forudsætningen for beregningen er Lars Løkke Rasmussens sene indberetninger og modregninger hos Moderniseringsstyrelsen af honorarerne fra GGGI, Løkkefonden og Nationalbanken samt værdien af fri bil stillet til rådighed af Venstre.
Dokumenter fra Statens Administration viser, at Lars Løkke Rasmussen, i perioden fra han stoppede som statsminister i efteråret 2011 til udgangen af oktober sidste år, har modtaget næsten 1,7 millioner kroner i eftervederlag plus folketingsgagen på cirka 50.000 kroner om måneden.
Men Venstre-formanden har i samme periode kun fået modregnet 20.000 kroner for et gammelt honorar fra Nationalbanken, skriver Ekstra Bladet.
