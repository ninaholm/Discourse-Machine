Sparekasse køber det meste af Max Bank
Sparekassen Sjælland køber de sunde dele af Max Bank. Dermed er der debut til Bankpakke IV.


 Sparekassen Sjælland har indgået aftale med det statslige skraldespandsselskab Finansiel Stabilitet om køb af de sunde dele af Max Bank.
Det bekræfter såvel Sparekassen Sjælland som Finansiel Stabilitet og Finanstilsynet natten til mandag.
Med købet følger Max Banks ni filialer samt 125 medarbejdere, som dermed sikres fortsat ansættelse.
Sparekassen overtager cirka 35.000 kunder med et samlet udlån på tre milliarder kroner og et indlån på 3,8 milliarder kroner. Dette indbefatter alle private kunder og hovedparten af erhvervskunderne.
Færre end 150 erhvervskunder med meget store engagementer, typisk inden for ejendomssektoren, følger ikke med i købet, oplyser Sparekassens Sjællands ordførende direktør, Lars Petersson.
Handlen er den første under Bankpakke IV, hvilket betyder, at ingen indskydere og almindelige kreditorer lider tab.
For de cirka 35.000 kunder betyder overtagelsen, at de vil blive betjent på normal vis allerede mandag morgen, samt at deres netbank og kort fungerer normalt.
Dermed viser Bankpakke IV, som giver staten mulighed for at betale en medgift til køberen af en nødlidende bank, sit værd, lyder det fra bankernes organisation, Finansrådet:
- Finansrådet glæder sig over, at Folketinget med Bankpakke IV har givet sektoren redskaber, der gør, at ingen indskydere eller simple kreditorer lider tab i forbindelse med afviklingen af Max Bank, udtaler Finansrådets direktør, Jørgen A. Horwitz.
Max Bank meddelte lørdag, at Finanstilsynet havde pålagt den Næstved-baserede bank at foretage ekstraordinære nedskrivninger og samtidig skærpet kravet til bankens solvens.
Dette krav kunne banken ikke leve op til, og nu har Max Bank altså valgt at lade sig opløse i stedet for at forsøge at skaffe flere penge.
Netmediet FinansWatch beskriver Sparekassen Sjælland som en "hovedrig" bank, og over de senere år er den blevet mere og mere alene på markedet for lokale pengeinstitutter på Sjælland.
Først forsvandt bankTrelleborg og kort efter kom så Roskilde Banks famøse fald. Sidste år slugte Max Bank selv Skælskør Bank, som i lang tid havde kæmpet med Finanstilsynets solvenskrav.
