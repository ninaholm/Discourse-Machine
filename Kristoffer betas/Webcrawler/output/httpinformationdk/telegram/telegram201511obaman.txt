Obama vil nedkæmpe Islamisk Stat med russisk hjælp
Rusland er en vigtig medspiller, når det gælder kampen mod Islamisk Stat, mener USA's præsident, Barack Obama.


 USA's præsident, Barack Obama, siger søndag, at USA og dets allierede ikke vil lægge fingrene imellem i kampen mod ekstremister i jihadistgruppen Islamisk Stat. Man vil jage dens ledere og afskære gruppens finansiering.
- At ødelægge Islamisk Stat er ikke kun et realistisk mål, vi agter også at gennemføre det, siger Barack Obama. Ordene faldt på et pressemøde efter det 10. østasiatiske topmøde i Malaysias hovedstad Kuala Lumpur.
- Vi vil ødelægge dem. Vi vil tilbageerobre den jord, hvor de for tiden befinder sig, fjerne deres finansieringsmuligheder, jage deres ledelse, nedlægge deres netværk og forsyningslinjer, vi vil ødelægge dem, lyder det fra Obama.
Obama siger videre, at det vil "være en stor hjælp", hvis Rusland holder sit fokus på at håndtere Islamisk Stat, og han håber, at Moskva vil være enig i et systemskifte i Syrien, som betyder, at præsident Bashar al-Assad skal træde tilbage.
Verden bør stå sammen mod Islamisk Stat, og Rusland kan spille en vigtig rolle i den kamp, siger FN's generalsekretær, Ban Ki-moon, under et møde med Ruslands premierminister, Dmitrij Medvedev, på sidelinjen af Asean-mødet.
Ifølge FN-chefen, er det nødvendigt at verden står sammen for at udvise global solidaritet og vilje til at bekæmpe fælles fjender som Islamisk Stat og andre terrorgrupper.
Ban Ki-moon siger ifølge nyhedsbureauet Tass, at han venter, at Rusland kommer til at spille en væsentlig rolle i denne kamp.
- Det seneste store angreb i Mali viser, at terrorismen ikke har nogle grænser, og at det er nødvendigt at bekæmpe terror med en koordineret militær og politisk indsats, siger Medvedev på mødet med Ban Ki-moon.
FN's generalsekretær siger, at han sætter stor pris på Ruslands rolle i kampen mod terrorisme. En kamp, der udføres i samarbejde med USA.
