Ekspert tvivler på ministers DSB-plan
Billigere togbilletter mellem København og Aalborg vil fordyre støtten til de andre jernbanestrækninger.


 Det ligger ikke lige for at udlicitere togstrækningen mellem København og Aalborg, sådan som transportminister Hans Chr. Schmidt (V) har planer om. Og slet ikke allerede fra næste år, sådan som ministeren vil have det.
 Det siger trafikforsker og lektor Per Homann Jespersen fra Roskilde Universitetscenter om at sende strækningen i udbud til private trafikselskaber såsom Arriva. 
- Det er den eneste strækning sammen med S-togene i København, der giver overskud, og det har DSB brugt til den underskudsgivende drift af resten af jernbanenettet. Det her giver et hul i kassen.
- Så enten vil passagererne komme til at betale højere billetpriser, eller også kommer de skatteydere til at betale til en højere statsstøtte, siger Per Homann Jespersen.
Han påpeger også på, at det kan give driftsproblemer med en ekstra aktør omkring Hovedstaden, hvor der i forvejen er trængsel på jernbanenettet.
- Når vi får flere spillere på banen om de samme skinner, så giver det problemer. Det viste erfaringerne med Øresundsudbuddet, siger trafikforskeren.
Han tror ikke på, at private kommer til at køre på strækningen København-Aalborg allerede i 2011, sådan som transportministeren stiler efter.
- Det tager lang tid at forberede sådan noget, viser trafikstyrelsens egne erfaringer. Desuden sidder de eksperter, der er til at udfærdige udbudsmaterialet, i DSB eller Arriva. Og de kan jo ikke bruges, når de to selskaber selv skal være med til at byde ind, siger Per Homann Jespersen.
