Arabiske observatører stopper Syrien-mission
Den Arabiske Liga suspenderer sin observatørmission i Syrien efter en uge med mange drab.


 Den Arabiske Liga suspenderer sin observatørmission i Syrien, mens konflikten optrappes.
- Det er blevet besluttet øjeblikkeligt at stoppe Den Arabiske Ligas mission i Syrien, mens man afventer en forelæggelse i ligaens råd, hedder det i en officiel erklæring.
- Beslutningen om at suspendere Den Arabiske Ligas mission i Syrien er blevet taget på grund af den stigende vold, siger en arabisk embedsmand.
Det er meningen, at observatørerne skal blive i landet, mens man afventer den videre udvikling.
Lederen for observatørmissionen, general Mohammed Mustafa al-Dabi, sagde fredag, at volden har været tiltagende i løbet af ugen "i betragtelig grad", særligt i og omkring byerne Homs og Hama og den nordlige region Idlib.
Det gør det mindre sandsynligt, at præsident Bashar al-Assads regime og oprørerne vil sætte sig ned og forhandle, mente han.
Nyhedsbureauet AFP skønner på baggrund af oplysninger fra officielle kilder og menneskerettighedsorganisationer, at 193 er dræbt under sammenstød siden tirsdag. Det store flertal af dem er civile.
Den Arabiske Liga sendte sin observatørmission til Syrien den 26. december, efter Syrien havde indvilget i at indstille sine militære aktioner, trække kampvogne væk fra byerne og frigive fanger.
Syrien har ikke overholdt nogle af punkterne i aftalen.
