Flådefartøj fremme i nedstyrtningsområde



 Det første brasiliansk flådefartøj nåede i dag frem til det område i Atlanterhavet, hvor der er fundet vragdele efter det Air France-fly, der mandag forsvandt under en ruteflyvning fra Brasilien til Frankrig. I forvejen befinder der sig tre fragtskibe fra Frankrig og Holland i området.
 Den brasilianske patruljebåd befinder sig i et zone omkring 1000 kilometer fra Brasiliens nordøstlige kyst, hedder det i en erklæring fra den brasilianske flåde. Endnu et flådefartøj ventes fremme snart.
 Af erklæringen fremgår det, at patruljebåden endnu ikke har lokaliseret nogle af de vragdele, der de seneste par dage er blevet observeret af militærfly.
 Samtidig har flyene observeret spor efter brændstof på havoverfladen.
 Brasiliens forsvarsminister sagde onsdag, at disse spor gør det usandsynligt, at flystyrtet var forårsaget af en eksplosion.
 - Tilstedeværelsen af oliepøle på havet kan med tiden udelukke muligheden af en brand, en eksplosion, sagde forsvarsminister Nelson Jobim på et pressemøde i Brasiliens hovedstad, Brasilia.
 Tidligere på dagen sagde havarieksperter, at de sorte bokse, der kan forklare, hvorfor et Air France-flyet styrtede i havet, måske aldrig vil blive fundet. Flyets vrag ligger muligvis på 6000 meters dybde.
 Lederen af de franske havarieksperter, Paul Louis Arslanian, sagde i onsdag, at han "ikke er helt optimistisk" med hensyn til at finde boksene.
