Udlicitering af velfærd har slået fejl
Under den borgerlige regering er private og selvejende blevet klemt af det offentlige på velfærdsopgaver.


 Ældre på plejehjem og børn i fritids- og ungdomsklubber passes i stigende grad af offentligt ansatte frem for af privatansatte eller personer i selvejende institutioner.
Det viser en analyse fra Dansk Erhverv.
Udviklingen går stik imod intentionerne fra den borgerlige regering.
Ifølge undersøgelsen er den offentlige markedsandel af velfærdsopgaverne tværtimod steget fra 80 procent i 2001, da VK-regeringen kom til magten, til 86 procent i 2008.
- Udviklingen er alarmerende og skyldes blandt andet, at mange kommuner hjemtager opgaver ud fra kortsigtede økonomiske hensyn, siger velfærdspolitisk chef i Dansk Erhverv, Marie Louise Løvengreen Rasmussen.
I seks ud af de ti brancher er det offentliges andel ifølge analysen steget - det gælder plejehjem, børnepasning, fritids- og ungdomsklubber, dagcentre, revalidering og døgninstitutioner.
I tre brancher har det offentlige mistet markedsandel - det gælder specialskoler, andre institutionsophold og hjemmehjælp - på sidstnævnte område er det offentliges markedsandel dog stadig over 80 procent.
De private har ikke ændret deres markedsandel nævneværdigt siden 2001. Til gengæld er de selvejende gået markant tilbage.
- Hvis vi for alvor vil gøre op med kommunaliseringen af vores velfærd, så bliver vi nødt til at se på den eksisterende lovgivning, siger Marie Louise Løvengreen Rasmussen.
Socialminister Benedikte Kiær (K) erkender, at udviklingen går imod regeringens målsætning.
- Det er stærkt bekymrende, at det går tilbage med antallet af selvejende institutioner, fordi Danmark netop er kendt for at have engagerede borgere og forældre, som går op i deres børn og er parate til at oprette selvejende institutioner, siger Benedikte Kiær.
Hun fremhæver, at regeringen i foråret indgik en aftale med Dansk Folkeparti, Liberal Alliance og Kristendemokraterne, som skal gøre det lettere at oprette og drive selvejende institutioner.
- Men det er klart, at når jeg ser denne opgørelse, så bliver nødt til at have en snak om, hvorvidt der er yderligere barriere for selvejende institutioner, som vi skal have fjernet, siger Benedikte Kiær.
