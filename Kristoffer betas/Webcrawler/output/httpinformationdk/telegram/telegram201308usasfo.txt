USA's forsvarsminister: Vi er klar til angreb på Syrien
Den amerikanske forsvarsminister siger, at det amerikanske militær er klar til at angribe Syrien


 
	Det amerikanske militær er klar til at angribe mål i Syrien, hvis præsident Barack Obama giver ordre til det.

	Det siger den amerikanske forsvarsminister, Chuck Hagel, i et interview med BBC.

	- Vi har mobiliseret, så vi kan opfylde enhver ordre fra præsidenten, siger Hagel.

	Direkte adspurgt, om amerikanerne er klar til at rykke ind med det samme, svarer forsvarsministeren:

	- Vi er klar med det samme.

	Ifølge Hagel har det amerikanske forsvarsministerium allerede præsenteret Barack Obama for mulige interventioner i Syrien.

	- Han har set dem, og vi er forberedt, siger Chuck Hagel.

	Den britiske premierminister, David Cameron, har tirsdag indkaldt det britiske parlament til ekstraordinær samling torsdag, hvor en militær intervention i Syrien skal diskuteres.

	En talsmand for Cameron siger, at "det er rimeligt at antage, at vores styrker i øjeblikket udarbejder beredskabsplaner."

	Syrien sværger samtidig, at det vil forsvare sig selv, mens Rusland, som er præsident Assads stærkeste allierede, advarer om, at magtanvendelse vil have "katastrofale følger."

	Den syriske udenrigsminister, Walid Muallem, der tirsdag holdt pressekonference i Damaskus, sagde at Syrien vil forsvare sig mod ethvert angreb.

	Muallem siger, at Syrien har en kapacitet, som vil "overraske" verden, og han advarer om, at enhver militær operation mod hans land kun vil styrke Israel og al-Qaeda.

	Ifølge den amerikanske avis Washington Post overvejer den amerikanske regering en militær lynaktion i Syrien. Avisen citerer unavngivne kilder.

	Angiveligt skulle en sådan intervention vare blot to dage, og den vil være rettet mod militære mål. Angrebet vil omfatte krydsermissiler affyret fra havet og måske bombefly.

	Senere tirsdag sagde unavngivne regeringskilder til NBC News at et angreb kan finde sted allerede torsdag.

	Den amerikanske udenrigsminister, John Kerry, sagde på et pressemøde mandag, at det var hævet over enhver tvivl, at der har været et giftgasangreb i Syrien onsdag i sidste uge.

	Uden at sige det direkte skød Kerry skylden på Syriens præsident, Bashar al-Assads, styre.

	/Ritzau/Reuters/Dagbladet Information

