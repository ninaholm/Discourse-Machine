V vil ikke tage flere kvoteflygtninge



  Danmark skal ikke tage flere end 500 kvoteflygtninge årligt som nu. Derimod bør andre EU-lande modtage flere kvoteflygtninge.
 Det siger Venstres integrationsordfører, Karsten Lauritzen, til EU-Kommissionens forslag om, at EU-landene bør tage imod flere kvoteflygtninge. Godt trekvart million flygtninge lever i lejre i fattige lande, men bør modtages i EU-landene, mener EU-Kommissionen.
 - Danmark tager rigtigt mange kvoteflygtninge, Så jeg ser det ikke i kortene, at vi skal tage flere kvoteflygtninge. Vi har også EU-forbehold på området. Men det ville være fint, hvis de andre tog deres del af kvoteflygtninge som Danmark. Desuden ville det være mere relevant, hvis EU øgede indsatsen i nærområderne, siger Karsten Lauritzen.
 Spørgsmål: Nogle har kritiseret regeringen og Dansk Folkeparti for, at kvoteflygtninge skal have integrationspotentiale?
 - Kritikken er forfejlet. Forskellen fra S-R regeringen og nu er, at vi ligesom mange andre lande siger, at vi gerne vil have kvoteflygtninge, som kan blive integreret i det danske samfund, siger han.
