Cepos savner reformtiltag i finansloven
Tænketanken Cepos efterlyser reformer af efterlønnen og sænkning af personskatten i ny finanslov. Uden reformer ingen vækst de kommende år, lyder kritikken.


 Cepos savner reformer i den finanslov, der faldt på plads mandag aften.
Den borgerlige tænketank efterlyser specielt reformer af efterlønnen og et personskatte-system, der sænker marginalskatten.
- Uden sådanne reformer får vi ikke vækst i dansk økonomi de kommende år, siger Cepos' cheføkonom, Mads Lundby Hansen, i en pressemeddelelse.
Han kalder det positivt, at multimedieskatten og iværksætterskatten lempes en smule.
- Men når man taler vækstpakke, mangler man blandt andet at gennemføre en lempelse af selskabsskatten, så det bliver mere attraktivt for virksomhederne at igangsætte vækstskabende investeringer, mener Cepos. 

