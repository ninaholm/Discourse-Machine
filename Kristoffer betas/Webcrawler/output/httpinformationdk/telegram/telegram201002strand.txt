Strandet hvalros får lov at leve foreløbig



 Selvom en strandet arktisk hvalros ved Nissum Fjord er såret i både hoved og krop, så får den foreløbig lov til at leve videre. Naturmyndigheder og biologer vil give dyret en chance for selv at drage mod havs igen, hvis den kan.
- Vi har besluttet at lade hvalrossen ligge, for at se om den kommer sig, og så til gengæld spærre området af. Vi opfordrer derfor kraftigt folk til at holde sig væk fra det afspærrede område og give hvalrossen fred, så den ikke bliver mere stresset, siger biolog og formidlingsleder fra Fiskeri- og Søfartsmuseet i Esbjerg Ragnhild Skov.
Hun rådgiver Skov- og Naturstyrelsen, der har ansvaret for eventuelt at aflive hvalrossen, hvis den viser sig for syg. Det er første gang siden 1999, at der er skyllet en levende hvalros ind på en dansk strand. 
 Skovfoged og vildtkonsulent Jens-Henrik Jakobsen fra Skov- og Naturstyrelsens i Vestjylland skønner, at hvalrossen vejer 350-500 kilo og måler godt to meter. Der er dermed formentlig tale om et ungt dyr, da fuldvoksne hvalrosser kan blive over tre meter og veje op mod to ton. 
Det er sommerhusgæster ved den sydlige del af Nissum Fjord, der har fundet hvalrossen med de karakteristiske stødtænder.
Hvalrosser lever i flokke i arktiske egne som Svalbard, Grønland og Sibirien, så den er kommet slemt på afveje.

Ifølge Skov- og Naturstyrelsens opgørelser er der kun to gange i nyere tid fundet en hvalros ved en dansk strand. Senest i 1999 ved Hirtshals om vinteren. Også i 1982 blev der fundet et eksemplar på den jyske vestkyst ved Løkken. 

