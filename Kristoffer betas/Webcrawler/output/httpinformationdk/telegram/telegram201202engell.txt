Engell: Ring kan ende som discountløsning
Det vil koste alt for meget troværdighed, hvis Thorning og Søvndal dropper betalingsring, siger Hans Engell.


 Selvom statsminister Helle Thorning-Schmidt (S) ikke længere vil love, at der kommer en betalingsring, så skal utilfredse bilister og omegnsborgmestre ikke glæde sig for tidligt.
Det vil nemlig have meget store omkostninger for regeringen, hvis man vælger at droppe ringen, mener politisk kommentator Hans Engell.
- Der er ikke nogen tvivl om, at Socialdemokraterne gerne vil af med betalingsringen, men omvendt har de med regeringsgrundlaget skrevet under på, at det er regeringens politik, og det kan man ikke bare droppe, siger han.
Den eneste vej ud af betalingsringen for Helle Thorning-Schmidt er, at SF accepterer eksempelvis billigere busbilletter mod at droppe kravet om en betalingsring - og at Thorning kan overbevise De Radikale om den løsning.
Men det ser svært ud:
- Det vil virkeligt kræve meget for SF at opgive betalingsringen. De vil ligne pryglede hunde, hvis de står i morgen, og projektet er opgivet, siger Hans Engell.
Han henviser til, at SF's formand Villy Søvndal selv har kastet sin troværdighed som partileder ind på at få gennemført betalingsringen.
Derfor tror han ikke, at det næste døgns sværdslag mellem Helle Thorning-Schmidt og Villy Søvndal vil aflive betalingsringen helt:
- Men det kan meget vel ende i en discountløsning, hvor ringen bliver så billig så mulig, så der kun er betaling i myldretiden.
- Og så kan det være, at man skaffer penge fra andre steder på finansloven for at sikre en nedsættelse af taksterne på den kollektive trafik, siger Hans Engell.
I de kommende timer må Thorning selv stå for forhandlingerne for at sikre, at regeringen onsdag kan fremlægge den lovede løsning.
- Hun er rasende over, at det er sluppet ud fra regeringens inderkreds, at der skulle holdes et krisemøde her til morgen. Nu sidder aben entydigt på hendes skulder, siger Hans Engell.
