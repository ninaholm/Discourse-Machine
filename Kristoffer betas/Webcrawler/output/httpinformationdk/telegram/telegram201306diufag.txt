DI: Ufaglærte er steget mere i løn end direktører
Billedet af, at direktører holder lønfest, og almindelige medarbejdere holder igen, holder ikke, lyder det.


 Historierne om direktørlønninger, der er steget eksplosivt de seneste år, mens de ufaglærte bliver spist af med nulløsninger, får nu et modspil, skriver Jyllands-Posten.
Erhvervsorganisationen DI har sammenlignet lønstigningstakterne for knap 4000 direktører i Danmark fordelt på alle virksomhedsstørrelser med stigningerne for knap 165.000 danske ufaglærte for perioden 2001 til 2012.
Tallene viser, at gruppen af direktører som helhed siden begyndelsen af 00'erne er steget med 2,1 procent i løn om året i gennemsnit, mens ufaglærte er steget med 2,8 procent om året.
 Det hører dog med til regnestykket, at direktørerne i gennemsnit på grund af et højere udgangspunkt har fået 16.347 kroner mere i lønposen, mens den ufaglærte har måttet nøjes med 6.889 kroner.
- Nogen har det billede, at direktører længe har holdt lønfest, mens den almindelige medarbejder må holde igen. Tallene viser, at det billede ikke holder, når vi kigger på det brede erhvervsliv, siger underdirektør i DI Steen Nielsen.
Han understreger, at det er den skattepligtige løn, der er gjort op, og dermed er der også medregnet diverse løn- og optionspakker.
Danmarks Statistik bakker op om regnemetoden, men professor i økonomi på Aarhus Universitet Niels Westergård-Nielsen er skeptisk.
- Det er overraskende, det må man sige, og det skurrer i mine ører, siger professoren ifølge Jyllands-Posten.
