Obama afslutter sin Europa-tour i Tyrkiet



 På den sidste dag af en ugelang europæisk rundrejse understregede den amerikanske præsident, Barack Obama, i dag, at USA er klar til at tage hul på et "nyt kapitel" i forholdet til den muslimske verden.
 Obama brugte dagen i Istanbul, hvor han blandt andet besøgte en kendt moské og mødtes med religiøse ledere og universitetsstuderende. 
 - Simple udvekslinger kan nedbryde mure mellem os, sagde Obama til de studerende. 
 - Jeg ønsker et nyt kapitel i amerikansk engagement. Vi har ikke råd til at tale forbi hinanden og kun fokusere på vores forskelle, eller at lade mure af mistro omringe os, lød det fra præsidenten. 
 Han sagde også, at fred mellem israelerne og palæstinenserne kræver, at begge parter er villige til at gå på kompromis.
 - For at opnå dette kræves politisk mod og vilje, sagde Obama, der opfordrer begge parter i konflikten til at vise forståelse for modparten.
 - Fred begynder der, hvor man tager modpartens sko på og prøver at se situationen gennem modstanderens øjne, sagde Obama.
 Sine egne sko tog præsidenten af, da han sammen med den tyrkiske premierminister, Recep Tayyip Erdogan, besøgte en osmannisk moské fra det 17. århundrede.
 Ved middagstid satte Obama punktum for sin ugelange europaturné og fløj hjem mod Washington efter en rejse, der har budt på topmøder i både G20, Nato og EU.
