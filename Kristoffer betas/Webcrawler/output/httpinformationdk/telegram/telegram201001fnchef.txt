FN-chef om reddet dansker: Et mirakel



 - Et lille mirakel.
Sådan beskriver FN's generalsekretær, Ban Ki-moon, fundet af den danske FN-medarbejder, Jens Tranum Kristensen. 
Han har siden jordskælvet tirsdag været begravet i ruinerne af en sammenstyrtet FN-bygning i Haitis hovedstad, Port-au-Prince. Alligevel blev Jens Tranum Kristensen søndag fundet i live, og ifølge det franske nyhedsbureau AFP har han sågar ikke nogen skrammer.
Ban Ki-moon har søndag været i Haiti, blandt andet for at give sin moralske støtte til de mange haitianere, der er dybt berørt af katastrofen.
- Jeg er her for at sige, at vi er med jer. I er ikke alene. Det er en katastrofe, der minder om tsunamien, siger Ban Ki-moon med henvisning til den tsunami, der i 2004 ramte blandt andet Thailands kyst og kostede tusindvis af menneskeliv.
FN-chefens ord faldt på en pressekonference, efter at han søndag havde fløjet over den haitianske hovedstad, der ligger i ruiner efter jordskælvet, som målte 7,0 på richterskalaen.
Haitis regering vurderer, at 70.000 personer ligger begravet under murbrokkerne. Samtidig har den erklæret, at landet er i undtagelsestilstand resten af januar.
Omkring 330 FN-medarbejdere er blandt de savnede, mens i omegnen af 40 døde FN-folk allerede er blevet fundet i organisationens sammenstyrtede bygning.
