Ban Ki-moon beklager optrapning af Gaza-konflikten
Israel bør gøre langt mere for at skåne civile palæstinensere, siger FN's generalsekretær.


 FN's generalsekretær, Ban Ki-moon, opfordrer Israel til at gøre væsentligt mere for at forhindre civile palæstinensere i at blive dræbt under de israelske angreb på Gazastriben.
Opfordringen kommer efter, at de israelske luftangreb torsdag blev udvidet med en landoffensiv.
Den militære aktion er rettet mod medlemmer af den militante Hamas-bevægelse, men langt de fleste af de næsten 250 palæstinensere, som har mistet livet under den 10 dage lange offensiv, er tilfældige ofre for angrebene. En Gaza-baseret menneskerettighedsgruppe skønner, at mere end 80 procent af ofrene er civile.
Mindst 1690 palæstinensere er blevet såret under angrebene.
- Jeg konstaterer med beklagelse, at en før farlig konflikt nu er eskaleret yderligere, til trods for opfordringer fra mig og mange ledere i regionen samt den øvrige verden, siger Ban Ki-moon i en kommentar til den israelske regerings beslutning om at sende soldater ind i Gazastriben.
- Jeg opfordrer Israel til at gøre meget mere for at skåne civile palæstinensere. Der findes ingen militær løsning på denne konflikt. De seneste 24 timer har der været en række hændelser med drab på civile. Blandt disse det forfærdelige drab på fire drenge på en strand i Gaza, siger Ban.
Torsdag aften mistede yderligere fire palæstinensere livet. Blandt dem to børn på fire og 15 år. Og natten til fredag er dødstallet vokset med fem under et israelsk kampvognsangreb. Det siger Ashraf al-Qudra, en talsmand for sundhedsvæsnet i Gazastriben. Et af ofrene var en baby på fem måneder.
Hamas-bevægelsen, der regerer i Gazastriben, advarer om, at Israel kommer til at betale en høj pris for at optrappe den militære indsats.
