Regning for juli-skybrud eksploderer
Regningen for det skybrud, der ramte København i juli, forventes at blive dobbelt så stor som først skønnet.


 Erhvervslivet kæmper stadig med skaderne efter det voldsomme skybrud den 2. juli, der fik flere af Københavns gader til at ligne en dårlig udgave af Venedig.
Regningen for uvejret, der skal betales af forsikringsselskaberne, forventes at blive mere end fordoblet i forhold til tidligere estimater over skadernes omfang.
Det skriver Berlingske tirsdag.
Brancheforeningen Forsikring og Pension lavede i juli et overslag med en forventet regning på 1,3 milliarder kroner. Men forsikringsselskaberne siger nu, at den beregning ikke holder længere, og beløbet forventes at blive mere end fordoblet.
- Vi regner med, at de samlede udbetalinger for hele branchen lander på omkring tre milliarder kroner. Det, der gør det så dyrt, er, at der er så mange virksomhedsejere, der er ramt, siger Ole Rasmussen, skadedirektør hos Topdanmark.
Varelagre med elektronik, råvarer og tøj, der blev ødelagt af vandmasserne, koster forsikringsselskaberne dyrt, og det havde man ikke forventet i første omgang. Det fortæller kommunikationsdirektør hos Tryg Danmark Troels Rasmussen.
- Vi havde regnet med, at de største erstatningssager ville komme fra boligområderne i Nordsjælland. Det har så vist sig, at der er utrolig mange virksomhedsejere i det indre København, der nu står i en desperat situation på grund af vandskader, siger han.
Forsikringsselskaberne har indtil nu færdigbehandlet en femtedel af de mange tusinde sager efter skybruddet i juli.
