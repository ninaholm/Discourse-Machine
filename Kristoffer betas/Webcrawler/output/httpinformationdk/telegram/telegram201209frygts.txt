Frygt for super-multiresistente bakterier
I nær fremtid har vi i Danmark en betydelig risiko for, at vi kan stå med infektioner, vi ikke kan behandle.


 Stadig flere danskere går rundt med multiresistente bakterier i kroppen. Det vil sige bakterier, som langt de fleste typer antibiotika ikke har nogen virkning på.
Det viser den såkaldte Danmap-rapport for 2011.
- I nær fremtid har vi i Danmark en betydelig risiko for, at vi kan stå med infektioner, uden at vi har effektive antibiotika til at behandle patienterne, siger overlæge Robert Skov fra Statens Serum Institut.
Rapporten tegner et kedeligt billede af en stigende forekomst af de såkaldte ESBL-bakterier og CPE-bakterier.
Det mest problematiske er, at de superresistente CPE-bakterier, som vi tidligere har været helt fri for i Danmark, nu også ser ud til at sprede sig blandt danskerne.
Infektioner med ESBL-bakterier kan kun behandles med meget få antibiotika, hvor carbapenem er den vigtigste gruppe. Men CPE-bakterier er endnu mere problematiske, da de også har udviklet resistens overfor carbapenemer.
- Når bakterier også er resistente overfor carbapenemer, så er vi for alvor på den. Så er der ikke ret meget tilbage, man kan bruge til behandling. Det er den situation, vi frygter, at vi oftere kommer til at stå i fremtiden, siger afsnitsleder Anette M. Hammerum fra Statens Serum Institut.
Af de mellem 4000 og 5000 infektioner med multiresistente bakterier, der bliver konstateret i Danmark på årsbasis lige nu, er der næsten ingen, der skyldes CPE-bakterier, men tallene giver anledning til frygt for, at det vil ændre sig.
Statens Serum Institut har i perioden 2008-2011 kendskab til 15 patienter med CPE-bakterier, hvor af de 10 tilfælde er indenfor det seneste år.
- Men tallet kan godt være højere, fordi vi i Danmark ikke foretager systematisk screening for CPE-bakterier, siger Robert Skov.
Det Europæiske Center for Sundhed og Forebyggelse (ECDC) vurderer, at cirka 25.000 europæere det seneste år døde på grund af infektioner med multiresistente bakterier.
 Hvor mange menneskeliv multiresistente bakterier har kostet i Danmark, findes der ingen opgørelse.
Selv om man går rundt med multiresistente bakterier i tarmen, så betyder det ikke, at man er syg.
- Men der vil så være en risiko for, at man for eksempel smitter sig selv med en urinvejsinfektion, siger Anette M. Hammerum.
