Huawei: Frygt for spionage tvinger os til høj sikkerhed
Vi gør os ekstra umage med cybersikkerhed på grund af frygt for spionage, lyder det fra Huawei i Danmark.


 Den kinesiske it- og telegigant Huawei afviser, at der er grund til at frygte for sikkerheden omkring selskabets ansatte hos TDC i Danmark.
Huawei er nemlig afhængig af kundernes tillid, siger Kenneth Fredriksen, chief operating officer for Huawei i Norden, Central- og Østeuropa, i en skriftlig kommentar.
- Vi er en stor virksomhed, der har forretning i 170 lande verden over, og vi er afhængige af vores kunders tillid. Derfor er vi vant til at arbejde tæt sammen med kunder og regeringer for at sikre, at vi har den bedste cybersikkerhed, skriver Kenneth Fredriksen i en mail.
- Således også her i Danmark, hvor vi har en rigtig god aftale med Center for Cybersikkerhed og TDC, som vi lever fuldt op til, tilføjer han.
Ansatte hos Huawei får lov at arbejde i Danmark på TDC's kontrolcenter, som er en central del af den danske it- og teleinfrastruktur, før deres sikkerhedsgodkendelse er på plads, hvilket kan tage op til seks måneder
Det oplyser DR og Politiken forud for en dokumentarudsendelse på DR2 torsdag.
Det vækker bekymring hos blandt andre De Konservatives it-ordfører, Brian Mikkelsen, som frygter industrispionage mod Danmark.
Australien og USA har tidligere blacklistet Huawei, af frygt for at den kinesiske stat eller andre aktører kan anvende Huaweis netværk til cyber-spionage.
Men Huaweis danske kommunikationschef, Signe Brink Wagner, afviser, at der er grund til bekymring.
- Vi opererer i 170 lande verden over, og det ville være ret dumt af os, hvis vi gjorde noget som helst. Så havde vi jo ingen forretning. For os handler det simpelthen om at være de bedste overhovedet, når det kommer til cybersikkerhed.
- Det bliver vi nødt til, for vi er godt klar over, at frygten for spionage er der, siger Signe Brink Wagner.
Spørgsmål: Kan du garantere, at der ikke foregår noget hos jer her i Danmark, som man bør være bekymret for?
- Jeg kan i hvert fald garantere, at vi har styr på vores ting, og at vi gør alt, hvad der står i vores magt for at leve op til den aftale, som vi har, siger Signe Brink Wagner.
Ifølge Signe Brink Wagner er omkring 40 medarbejdere i Danmark nu sikkerhedsgodkendt, men de kunne ifølge aftalen arbejde i Danmark, mens godkendelsen faldt på plads hos PET.
Tre medarbejdere mangler i øjeblikket at blive godkendt, oplyser Huawei.
