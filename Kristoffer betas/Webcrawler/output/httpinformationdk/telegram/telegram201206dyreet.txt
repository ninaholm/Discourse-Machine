Dyreetisk formand anklaget for dobbeltrolle
Formanden for Dyreetisk Råd beskyldt for at have en dobbeltrolle ved undersøgelse af pattegris-dødelighed.


 Formanden for Dyreetisk Råd, Peter Sandøe, har ifølge Politiken søndag haft en dobbeltrolle i forbindelse med et stort udredningsarbejde under Justitsministeriet om den rekordhøje dødelighed blandt pattegrise.
Sandøe har ledet arbejdet, der skal granske årsagerne til, at 25.000 smågrise hver dag dør i den intensive avl i danske svinestalde.
Men samtidig har formanden, der rådgiver regeringen i dyreetiske spørgsmål, spillet en nøglerolle i udarbejdelsen af en rapport om netop svineavl, der er bestilt og betalt af svineindustrien.
Rapporten er lavet i et samarbejde mellem Videncenter for Svineproduktion, der er direkte ansvarlig for svineavlen i Danmark, et skotsk universitet og Center for Bioetik og Risikovurdering på Københavns Universitet, hvor Peter Sandøe er daglig leder.
Målet med rapporten er at "fremskaffe resultater til gavn for dansk svineindustri" og "påvirke politikere", fremgår det af projektets hovedkontrakt, som Politiken er i besiddelse af.
- Peter Sandøe burde have værnet om sin uafhængighed. Det her gør ham utroværdig som formand for Dyreetisk Råd, siger Britta Riis, direktør i Dyrenes Beskyttelse..
- Der er flere ting, som taler for inhabilitet eller i hvert fald et interessesammenfald, der er så uheldigt, at ministeriet bør overveje, om han er den rette til opgaven, siger Sten Bønsing, lektor ved Aalborg Universitet, til Politiken.
Peter Sandøe, der har været formand siden 1992, erkender, at han ikke har informeret ministeriet om kontrakten.
- Jeg skulle have sendt et brev, hvor der stod, at jeg gerne ville gøre opmærksom på, at der kunne være en interessekonflikt her, siger han.
Fødevareministeren kunne godt have ønsket sig, at "sagen havde været bedre oplyst": "Men jeg har ikke nogen grund til ikke at have tillid til Peter Sandøe," skriver Mette Gjerskov i en mail til Politiken.
