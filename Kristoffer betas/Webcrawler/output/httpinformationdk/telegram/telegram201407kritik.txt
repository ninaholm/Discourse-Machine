Kritik: Lovforslag kan tvinge medarbejdere ned i løn
Lovforslag om medarbejderinvesteringer stiller arbejdsgiverne bedre end medarbejderne, mener fagforeningen HK.


 Fagforeningerne HK Privat og HK Handel retter nu en skarp kritik af et lovforslag om såkaldte medarbejderinvesteringsselskaber, som regeringen har sendt i høring.
Lovforslaget er lavet i kølvandet af sagen fra Bornholm, hvor medarbejderne på Danish Crowns slagteri i juni sagde ja til at beholde deres arbejdspladser mod til gengæld at skyde en del af deres løn ind i virksomheden.
Lovforslaget vil gøre det muligt for medarbejderne at investere op til 7,5 procent og maksimalt 30.000 kroner af deres årsløn skattefrit i virksomheden.
Men HK Handel og HK Privat frygter, at mange virksomheder vil kunne tvinge medarbejderne til at gå ned i løn.
- Virksomheder vil få ret til at konfiskere betydelige dele af medarbejdernes løn og bruge det som billig kapitaltilførsel uden risiko.
- Derudover er er intet krav om en vis forrentning af pengene, eller til at virksomhederne skal være nødlidende. De to lovforslag er i den grad en politisk ommer, siger HK Privats formand, Simon Tøgern.
Fagforeningerne er samtidig bekymrede for, at medarbejderne ikke får indflydelse i bestyrelserne i de nye medarbejderinvesteringsselskaber, og en arbejdsmarkedsforsker giver dem ret.
- I forslaget stiller man den ene part, arbejdsgiverne, i en meget mere gunstig position end medarbejderne. Det er ganske klart.
- Så jeg mener, at det er et dårligt forberedt lovforslag, hvor man har glemt et helt afgørende element, nemlig den danske model, siger professor Henning Jørgensen fra Aalborg Universitet.
Han siger, at der i forslaget er store usikkerheder, om hvordan og hvornår man kan beslutte at binde de 7,5 procent af medarbejdernes løn, samt om hvordan de skal ledes.
- Det er ikke en lykkelig måde at bruge erfaringerne fra Danish Crown på Bornholm på. Det er faktisk ikke et gennemarbejdet forslag, siger Henning Jørgensen.
Socialdemokraternes erhvervsordfører, Benny Engelbrecht, vil ikke forholde sig til de konkrete ting i HKs høringssvar, før høringsfristen er slut i august.
- Vi sender forslag som dette i høring for netop at sikre os, at vi får taget højde til alle hensyn.
- I det her tilfælde har vi netop taget hensyn til den danske model, da hele formålet med at lave medarbejderinvesteringsselskaber jo er blevet til på baggrund af trepartsforhandlinger, siger Benny Engelbrecht.
Regeringen ventes at fremsætte lovforslaget i Folketinget senere på året.
