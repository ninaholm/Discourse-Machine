Både mennesker og aber har sex for sjov
Mennesket har i flere tilfælde mere til fælles med bonobo-aben end chimpansen, viser forskning.


 Menneskets nærmeste slægtning er ikke kun chimpansen. For der findes en abeart, som er lige så nært beslægtet med os: bonoboen.
Et internationalt forskningssamarbejde, der tæller forskere fra Aarhus Universitet, har kortlagt arvemassen for bonobo-aber, og her står det klart, at mennesket på visse områder ligner bonoboen mere end chimpansen gør.
Det gælder blandt andet forholdet til sex. For både bonoboer og mennesker dyrker sex uden forplantning for øje, men det gør chimpanser ikke, skriver forskerne i en artikel, der bliver offentliggjort i det videnskabelige tidsskift Nature torsdag.
Faktisk betegner forskerne bonoboen som en "hippie-abe" på grund af dens legesyge og seksuelle adfærd.
- Vore samarbejdspartnere i Leipzig fortæller, at hvis de kaster et stykke legetøj ind i et bur med chimpanser, så vil chimpanserne slås om det, til den stærkeste får lov at lege alene med det, siger forskningsleder Kasper Munch fra Bioinformatics Research Center på Aarhus Universitet.
- Kaster man legetøjet ind i bonobo-buret, vil de alle sammen først dyrke sex og derefter deles om legetøjet, tilføjer han.
Forskerne skriver også, at både chimpansen, bonoboen og mennesket har haft én fælles forfar for over seks millioner år siden.
Men hvor mennesket forfar skilte sig ud fra abernes allerede for fem til seks millioner år siden, så er det først en til to millioner år siden, at chimpansen og bonoboen blev forskellige arter.
Bonoboen er herhjemme kendt som dværgchimpansen, men det er misvisende, siger forskerne. For bonoboer er ikke mindre end chimpanser. De er bare lidt slankere og lidt mørkere.
Mens bonoboer og mennesker har legesyge og sex til fælles, så har chimpanser og mennesker noget andet, der kæder os sammen: dødelig aggression.
