Hedegaard-sag: Lidegaard sender delegation til Tyrkiet
Udenrigsministeren har gjort det klart for Tyrkiet, at løsladelse af Hedegaards attentatmand er uacceptabelt.


 Udenrigsminister Martin Lidegaard (R) slår på et samråd i Folketinget fast, at han har talt med store bogstaver over for sin tyrkiske kollega i sagen om den mulige løsladelse af den islamkritiske forfatter Lars Hedegaards formodede attentatmand.
- Jeg sagde, at var den mistænkte blevet løsladt uden vores vidende, var dette uacceptabelt og vil blive modtaget meget negativt i Danmark, siger han.
Udenrigsministeren siger på samrådet i Udenrigsudvalget, at de danske myndigheder endnu ikke ved, hvor den formodede gerningsmand befinder sig.
- Jeg udtrykte derfor et stærkt ønske om at få en afklaring under selve samtalen. Han kunne hverken be- eller afkræfte løsladelsen eller komme med detaljer i sagen, siger han.
På samrådet mødte Lidegaard blandt andet kritik for, at han ikke har gjort tilstrækkeligt for at få oplysninger om den mistænkte. Blandt andet fra Dansk Folkepartis forsvarsordfører, Marie Krarup.
Til det svarer udenrigsministeren:
- Jeg synes, at vi har gjort alt, hvad der kan gøres. Vi har sendt en skriftlig verbalnote for at få svar, og det er et stærkt signal at sende. Derudover har jeg talt med den tyrkiske ambassadør ad flere omgange, siger han.
Lidegaards kollega i Tyrkiet har foreslået, at Danmark sender en delegation af embedsmænd til Ankara for at tale med den tyrkiske efterretningstjeneste og repræsentanter fra det tyrkiske justitsministerium.
Det er et tiltag, Danmark vil forfølge.
- Vi får nu en delegation af sted hurtigst muligt, som forhåbentlig kan bringe den afklaring, der skal til, for at vi kan diskutere, hvilke konsekvenser sagen skal have, siger han.
 Justitsminister Mette Frederiksen (S) siger på samrådet, at en delegation alene ikke løser sagen.
- Sagen slutter ikke her. Først vil vi gerne have oplysninger om, hvor den mistænkte befinder sig. Dernæst er der en række udenrigspolitiske spørgsmål, som vi må tage op senere, siger hun.
Den 27-årige formodede gerningsmand blev fængslet i Tyrkiet tidligere i år og krævet udleveret til Danmark. Men flere oplysninger - blandt andet fra den mistænktes familie i Danmark - tyder på, at han er blevet løsladt.
