Jagten er nomineret til en Oscar
Thomas Vinterbergs film "Jagten" er nomineret i kategorien bedste udenlandske film.


 Thomas Vinterbergs film "Jagten" er nomineret til en Oscar i kategorien bedste udenlandske film.
"Jagten" er instrueret af Thomas Vinterberg, der også har skrevet filmens manuskript sammen med Tobias Lindholm. Filmen havde dansk premiere i januar i år og har været en af de tre bedst sælgende film fra de sidste fem år.
I filmen er det hovedpersonens bedste vens datter, som sætter gang i jagten. I børnehaven siger hun nogle ord, der slipper raseriet løs i den danske provinsby, og snart må Lucas kæmpe for sin overlevelse.
Mads Mikkelsen spiller hovedrollen som Lucas. I Cannes vandt han prisen for bedste mandlige hovedrolle. Ud over Mikkelsen spiller blandt andre Susse Wold og Thomas Bo Larsen med i filmen. Tidligere har "Jagten" vundet Nordisk Råds Filmpris.
Filmen blev desuden nomineret til en Golden Globe, men den italienske film "Den Store Skønhed" løb med statuetten. Hjemme i Danmark er Vinterbergs film nomineret til både en Bodil og en Robert.
Det er niende gang, at en dansk film bliver nomineret i denne Oscar-kategori. Og tre af gangene har nomineringerne ført til en Oscar-statuette.
Først Gabriel Axels "Babette Gæstebud", dernæst "Pelle Erobreren" af Bille August, og senest kunne Susanne Bier løfte Oscarstatuetten for "Hævnen".
Årets Oscar-priser uddeles 2. marts i Hollywood.
