Dronningen klar til kongeligt bryllup
Dannebrog fik regnen til at stilne af, da dronningen og prinsen ankom til Stockholm.


 En storsmilende dronning Margrethe og prins Henrik har indtaget Stockholm om bord på kongeskibet Dannebrog.
Kort efter klokken 12 sejlede det danske kongeskib ind i Stockholms Havn, hvor det lagde til på Skeppsbro-kajen kun et stenkast fra det kongelige slot og Storkyrkan, hvor kronprinsesse Victoria lørdag skal vies til Daniel Westling.
Mange mennesker stimlede sammen på kajen og vinkede interesseret til dronningen og prinsen, der vinkede tilbage, mens skibet lagde til og blev fortøjret. 
Kort inden ankomsten silede regnen ned over Stockholm, men netop som det danske kongeskib kunne skimtes i havnen, stilnede regnen af, og regentparret kunne dermed roligt gå på dækket uden at blive drivvåde.
Kongeskibet Dannebrog ligger side om side med det norske kongeskib i havnen, og en række af de kongelige gæster skal bo om bord på skibet, mens bryllupsfestlighederne står på. 
Dog ikke kronprinsparret, der ankom allerede torsdag og bor på et hotel i byen sammen med lille prins Christian, der skal være brudesvend ved lørdagens bryllup.
Allerede fredag aften begynder bryllupsfesten med en stor middag, som den svenske rigsdag er vært for. Efter middagen er der gallaforestilling i Stockholms koncerthus, hvor i alt 1600 særligt inviterede gæster ventes at deltage.
