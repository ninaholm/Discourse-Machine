Finanslov: DF accepterer færre penge til velfærd
DF gik til valg på en vækst på 0,8 procent i den offentlige sektor, men når ikke målet i finansloven for 2016.


 Aftalen om finansloven for 2016 betyder lav offentlig vækst.
Dansk Folkeparti, blå bloks største parti, havde ellers ønsket en vækst på 0,8 procent, men må nøjes med mindre, erkender DF-formand Kristian Thulesen Dahl.
- Jeg er ret overbevist om, at realvæksten næste år vil vokse - også ud over de 0,3 procent, som lå i regeringens oprindelige finanslovsforslag.
- Det bliver der regnet på nu, efter at vi er færdige med aftalen, og så kommer der en konstatering omkring det, siger han.
Finanslovsaftalen er indgået af Venstre-regeringen og de øvrige borgerlige partier, som foruden DF tæller Liberal Alliance og De Konservative.
- I forhold til kommunen har der været meget diskussion om, hvorvidt kommunerne med regeringens politik måtte få minusvækst ud af det, men det har vi fået afløst af plusvækst.
- Så vi bevæger tingene i den rigtige retning, og den ældremilliard, vi nu får ud og arbejde i kommunerne, vil skabe bedre vilkår for de ældre. Det har været et af de punkter, der har været meget prioriteret for Dansk Folkeparti, siger Thulesen Dahl.
DF kan være tilfreds med, at der sættes 2,4 milliarder kroner af til sundhedsområdet med fokus på ældre. Der afsættes desuden en milliard kroner årligt fra 2016 til udbredelse og implementering af en værdighedspolitik i alle kommuner.
Thulesen Dahl afviser kritik af, at der er langt i kroner og øre fra 0,3 til 0,8 procent i den offentlige sektor.
- At vi finansierer en større del af de udgifter, som i Danmark bliver brugt til flygtninge og migranter, fra udviklingsbistanden, vil betyde, at der kommer en større realvækst.
- Jeg er ret overbevist om, at vi får en højere realvækst end det, regeringen har lagt op til, siger DF-formanden, som i øvrigt kalder finansloven for "hæderlig og god".
 
FAKTA: Her er hovedpunkterne i næste års finanslovFinansloven for 2016 er på plads. Den giver blandt andet 2,4 milliarder kroner til sundhedsområdet.
Regeringen, Dansk Folkeparti, Konservative og Liberal Alliance er enige om næste års finanslov. Her kan du se aftalens hovedpunkter:* Sundhedsområdet får i alt tilført 2,4 milliarder kroner i 2016. Pengene gives med "fokus på ældre" og skal gå til hurtigere udredning og behandling, indsats for demente og ældre medicinske patienter, løft til fødeafdelinger og tryghed for akuthjælp i alle dele af landet.* Der skabes en årlig "værdighedsmilliard" på ældreområdet. Pengene skal gå til udbredelse og implementering af en "værdighedspolitik" i alle kommuner.* Der afsættes 1,9 milliarder kroner mere til politiet i de kommende fire år.* Der indføres en "fast" udlændingepolitik, hvor flere omfattes af den nye integrationsydelse.* Registreringsafgiften sænkes fra 180 procent til 150 for personbiler og motorcykler.* Grundskylden fastfryses på beløbsniveau i 2016.* Forældre, der sender deres børn i frie grundskoler, får en højere tilskudsprocent til betalingen.* Boligjobordningen genindføres for 2015 og videreføres som en ny "grøn ordning" i 2016 og 2017.* Der indføres et nyt kontanthjælpsloft, som skal øge incitamentet til at tage et arbejde.* Der skabes en ramme på 150 millioner kroner om året til "vækst og udvikling i hele Danmark".* NOx-afgiften nedsættes, og reklameafgiften annulleres.* Der skabes bedre vilkår ved generationsskifte i familieejede virksomheder.* En ny ramme på 75 millioner kroner årligt til fødevare- og landbrugspakke.* Kompenserende miljøtiltag for lempning af landbrugets kvælstofregulering.Kilde: Finansministeriet
