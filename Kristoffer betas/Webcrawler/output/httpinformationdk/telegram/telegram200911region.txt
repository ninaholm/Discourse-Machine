Regionerne vil give læger loyalitetsbonus



 Sygehusene blæser til kamp mod de alenlange ventelister. Udvalgte læger skal belønnes med op mod 100.000 kroner om året i et såkaldt loyalitetstillæg, mens andre læger må kigge langt efter de ekstra penge. Det skriver Politiken.
 Betingelsen for at opnå bonussen er, at lægerne udelukkende behandler patienter på de offentlige sygehuse og dropper de vellønnede bijob på privathospitalerne. Sådan lyder et kontroversielt forslag fra Danske Regioners formand Bent Hansen (S).
 Bent Hansen erkender, at flere penge i lægers lønningspose er afgørende for at sikre et stærkt offentligt sundhedsvæsen.
 - Når jeg tilbyder en læge 1200 kroner i timen for at arbejde over, så kigger han på mig og spørger: - Hvorfor skulle jeg dog det, når jeg kan få 3000 kroner på privathospitalet? Konsekvensen er et svækket offentligt sundhedsvæsen med ventelister, hvor vi mister flere og flere patienter til de private hospitaler. Tillægget skal holde lægerne hos os, siger regionsformanden til avisen.
 Over hele landet døjer de offentlige sygehuse med lægemangel, og det giver pres på ventetiderne, der i gennemsnit er mere end to måneder. Hver syvende lægestilling står eksempelvis tom i Region Midtjylland.
 Bonussen skal i vidt omfang gå til ortopædkirurger, fedmelæger og anestæsilæger. Det er især inden for de specialer, at offentlige sygehuse har svært ved at holde på lægerne, siger Bent Hansen. For privathospitaler har specialiseret sig i netop at operere overvægtige og patienter med skadede knæ, ryg og hofter, og de frister lægerne med højere løn.
 Regionerne vil ved næste års forhandlinger om overenskomst arbejde for, at den del af lægernes løn, som de lokale arbejdsgivere kan fordele, samles på færre nøglepersoner og ikke spredes ud på alle læger. Bonussen skal udbetales fra 2011, skriver Politiken.
