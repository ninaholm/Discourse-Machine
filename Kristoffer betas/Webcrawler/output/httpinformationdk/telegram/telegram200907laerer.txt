Lærere er klædt bedre på til at undervise



 Stadig flere elever bliver undervist af lærere, der har god forstand på deres fag og rent faktisk er linjefagsuddannet. Men der er fortsat for mange timer, hvor det ikke er tilfældet.
 Det viser en ny rapport fra UNI-C. 
 Tysk topper listen over fag, hvor læreren er fagligt klædt på, tæt forfulgt af fagene fysik/kemi, engelsk, fransk og sløjd . Her bliver 75 procent af klasserne undervist af lærere, der har faget som linjefag. Men i faget natur/teknik halter det stadig. 30 procent af lærerne har faget som linjefag, og 44 procent har fået efteruddannelse eller videreuddannelse i faget. Der er sket forbedringer. I 2006 var det kun 16 procent af lærerne, der havde natur/teknik som linjefag.
 Rapporten viser, at det især er de mindste fag, der bliver glemt. I bunden ligger kristendomskundskab, hvor kun 22 procent af klasserne dækkes af linjefagsuddannede lærere. Også historie og samfundsfag bliver i den forstand forsømt. 
 Undervisningsminister Bertel Haarder (V) er bange for, at skolerne vægter andre hensyn end kompetencehensynet, når skemaerne lægges.
 - Jeg glæder mig over, at det går fremad med linjefagsdækningen i natur/teknik, men alt i alt er situationen ikke tilfredsstillende. Undersøgelsen viser, at mange skoleledere prioriterer kontinuitet i lærerbesætning i den enkelte klasse meget højt. Jeg anerkender, at det er et meget vigtigt hensyn, men det må ikke betyde, at de går på kompromis med lærernes faglige kompetencer, siger Bertel Haarder i en skriftlig kommentar.
 I 14 ud af 17 fag har over 80 procent af lærerne faget som linjefag eller kompetencer, der svarer til linjefag.
 Rapporten skal danne grundlag for at vurdere om læreruddannelsen skal justeres.
