Askeskyen fra Island ændrer retning
Når vejret ændrer sig sidst på ugen, vil askeskyen fra vulkanudbruddet i Island formentlig ændre retning og bevæge sig mod Arktis.


 Askeskyen fra den islandske vulkan Eyjafjallajökull vil formentlig ændre retning sidst på ugen og i stedet begynde at drive mod Arktis, oplyser Verdens Meteorologiske Organisation (WMO).
Det er ændringer i vejret, der medfører, at asken ændrer retning, lyder forklaringen.
- Det nuværende højtryksystem med svage vinde bidrager ikke meget til at få spredt askenskyen. Men situationen vil formentlig ændre sig sidst på ugen, da et kraftigere lavtryksystem over Island ventes at udvikle sig, skriver WMO i en meddelelse.
Samtidig med, at askeskyen forventes at ændre kurs i retning af Arktis, så forudser organisationen også, at det regnvejr, der er forbundet med lavtrykket, "til en vis grad" vil sørge for at skylle asken væk fra de lavere luftlag. 
Natten til tirsdag meddelte den britiske flytrafiktjeneste (NATS), at en ny askesky er på vej mod Storbritannien, efter at vulkanen Eyjafjallajökulls udbrud mandag tog til i styrke. 
- En ny askesky spreder sig mod syd og øst i retning mod Storbritannien, lød meldingen fra NATS. 
Norges meteorologiske institut bekræfter ifølge det norske nyhedsbureau NTB, at der er en ny askesky på vej mod Nordeuropa. Den nåede tirsdag frem til den norske vestkyst, og lufthavnene fra Kristiansand til Bergen er lukket, mens situationen løbende vurderes. 
Den nye sky kan ødelægge forhåbningerne om, at det massive flyveforbud, der har ramt store dele af Europa, er ved at lakke mod enden. 
Flere europæiske lande planlagde tirsdag at åbne luftrummet. 
