Skoleledere vil presse KL forud for forhandlinger
En konflikt er ødelæggende for skolen og giver kun ballade og aflyste afgangsprøver. Partnerne må rykke sig.


 Skolelederforeningens formand, Anders Balle, lægger nu pres på Kommunernes Landsforening (KL) om at indgå et forlig i striden om en ny overenskomst for folkeskolelærerne.
- Jeg vil gerne presse KL og sige, at nu må de lytte til lærerne og høre, om der er noget, de kan imødekomme, så der kan komme en aftale, siger Anders Balle.
Skolelederforeningen har ordinært repræsentantskabsmøde torsdag og herfra bliver der sendt en vedtagelse til både Danmarks Lærerforening og KL om, at nu må de indgå et forlig. Alt andet er ødelæggende for folkeskolen.
Danmarks Lærerforening og KL mødes fredag i forligsinstitutionen til forhandlinger, der meget vel kan blive de sidste.
- Begge parter må give sig, og så skal de rykke. Indtil videre taler de stort set ikke samme sprog. De taler fra hvert sit ringhjørne. De må på banen og få lavet en aftale, siger han.
Ifølge formanden for Skolelederforeningen er en konflikt det værst tænkelige scenarie.
- Det er helt givet, at det ikke vil føre noget ordentlig med sig, ikke andet end ballade og aflyste afgangsprøver. Jeg vil gerne understøtte, at der bliver lavet en aftale, siger han.
Fremtidens folkeskole kræver en ny arbejdstidsaftale, og at lærerne skal være på skolen i længere tid.
Udgangspunktet for Skolelederforeningen er, at lærerne skal være til stede på skolen i deres arbejdstid fra klokken 8 til 15 eller 15:30.
Og det er intet problem for Danmarks Lærerforening, siger formand Anders Bondo Christensen.
- Hvis det er det, der skal til, så fint for os. De fleste skoler kan finde ud af det uden problemer. En af udfordringerne er, at der ikke er arbejdspladser på skolerne. Men det kan løses, siger han.
Skolelederforeningen er en del af Danmarks Lærerforening. Men foreningen er hverken i lommen på KL eller Danmarks Lærerforening. - vi varetager skolens og skoleledernes interesser, understreger Anders Balle.
