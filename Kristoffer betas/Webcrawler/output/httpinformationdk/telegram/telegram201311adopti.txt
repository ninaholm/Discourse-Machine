Adoptionsbureau risikerer at blive frataget godkendelse
Det er en skandale, siger V-ordfører efter ny kritisk tilsynsrapport om adoptionsbureauet AC Børnehjælp.


 Ordførere fra både Venstre og Enhedslisten truer med at fratage Adoptionsbureauet AC Børnehjælp retten til at formidle adoptivbørn efter nye kritisable oplysninger om bureauet. Det skriver Politiken.
Ansøgere til at adoptere børn fra Colombia er blevet tilbudt at skrive under på, at de er villige til at tage imod "et negroidt barn" ifølge avisen.
Det er i strid med FN's børnekonvention, siger Ankestyrelsen i endnu en stærkt kritisk tilsynsrapport om AC Børnehjælp.
- Enhver form for skelen eller hensyntagen til et barns race er derfor uacceptabel, også selv om man lidt "bagvendt" forsøger at agitere for, at forskelsbehandlingen er "positiv". Det problematiske ligger i, at man overhovedet gives et valg, skriver Ankestyrelsen.
På Christiansborg hælder Venstre og Enhedslisten til at fratage AC Børnehjælps godkendelse.
- Jeg er temmelig chokeret over, at der er fejl i hver eneste sag, der er udtaget til stikprøve. Der er ikke fundet én sag, hvor man har været i stand til at opfylde retningslinjerne, siger Enhedslistens social- og retsordfører, Pernille Skipper, til Politiken.
Venstres socialordfører Eyvind Vesselboe vil mandag kalde socialminister Annette Vilhelmsen (SF) i endnu et samråd om adoption.
Han mener, at AC Børnehjælp bør miste sin godkendelse.
- Det er en skandale. AC Børnehjælp har vist, at de hverken har styr på økonomien eller på at foretage adoptioner korrekt. Jeg mener, man skal fratage AC akkrediteringen, siger han.
Bestyrelsesformand og fungerende direktør i AC Børnehjælp, Pia Brandsnes, er helt enig i kritikken.
- Det er oprørende, og der er ingen tvivl om, at det skal man selvfølgelig ikke. Sådan noget gør vi ikke mere, siger hun til Politiken.
Men det er langtfra det eneste forhold, der får kritik. AC Børnehjælp fik i en tilsynsrapport tidligere i år skarpe anmærkninger for at have rod i økonomien.
Men allerede i 2012 konstaterede Ankestyrelsen, at der også var fejl på fejl i selve sagsbehandlingen.
