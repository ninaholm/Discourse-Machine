Belafonte er dybt skuffet over Obama
Den amerikanske præsident har svigtet landets fattige, siger sangeren Harry Belafonte i interview.


 Præsident Barack Obama skal næppe regne med hjælp fra entertaineren Harry Belafonte i valgkampen op til det amerikanske præsidentvalg i november.
Den 85-årige calypsokonge er nemlig skuffet over USA's første præsident med sorte rødder.
Og det er mange andre også, fordi Obama ikke har taget fat om et af de største problemer i det amerikanske samfund, nemlig ulighed og fattigdom, fortæller Harry Belafonte i et søndagsinterview med den tyske avis Der Tagesspiegel.
- Han har aldrig lidenskabeligt arbejdet for at hjælpe de fattige. Derfor han har fejlet i mine øjne, siger Harry Belafonte, som i mange år har været engageret i velgørende arbejde til fordel for sine sorte medborgere.
Sangeren bag verdenshit som "Matilda" og "Day-O" siger, at den demokratiske præsident ikke har skuffet ham på det menneskelige plan, for han kender ham ikke særligt godt personligt.
- Jeg ved ikke, hvilke indre værdier han har, siger han til avisen.
- For mig tæller ikke kun, hvordan han bidrager til at få løst hverdagsproblemerne. For mig er det afgørende, hvad han bidrager med i forhold til vores samfunds moralske fremme. Det piner mig, at han ser ud til at savne en dybere moralsk overbevisning.
Harry Belafonte, der er søn af caribiske indvandrere, peger på, at der fortsat er problemer med tortur mod fanger, med retsvæsnet og med de mange fattige i USA.
- Det kan være, at Obama løser mellemklassens og bankernes problemer, men så længe han ikke tager fat om fattigdomsproblematikken, er intet for alvor løst, siger entertaineren til Tagesspiegel.
Harry Belafonte har på det seneste blandt andet bakket op om kapitalisme-modstanderne i Occupy Wall Street-bevægelsen.
Manden, der har solgt over 100 millioner albums verden over, siger i interviewet, at han synes, det er en skam, at Obama ikke er socialist - noget, hans republikanske modstandere ellers gang på gang hævder, at præsidenten er.
