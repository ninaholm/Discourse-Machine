Engell: Defensiv Thorning koster mandater
Den socialdemokratiske statsministerkandidat har været alt for tilbageholdende i valgkampen, mener Hans Engell


 Helle Thorning-Schmidt var alt for tilbagelænet i den første halvdel af valgkampen, og det har resulteret i den massive socialdemokratiske vælgerflugt, som det tyder på i meningsmålingerne dagen før folketingsvalget.
Det mener politisk kommentator Hans Engell, der sammenligner statsministerkandidatens taktik med den, man forventer at se fra italienske fodboldhold.
- I den første halvanden uge spillede Thorning italiensk fodbold: Henholdende, defensivt, afventende. Det gjaldt bare om, at der ikke var nogen, der scorede mål hos hende. Men hun scorede heller ikke selv nogen mål, siger Hans Engell.
Derfor har Helle Thorning-Schmidt stået i skyggen af Margrethe Vestager (R) og Johanne Schmidt-Nielsen (EL), som på hver deres facon har stjålet en stor del af rampelyset på venstre side af den politiske midte.
Da først nedturen havde sat sig, var det for sent.
- Først derefter begyndte hun at lægge stilen om. Men strategiskift midt under en valgkamp slår sjældent igennem. Du kan ikke pludselig lave skift fra defensiv til offensiv og tro, at det slår igennem i en valgkamp, påpeger Engell.
Han kalder det en "absurd situation", at Helle Thorning-Schmidt efter alt at dømme blive statsminister på baggrund af det dårligste socialdemokratiske valgresultat siden 1905.
Det vil svække partiets position i den kommende regering.
- Det kommer selvfølgelig til at koste, når der skal forhandles regeringsgrundlag, fordeles ministerposter og bagefter føres politik. Det er der ingen tvivl om, siger Hans Engell.
Den seneste meningsmåling fra Voxmeter viser, at Socialdemokraterne vil stå tilbage med 39 mandater efter valget. Dermed har partiet tabt ti mandater i meningsmålingerne, siden valgkampen begyndte.
