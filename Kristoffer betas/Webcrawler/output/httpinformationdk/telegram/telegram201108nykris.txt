Ny krise en trussel selv mod sunde banker
Kun seks af de over 100 danske banker kan låne penge i udlandet. Indgreb er påkrævet for at undgå flere krak.


 Den danske banksektor er lige nu så usikker på benene, at det uden et politisk indgreb kun er et spørgsmål om tid, inden flere sunde banker må dreje nøglen om. Det mener flere eksperter, ifølge Berlingske fredag.
Fjordbank Mors og Amagerbankens krak har betydet, at kun seks ud af de over 100 banker nu kan låne penge i udlandet til at finansiere deres aktiviteter herhjemme.
Dertil kommer den europæiske gældskrise og politisk tøven på Christiansborg i forhold til at ændre på den kritiserede Bankpakke 3, der reelt ikke giver bankerne nogen økonomisk grund til at forebygge krak af nødlidende banker.
- Hvis ikke tilliden til de mindre pengeinstitutter bliver genoprettet, og der sker ændringer i rammevilkårene, vil vi se, at også sunde, fornuftige pengeinstitutter bukker under, siger Michael West Hybholt, aktieanalytiker og bankekspert hos Small Cap Danmark til Berlingske.
Problemet hænger sammen med Bankpakke 3, ifølge professor i finansiering ved Copenhagen Business School, Jesper Rangvid.
- Vi lader som de første i Europa obligationsinvestorerne tabe deres penge i bankrak, og i systemet er der endda indbygget incitament til at vente med redninger, til banken er krakket, siger han til Berlingske.
- Det er nemlig billigere for den overtagende bank frem for at købe banken inden den ryger i Finansiel Stabilitet. Det er uheldigt, fastslår han.
Økonomi- og erhvervsminister Brian Mikkelsen (K) ønsker ikke at kommentere eksperternes vurdering, fordi politikerne i øjeblikket forhandler om ændringer af den seneste bankpakke.
Men selv med ændringer af bankpakken er det tvivlsomt, om bankerne kan klare sig uden en forlænget økonomisk garanti fra staten, vurderer direktør i Mybank John Norden til Berlingske.

