Der er penge at spare på julerejsen
Planlægger man julerejse i sidste øjeblik, kan der være penge at spare på flybilletten, hvis man ser sig for.


 Det kan være dyrt at bestille en flyrejse i sidste øjeblik. Men der er penge at spare, hvis man er villig til at vælge en anden lufthavn end den, der er tættest på.
Det viser en gennemgang af billetpriserne, som Dansk Flyprisindex har lavet.
- De store prisforskelle på julerejserne viser endnu en gang, at man skal kigge sig godt for, før man bestiller rejsen, siger Ole Stouby, der er administrerende direktør i Travelmarket.dk og fortsætter:
- Vi oplever ofte, at der er store prisforskelle i de enkelte lufthavne, da det handler om, hvilke operatører der flyver, samt hvor meget kapacitet der er i markedet, siger han.
Hvis man kigger på afrejselufthavnen ud over destinationen, kan man få julepengene til at række længere.
Skal man rejse i uge 52, der strækker sig fra 24. til 30. december, har rejsesøgemaskinen Travelmarket.dk, der udgiver Dansk Flyprisindex, fundet flere rejsemål, hvor flytning af lufthavn kan give store besparelser.
Skal man til Barcelona-området, er det en fordel at vælge Billund Lufthavn næsten uanset, hvor i landet man bor. Prisen for en returbillet direkte fra Billund til Girona-lufthavnen er 533 kroner - med tillæg for bagage overstiger prisen ikke 1000 kroner.
Rejser man fra andre lufthavne i Danmark, skal der minimum betales 1500 kroner pr. person - og så skal man også skifte fly undervejs.
Går turen til Berlin, skal sjællænderne tage til Københavns Lufthavn, mens jyderne skal søge nordpå til Aalborg Lufthavn. En retur med Norwegian flyver fra begge lufthavne koster 800-900 kroner.
Flyver man fra Billund eller Aarhus, kan man risikere at skulle betale op til 4900 kroner for en billet.
Og holdes julen i London, er det Aarhus og Billund, der er billigst. Ryanair flyver fra begge lufthavne direkte til Stansted Airport for kun 238 kroner. Selv med diverse tillæg kan den pris ikke "underbydes".
Billigste billet ud af København er 1379 kroner, mens rejsen ud af Aalborg koster 2346 kroner med flyskifte i Amsterdam.
