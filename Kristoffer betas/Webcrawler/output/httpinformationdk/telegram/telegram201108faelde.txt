Nu fælder de træer i Østerild igen
Aktivisterne i Østerild standsede tirsdag morgen arbejdet i området, men maskinerne er klokken 13 i gang igen.


 Arbejderne i Østerild er i gang med at fælde træer igen. Det sker efter, at aktivister mod det omstridte nationale testcenter for vindmøller i Thy standsede maskinerne tirsdag morgen.
Hans J. Høyer er vicedirektør i Naturstyrelsen, og han er overrasket over, at aktivisterne bliver ved med at bremse bygge- og nedrivningsarbejdet, efter at landsretten mandag slog fast, at det indtil videre er fuldt ud lovligt.
Naturstyrelsen standsede arbejdet på grund af aktivisterne tirsdag morgen, men klokken 13 besluttede de at tilkalde politiet for at kunne sætte gang i maskinerne igen.
- Politiet er stadig herude og afsøger de steder, hvor vi skal køre med vores maskiner. Så er vi sikre på, at der ikke er nogen, der kommer til skade, siger han.
Hans J. Høyer oplyser, at Naturstyrelsen vil fortsætte, indtil den endelige dom bliver afsagt. De vil samarbejde med politiet for fortsat at kunne udføre deres arbejde.
- Vi fortsætter fældningerne og kører på, indtil vi har lavet det, vi skal, siger han.
 Demonstranterne formåede at stoppe fem maskiner, der alle forlod området, men altså nu er vendt tilbage.
Naturstyrelsen vil evaluere dagen i dag sammen med politiet for at kunne forebygge lignende tilfælde i fremtiden.
Mandag afgjorde landsretten, at dele af sagen vil blive afprøvet ved landsretten, men samtidig får byggeriet lov til at fortsætte, så længe sagen kører. 8 ud af 10 personer, der har indgivet klager i sagen, fik mandag lov til at gå videre med deres klagemål.
Derfor vil aktivisterne blive ved med at standse arbejdet i området, indtil sagen er afgjort. Ifølge aktivisternes talskvinde Stine Andersen er det endnu ikke til at sige, om aktivisterne vil blive i området med en afgørelse, der lovliggør byggeriet af testcentret.
