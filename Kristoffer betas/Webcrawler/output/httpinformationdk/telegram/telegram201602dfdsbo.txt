DFDS-boss: Nu skal man passe på ikke at blive kæphøj
2015 var et godt år for DFDS, hvor ørkenvandringen i Den Engelske Kanal sluttede. Det glæder i direktionen.


 Efter en årelang juridisk kamp og benhård konkurrence i Den Engelske Kanal kunne rederiet DFDS endelig lukke miseren i 2015. Det, sammen med flere andre forhold, udløste et rekordresultat for rederiet.
DFDS, der blandt andet sejler færgerne til Norge og har store aktiviteter inden for erhvervstransport til havs, øgede omsætningen og næsten fordoblede resultatet i 2015.
- Nu skal man jo passe på ikke at blive kæphøj, men det er ikke hvert år i vores snart 150-årige historie, at vi laver et rekordresultat. Og det i et Europa, der ikke økonomisk har kørt for fuld kraft, siger administrerende direktør Niels Smedegaard til Ritzau.
DFDS har sejlet mange passagerer ikke mindst mellem København og Oslo, der er blevet en yndet rute for asiatiske turister i Norden. Derudover er der sparet på brændstoffet via nye, tekniske løsninger og der er god gang i transporten af lastbiler i Østersøen.
Senest er en årelang konflikt på markedet i Den Engelske Kanal løst. Her har DFDS været i slagsmål med konkurrencemyndigheder, statsinteresser og franske fagforeninger om ruterne over kanalen. Konflikten løste sig i sommer.
- Det har været en smertefuld proces. Men potentialet er så stort, at vi har vidst, at hvis der kom en løsning, ville det betale sig. Så vi har holdt ud, og heldigvis er det gået godt, siger Niels Smedegaard
For 2016 venter DFDS, at det skal gå endnu bedre end i 2015.
- Der bliver trukket produktion tilbage til Europa, og det er sød musik i vores ører. Og vi ser ingen indikation på, at det skal gå tilbage for økonomien i Europa. Samtidig kan vi selv stadig blive skarpere.
Aktionærerne siger tak for 2015 ved at sende aktierne i DFDS op med 5 procent fra start fredag til 233,50 kroner.
Niels Smedegaard går heller ikke sulten i seng, da han kort efter regnskabet udnyttede en ret til at købe for 73,2 millioner kroner ved fredagens kurs for 18,4 millioner kroner.
