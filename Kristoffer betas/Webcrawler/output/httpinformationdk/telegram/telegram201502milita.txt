Militante i Yemen forlader al-Qaeda til fordel for IS
Både USA og Storbritannien lukker ambassader i Yemen, hvor der er frygt for sekterisk borgerkrig.


 En gruppe militante islamister i Yemen har vendt al-Qaeda ryggen og i stedet sluttet sig til Islamisk Stat, skriver den amerikanske overvågningsgruppe Site, som henviser til en besked på Twitter.
Site har ikke været i stand til at verificere oplysningen på det sociale netværk.
 Islamisterne har været del af al-Qaedas regionale gren på Den Arabiske Halvø, der betragtes som den stærkeste afdeling af det globale netværk ledet af Ayman al-Zawahiri.
I beskeden på Twitter skriver de militante, at de "bryder" deres "løfte med sheiken, den hellige kriger og lærde sheik Ayman al-Zawahiri" og "sværger troskab til kaliffen Ibrahim bin Awad al-Baghdadi."
Al-Baghdadi er leder af Islamisk Stat i Syrien og Irak.
Yemen er præget af kaos, efter at houthi-bevægelsen i januar har overtaget magten, opløst parlamentet og dannet en overgangsregering.
USA har onsdag lukket sin ambassade i landet, og Storbritannien har trukket personale hjem fra landet.
Det sunnimuslimske al-Qaeda har svoret at ville nedkæmpe den shiitiske houthi-bevægelse, og rivaliseringen giver bekymring om en mere omfattende sekterisk borgerkrig.
Militante i Egypten og i Libyen har også svoret Islamisk Stat troskab.
USA har nægtet at anerkende houthiernes magtovertagelse i Yemen, men Washington erkendte i sidste uge, at det er et kompliceret spørgsmål, eftersom shiitterne også bekæmper al-Qaeda i landet.
