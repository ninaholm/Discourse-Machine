Fem kvindelige dykkere er fundet i live ud for Bali
Efter at have været savnet siden fredag er fem kvindelige dykkere fra Japan blevet fundet. To savnes fortsat.


 Fem japanske dykkere er mandag fundet i live ud for den indonesiske ferieø Bali tre dage efter, at de blev meldt savnet.
Men der er stadig intet nyt om to andre dykkere, der var sammen med dem.
En meget stor eftersøgningsaktion har været i gang for at finde de syv kvindelige dykkere, der forsvandt ud for øen Nusa Lembongan øst for Bali.
To af kvinderne er dykkerinstruktører.
Dårligt vejr i området gjorde redningsfolkenes arbejde vanskeligt mandag. Det regnede kraftigt, og vinden var heftig. En helikopter måtte holde sig på jorden helt til middagstid, inden vejret klarede så meget op, at den kunne lette.
Midt på eftermiddagen lykkedes det at finde fire af kvinderne i live, mens de flød i vandet 300 meter ud for den lille ø Nusa Penida sydøst for Bali, fortæller den lokale politichef.
- De er nu blevet reddet og ført til Sanur, siger han og henviser til en populær badeby på Balis østkyst.
Kort efter blev den femte dykker fundet.
Kvinderne havde været i stand til at hage sig fast til et koralrev.
De syv kvinder var taget ud med en båd i fredags for at dykke. Vejret var dårligt, og på et tidspunkt mistede bådføreren kontakten med dykkerne.
Nusa Lembongan er en populær destination for dykkere og ligger i et område, der kaldes Koraltrekanten, som er kendt for et meget mangfoldigt dyreliv og mange koralarter.
Området omfatter havet omkring og mellem Indonesien, Malaysia, Papua Ny Guinea, Filippinerne, Salomonøerne og Østtimor.
