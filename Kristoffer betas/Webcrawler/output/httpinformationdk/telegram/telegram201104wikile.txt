Wikileaks-sladrehank flyttes til Kansas
Bradley Manning, der er mistænkt for at have lækket hemmelige filer til Wikileaks, skal flyttes til Kansas.


 Soldaten, der er mistænkt for at have lækket hemmelige amerikanske dokumenter til Wikileaks, Bradley Manning, skal flyttes fra flådebasen Quantico i Virginia til militærbasen Fort Leavenworth i Kansas.
Myndighederne vil dog ikke ud med, hvornår flytningen præcist vil finde sted. Dog siger de, at det med al sandsynlighed vil blive meget snart.
På militærbasen i Kansas vil Manning få en enecelle.
De amerikanske myndigheder afviser, at flytningen har direkte forbindelse til den kritik, der har været af, hvordan Bradley Manning er blevet behandlet under sin varetægt på flådebasen Virginia.
Den 23-årige mistænkte sladrehank er under sin isolation efter sigende blevet tvunget til at sove nøgen og er blevet vækket flere gange om natten.
Manning har været tilbageholdt siden i sommer, men en egentlig retsforfølgelse ventes først at komme om flere måneder.
Anklagen rettet mod den tidligere soldat ventes at omfatte at "bistå fjenden" og "være skyld i, at efterretninger bliver offentliggjort på internettet". Manning risikerer fængselsstraf på livstid.
Bradley Manning, der tjente som efterretningsanalytiker, fik angiveligt fingrene i de hemmeligstemplede filer, mens han var udstationeret i Irak.
Julian Assange, den australske computerekspert, som står bag Wikileaks-hjemmesiden, afviser ethvert kendskab til Manning.
