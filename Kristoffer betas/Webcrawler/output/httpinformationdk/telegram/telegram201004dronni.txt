Dronningen løber ikke af pladsen
Dronningen glæder sig til sin fødselsdag på næste fredag, og hun har ingen planer om at træde tilbage. Der er stadig så meget at gøre og gennemføre, siger hun.


 Dronning Margrethe træder ikke tilbage i utide. Det slår hun endnu engang fast, da hun torsdag møder pressen i anledning af sin 70-års fødselsdag i Havestuen på Fredensborg Slot.
 - Jeg bliver så længe, jeg har kræfter til det. Jeg drosler ikke ned. Der er stadig så meget at gøre. Vigtige ting at gennemføre, siger dronningen.
Veloplagt mødte hun pressen med prins Henrik under armen, forundret og overrasket over det store pressefremmøde. Prins Henrik blev dog kun ganske kort tid og forlod lokalet, da pressen for alvor gik i gang med spørgsmålene.
Dronningen og prinsen glæder sig og ser frem til fødselsdagen. En dag, som dronningen stille og roligt har bevæget sig hen imod.
- Det er en særlig begivenhed. 70 år er en meget rund fødselsdag. Det er ikke et skarpt hjørne, men et udråbstegn. Men det, der er særligt, er, at man pludselig kan se tilbage på så mange år, siger dronningen.
Hun er ikke i tvivl om, at monarkiet vil bestå både i kronprins Frederik og prins Christians tid, og hun mener ikke, at kongefamilien som sådan står over for særlige udfordringer i de kommende år.
- Hele familien føler os som og er en del af det danske samfund. Og det er meget vigtigt, sagde hun.
Det råd dronningen gav sig selv, da hun som 32-årig overtog pladsen efter sin far, Frederik IX, var, at "det skal nok gå". 
- Det var den indstilling, jeg havde, også fra min far. Og jeg fik megen hjælp og støtte fra mange sider. Fra min mand, min familie, men også fra danskerne. Det er en af de ting, der gør, at jeg har gjort min pligt med glæde, siger dronningen.   
