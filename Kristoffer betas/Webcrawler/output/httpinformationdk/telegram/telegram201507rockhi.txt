Rockhistorien rammer Roskilde Festival
Roskilde Festivals absolutte hovednavn hedder Paul McCartney og behøver næppe nærmere introduktion.


 Det er et stykke levende musikhistorie, der lørdag aften står på Roskilde Festivals hovedscene Orange.
For når man siger Paul McCartney, må man også sige Beatles, og så er man allerede i gang med fortællingen om det måske vigtigste band i den moderne musikhistorie.
Men det er også en af de flittigst beskrevne.
McCartney mødte som 15-årig John Lennon, som havde dannet bandet The Quarrymen.
McCartney blev indlemmet, og siden kom George Harrisson også om bord på McCartneys anbefaling. I 1960 skiftede bandet navn, tog til Hamburg og resten er historie.
Som sanger, bassist, sangskriver, guitarist, keyboardspiller og til tider trommeslager spillede McCartney en hovedrolle i bandet, der som så mange andre store konstellationer i musikhistorie gik fra hinanden i rygende uenighed.
McCartney, der stod bag Beatles-sange som "Hey Jude", "Eleanor Rigby" og "Let It Be", annoncerede i 1970, at han forlod bandet.
Og selv om der fulgte et mangeårigt juridisk efterspil om den formelle afvikling, så gik han straks i gang med at lave musik på egen hånd.
Hans anden storhedstid - som dog ikke tåler sammenligning med Beatles-tiden, for det er der ikke ret meget, der gør! - fik han med bandet Wings, som også talte konen, Linda McCartney.
Bandets succes kulminerede med 1973-udgivelsen "Band on the Run" og i 1981 gik Wings endegyldigt i opløsning, da McCartney ikke kunne mobilisere lysten til at turnere oven på det meningsløse mord på John Lennon året forinden.
Siden har McCartney ageret som soloartist, men nogle af hans største succeser er kommet i samarbejde med andre megastjerner som Stevie Wonder ("Ebony and Ivory"), Michael Jackson ("The Girl is Mine") og senest Kanye West og Rihanna ("FourFiveSeconds").
Det er altså en kunstner, hvis storhedstid ligger adskillige årtier tilbage, der lørdag gæster Roskilde Festival.
Det afspejler sig dog også i sætlisterne fra hans seneste koncerter, hvor to tredjedele af sangene er fra Beatles-tiden, ligesom Wings-numrene også får plads.
