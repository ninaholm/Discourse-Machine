Dong Energy sælger hovedkontor og bor til leje
Dong Energy har solgt sit hovedkontor i Gentofte. Man vil nu i stedet leje sig ind, oplyser koncernen.


 Dong Energy vil nu bo til leje i stedet for at eje. Energigiganten har solgt sit hovedkontor i Gentofte til ATP for 1,9 milliarder kroner.
Samtidig har man indgået en aftale om et langvarigt lejemål, oplyser Dong.
Det er hovedkontoret på Nesa Allé, der skifter hænder. Men Dong har i samme omgang lavet en uopsigelig kontrakt på at leje sig ind i 15 år.
Salget er en del af planen om frasalg af såkaldte ikke-kerneaktiviteter, som Dong har sat i værk. Planen om at sælge for 10 milliarder kroner i perioden 2013-2014 er allerede nået. Med det nye frasalg er der nu kommet 11,3 milliarder kroner i kassen.
- Ejerskab af kontorejendomme er ikke en kerneaktivitet for os. Aftalen indebærer, at vi bliver boende i ejendommen mange år fremover, siger økonomidirektør Marianne Wiinholt.
Der er plads til omkring 2200 ansatte. Og ATP Ejendommes direktør Michael Nielsen er meget tilfreds med investeringen:
- Den matcher vor strategi for ejendomsinvesteringer. Den lange lejeaftale med Dong Energy og den optimale beliggenhed er for os vigtige elementer. Vi ser frem til et mangeårigt samarbejde, siger han i en kommentar til købet.
Det forventes, at aftalen træder i kraft pr. 30. december 2013.
