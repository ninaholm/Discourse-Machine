Indvandrere og politi støder sammen



 Flere personer kom til skade, da politi og indvandrere, der har job som landarbejdere, stødte sammen i den syditalienske by Rosarno, oplyser det italienske nyhedsbureau Ansa.
 Landarbejderne, hvoraf de fleste kommer fra Afrika, var vrede, efter at flere af dem tidligere torsdag var blevet skudt med luftgevær. Mens lokale embedsmænd holdt møde med nogle af demonstranterne, begyndte andre af dem at kaste sten mod politiet, der svarede igen med anholdelser.
 De syditalienske landbrug er berygtede for deres dårlige forhold, især for arbejdere fra andre lande, der ofte må bo i barakker uden hverken elektricitet eller rindende vand.
