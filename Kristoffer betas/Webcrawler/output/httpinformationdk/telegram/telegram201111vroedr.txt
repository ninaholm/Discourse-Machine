V: Rød regering tvinger folk fra arbejde
Regeringen afskaffer ikke fattigdom, men tvinger folk fra arbejdsmarkedet, mener Venstres politiske ordfører.


 Det tager jobbet fra de svage, når regeringen og Enhedslisten fjerner starthjælp, introduktionsydelse, kontanthjælpsloft samt timereglen, sådan som de lørdag er blevet enige om.
Det siger Venstre politiske ordfører Ellen Trane Nørby. Hun påpeger, at 2000-3000 på kontanthjælp ifølge Finansministeriet skubbes ud af arbejdsmarkedet uden kontanthjælpsloft og starthjælp.
- Det er ikke fattigdomsydelser. Det har regeringen valgt at kalde dem, fordi de håber at få en klarere politisk profil. Ydelserne har fået flere i arbejde, siger hun og understreger, at Venstre ønsker et samfund, hvor det kan betale sig at arbejde.
Uden loftet skal den ene i et par på kontanthjælp tjene over 30.000 kroner om måneden, før det kan betale sig at arbejde, påpeger Ellen Trane Nørby.
- Det bakker ikke op om hårdtarbejdende danskere, som har skabt det stærke danske velfærdssamfund, siger hun.
S-R-SF-regeringen og Enhedslisten mener, at "fattigdom giver dårligere udfoldelsesmuligheder og ringere livskvalitet".
Parterne vil som forsøg tilbyde folk på kontanthjælp 600 kroner om måneden skattefrit i håb om, at de søger et arbejde. Aftalen koster efter skat 654 millioner kroner næste år.
Venstres politiske ordfører frygter, at aftalen skader integrationen, fordi især indvandrerkvinder bliver indenfor hjemmets fire vægge.
- Før var der krav om, at indvandrerkvinder i deres miljø skulle sige, at de mister ydelserne, hvis de ikke har tilknytning til arbejdsmarkedet. Nu sker der igen en marginalisering, siger Ellen Trane Nørby.
Aftalen sender et helt forkert signal, når der er brug for alle hænder i samfundet, siger hun.
- Det vil betyde, at folk skubbes væk fra arbejdsmarkedet i stedet for at give dem et incitament til at blive en del af det danske arbejdsmarked, siger Venstres politiske ordfører.
