Planet med fire sole opdaget af rumnørder
Fire sole på himlen. Sådan ser det ud på kæmpeplanten PH1, som rumkiggere har fundet 5000 lysår væk.


 Et internationalt hold af "planetjægere" - både amatørastronomer og den mere professionelle slags - har gjort en forbløffende opdagelse, hvis man da er interesseret i verdensrummet omkring os.
Langt borte fra vores egen jordklode har de spottet en planet, som oplyses af ikke færre end fire forskellige sole. Det er det hidtil eneste kendte registrering af et sådant himmelfænomen, der virker som det rene science fiction.
Planeten, som ligger 5000 lysår fra jorden, har fået navnet PH1 til ære for "Planet Hunters", som er et program på det amerikanske eliteuniversitet Yale, der hverver frivillige til at kigge efter tegn på nye planeter uden for vores eget solsystem.
Meg Schwamb fra Yale kalder fundet for en "ekstrem" størrelse inden for planetsystemer.
- Opdagelsen af sådanne systemer tvinger os til at gå tilbage til tegnebrættet for at forstå, hvordan sådanne planter kan samle sig og udvikle sig i sådanne dynamisk udfordrende miljøer, siger hun.
Planetjægerne kigger gennem data, som stammer fra rumteleskopet på Nasa-satellitten Kepler. Den blev sendt op i 2009 for at lede efter jordlignende planeter i andre solsystemer i galaksen Mælkevejen - de såkaldte exoplaneter.
PH1 er en gaskæmpe med en radius, som måler omkring 6,2 gange af jordens, hvilket gør den lidt større end planeten Neptun. Den er i kredsløb om en dobbeltstjerne, som igen har to andre sole kredsende om sig.
