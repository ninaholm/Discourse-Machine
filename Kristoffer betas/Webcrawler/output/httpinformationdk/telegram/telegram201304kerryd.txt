Kerry drøfter Nordkorea med Kinas ledere
Kerry siger til Kinas præsident, Xi Jinping, at der skal gøres mere for at tøjle styret i Pyongyang.


 Den amerikanske udenrigsminister, John Kerry, siger til Kinas præsident, Xi Jinping, at det er på et meget "kritisk periode", at der er opstået en anspændt situation mellem Nordkorea og Sydkorea.
- Hr. præsident, dette er helt åbenbart en kritisk periode med meget store udfordringer som spændingerne på Koreahalvøen, Iran og dets atomvåben, Syrien og Mellemøsten samt en række økonomier i vanskeligheder forskellige steder i verden, siger Kerry.
Den amerikanske udenrigsminister, der lørdag mødte Xi i Folkets Store Hal i Beijing, ankom til Kina fra Sydkorea for at bede kineserne gøre mere for at tøjle det krigeriske Nordkorea.
- Jeg ser meget frem til vore drøftelser senere i dag, hvor jeg vil gøre nøjagtig det, De har lagt op til:
- At løfte denne dialog og brede den ud samt fastlægge en tidsplan og definere for os begge, hvad der skal være modellen for vore relationer, og hvordan de to stormagter, Kina og USA, skal arbejde sammen, siger Kerry.
Fredag havde Kerry møder i Sydkorea med præsident Park Geun-hye. Her forsikrede han om USA's opbakning til Parks initiativ om at opbygge et tillidsforhold med naboerne i nord.
Senest har det dog været meget småt med tillid mellem naboerne, hvor stemningen har været særdeles anspændt siden en nordkoreansk raketaffyring i december og en efterfølgende atomprøvesprængning i februar.
Trods efterretningsrapporter, der peger på, at Nordkorea har forberedt en affyring af en mellemdistanceraket, har Park over de seneste dage udtrykt ønske om forsoning med regimet i Pyongyang.
- Vi er klar til at arbejde med den overbevisning, at forholdet mellem nord og syd kan forbedres, og at det kan forbedres meget hurtigt, siger Kerry, der har kaldt Nordkoreas aggressive fremfærd for "uacceptabel".
Kerry skal lørdag også have drøftelser med Kinas udenrigsminister, Wang Yi, i Beijing.
