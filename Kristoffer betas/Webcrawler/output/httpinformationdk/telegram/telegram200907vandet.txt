Vandet på Tune Vandværk er nu rent



 Der er godt nyt for de tørstige borgere i Greve Kommune.
 Nye analyser viser, at vandet på Tune Vandværk nu er rent og kan drikkes uden først at blive kogt. Kommunen understreger dog, at der stadig går en rum tid, inden der er rent vand i hanerne. Ledningsnettet skal nemlig renses først.
 - Det er rigtigt gode nyheder, der viser, at vi er på rette vej. Embedslægen og vi er enige om, at det nu er sikkert at drikke og bruge vandet tappet fra Tune Vandværk, siger direktør i Greve Kommune, Ulla Gramstrup. 
 Først på sommeren blev et usædvanligt stort antal borgere i Greve Kommune syge af et maveonde. I første omgang var det svært at finde en forklaring, men laboratorieprøver har konstateret campylobacter i flere vandprøver. 
 Forureningen menes at være sket, da der den 11. juni trængte spildevand ind i drikkevandssystemet i forbindelse med et kraftigt regnskyl.
 En ekspert, som Greve Kommune har ansat til at hjælpe med at få ryddet op efter forureningen, har tidligere vurderet, at der kan gå måneder, før nettet er helt renset.
 Kommunen omdeler torsdag aften en orientering om udviklingen af sagen til borgerne i Tune. Fra fredag morgen kan borgene tappe vandet direkte fra det lokale vandværk.
