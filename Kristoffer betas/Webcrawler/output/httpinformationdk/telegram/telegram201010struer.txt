Struer Kommune hæver skatten uden straf
Selvom Struer Kommune hæver skatten uden tilladelse, modtager de ingen straf, som regeringen ellers har truet med.


 Struer Kommune slipper for straf, selvom man har hævet skatten uden at få lov. Regeringen har ellers truet med at straffe de kommuner, som får afslag, med en stor bøde. 
- Jeg er meget tilfreds med, at vi får styrket indtægtssiden og samtidig undgår at sende penge retur til Claus Hjort Frederiksen, siger Niels Viggo Lynghøj (S), borgmester i Struer.
Kommunernes Landsforening (KL) forklarer, at Struer Kommune er blevet skånet for straf, fordi andre kommuner har vist solidaritet.
- Vi har talt med de kommuner, som har fået lov at hæve skatten, og bedt dem om at nøjes med mindre skatteforhøjelser. Det har de gjort, og på den måde har der været plads i rammen, siger Jens Bjørn Christiansen, afdelingschef i KL. 
Han oplyser, at Struer Kommune har indgået en aftale med KL om at hæve skatten med en mindre procentsats end planlagt. 
Struer havde planer om at sætte skatten op - med 0,7 procent - så der kom 28 millioner kroner mere i kommunekassen næste år. 
Men det vil betyde, at kommunen skulle sende 21 millioner kroner tilbage til staten som straf for, at kommunen havde hævet skatten uden at få lov.
Derfor sætter kommunen personskatten op med 0,4 procent, så den ender på 24,9 procent. Det giver Struer 14 millioner kroner mere i kassen hvert år de næste fire år, og de undgår straf. 
Struers borgmester oplyser, at KLs aftale med regeringen overskrides med så få millioner kroner, at regeringen har nikket godkendende til aftalen.
Ud over Struer afslørede Tårnby og Norddjurs Kommune i sidste måned, at de ville hæve skatten trods afslag fra Indenrigsministeriet. Torsdag droppede Norddjurs dog skattestigningen. 

