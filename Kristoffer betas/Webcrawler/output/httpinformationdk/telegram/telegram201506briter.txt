Briter risikerer 10 års fængsel for tyveri i Auschwitz
Knapper, glasskår og en saks kan koste to briter 10 års fængsel i Polen, hvor de sidder anholdt.


 Polsk politi har anholdt to britiske teenagere, som blev taget på fersk gerning under et tyveriforsøg ved den tidligere koncentrations- og udryddelseslejr Auschwitz, hvor de havde samlet forskellige effekter.
Vagter fik øje på de to unge mennesker mandag, da de var i gang med at grave i et område, hvor nazisterne under Anden Verdenskrig sorterede de tilfangetagne jøders ejendele.
- De anholdt dem og fandt ud af, at de var i besiddelse af glasstykker, knapper, en saks og metalstykker, siger en talsmand for museet i Auschwitz til nyhedsbureauet AFP.
Det er endnu ikke afgjort, om de to bliver tiltalt for tyveriforsøg.
De to britiske statsborgere, som er mellem 16 og 19 år, risikerer op til 10 års fængsel for at stjæle effekter af historisk værdi.
Området, hvor de to teenagere søgte genstande, er et sted, hvor "vi stadig finder effekter, som engang tilhørte lejrens ofre," siger talsmanden for museet.
Museet ved Auschwitz har oplevet mange forsøg på tyveri. Blandt andet stjal en gruppe i 2009 lejrens kendemærke, skiltet "Arbeit macht frei", som hænger over indgangen.
Bagmanden bag tyveriet, den svenske nynazist Anders Högström, fik to et halvt års fængsel.
I dag hænger en kopi af skiltet over indgangen til koncentrationslejren.
En million europæiske jøder og 100.000 andre personer døde i Auschwitz.
