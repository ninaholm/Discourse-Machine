Forvirret mand smidt ud fra Thorning-møde
Statsminister Helle Thorning-Schmidts ugentlige pressemøde blev forstyrret af en råbende, omvandrende mand.


 En forvirret mand blev tirsdag smidt ud fra statsminister Helle Thorning-Schmidts ugentlige pressemøde i Statsministeriet.
Manden havde sat sig på forreste række, og allerede fra første færd vakte han opmærksomhed ved at begynde at tale og stille spørgsmål ud i den blå luft.
Senere rejste han sig endda fra sin stol og gik direkte op til Helle Thorning-Schmidts talepult og lagde et stykke papir på bordet foran hende.
Ifølge en folketingsbetjent stod der blandt andet på sedlen, at manden ville overtage magten i kongeriget Danmark, skriver politiken.dk.
Statsministeren blev hylet noget ud af den, og hendes øjne begyndte at flakke rundt i lokalet, hvor der som vanligt står flere vagter og andet personale fra ministeriet.
Efter at have afleveret sit papir satte han sig roligt ned på sin plads igen.
Det blev dog ikke til mere end en henstilling fra Statsministeriets personale, og da en journalist begyndte at stille spørgsmål til den skattesagkommission, der i disse måneder skal afdække forløbet omkring myndighedernes behandling af Thornings og hendes mand, Stephen Kinnocks, skattepapirer, gik det helt galt.
 - Forhold om Skat er personligt. Det kan man ikke, det der, råbte han og fortsatte:
- Jamen, det kan pressen ikke ved Helle, at hun skal forfølges for sin skattesag af pressen også. Det vil jeg fandeme ikke finde mig i, lød det fra manden i den farvestrålende, strikkede cardigan.
Det er uvist, hvorfor den forvirrede mand fik lov til at blive på pressemødet, efter at have spankuleret direkte op til statsministeren med sit papir.
Manden ankom til pressemødet gennem den almindelige adgangskontrol - både ved indgangen til Christiansborg og sidenhen i Statsministeriet - og havde et gyldigt pressekort, oplyser Statsministeriet.
Inden han blev fulgt ud af lokalet, fik han sagt til udsmiderne, at han nok selv skulle forlade rummet frivilligt, hvorefter han blev afhørt af politiet.
