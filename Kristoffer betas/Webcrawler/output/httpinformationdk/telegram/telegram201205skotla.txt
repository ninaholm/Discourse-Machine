Skotland indfører minimumpris på sprut
Som det første land i Storbritannien fastsætter Skotland en minimumpris for en genstand.


 Skotland forsøger nu at dæmpe befolkningens hang til umådeholden druk ved at sætte en nedre grænse for prisen på spiritus. Målet er at ændre skotternes usunde forhold til sprut.
Alkohol må ikke sælges billigere end til 50 pence (4,65 kroner) for én genstand, der i whiskyens hjemland er på 10 milliliter ren alkohol. Forslaget blev vedtaget med stemmerne 86-1 i parlamentet. Loven ventes at træde i kraft i april næste år.
- Det er en lov, som vil redde liv. Så enkelt er det. Det er på tide at vende alkoholmisbruget, der alt for længe har lammet vores land, siger sundhedsminister Nicola Sturgeon.
Selvom tiltaget er interessant, barsler Forebyggelseskommissionen i Danmark ikke med en lignende anbefaling.
Morten Grønbæk, medlem af Forebyggelseskommissionen og direktør på Statens Institut for Folkesundhed:
- Der er i gåseøjne kun 20-25 procent af befolkningen, der drikker over genstandsgrænsen. Hæver du priserne, rammer du hele befolkningen - altså også dem, der kun drikker moderat, siger han.
Voksne danskere drikker 11-12 liter ren alkohol per år.
- Der er mange, der ligger lige på vippen til at drikke for meget. Samlet set ville det være interessant at sænke vores indtag, også set med et samfundsøkonomisk blik, siger Morten Grønbæk.
- Men alkohol er mere komplekst end eksempelvis cigaretter, fordi der også kan være nogle positive virkninger ved at drikke alkohol, uddyber han.
De skotske lovgivere har allerede forbudt discounttilbud som for eksempel to til prisen for én flaske vin og begrænset "uansvarlige" fremstød og reklamer for drikkevarer i nærheden af udskænkningssteder.
Under den nye lov vil en almindelig flaske vodka - 70 centiliter med en styrke på 37,5 procent - koste mindst 13,13 pund (122 kroner), mens en flaske vin ikke må sælges billigere end 4,69 pund (44 kroner).
Kritikere hævder, at loven vil styrke indtjeningen hos supermarkeder og ramme den fattigste del af befolkningen.
I England og Wales er et forslag om en minimumpris på 40 cent per enhed bragt på banen.
