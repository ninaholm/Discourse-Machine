Ukraine får løfte om milliardlån fra IMF



 Den Internationale Valutafond meddelte søndag, at den i princippet er indstillet på at låne Ukraine 16,5 milliarder dollar (omkring 98 milliarder kroner) for at hjælpe landet gennem finanskrisen.
 - En delegation fra IMF og repræsentanter for Ukraines regering er i dag nået til enighed om et økonomisk program, der vil blive støttet af et IMF-lån til 16,5 milliarder dollar, sagde IMF's direktør, Dominique Strauss-Kahn.
 Det økonomiske program, der skal godkendes af IMF's bestyrelse, indebærer, at Kijev skal udarbejde et afbalanceret statsbudget og gennemføre reformer i landets banksektor, oplyste det ukrainske finansministerium. 
