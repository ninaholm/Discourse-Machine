Anne-Mette Rasmussen stopper som pædagog



 Statsministerfruen Anne-Mette Rasmussen stopper som pædagog i Børnehuset i Holte, hvor hun i årevis har været pædagog samtidig med, at hun har passet sine officielle pligter ved sin mands side.
 Men nu er det slut med bleskift, sanglege og højtlæsning, for den danseglade pædagog har sagt sit job op. Det skriver Fyens og Nordjyske Stiftstidende.
 - Jeg havde egentlig ikke tænkt mig, at det skulle ud nu, men sandheden er, at selv om jeg elsker mit job som pædagog og holder af børnene og de kolleger, jeg har, så synes jeg, tiden er inde til at prøve noget nyt blandt andet som foredragsholder og brevkasseredaktør, siger Anne-Mette Rasmussen til de to aviser.
 Michael Kristiansen, statsministerens tidligere spindoktor, finder timingen interessant i forhold til spekulationerne om, at statsministeren tilsyneladende er topkandidat til stillingen som generalsekretær i Nato. Alligevel ser han dog ikke den store sammenhæng.
 - Men jeg tror helt ærligt, at dette mere viser, at Anne-Mette er inde i en interessant selvstændighedsfrigørelse. Og det her handler ikke om Fogh, men om hende, siger han.
