V afviser vulkankommissionforslag
Dansk Folkeparti vil nedsætte en "vulkankommission", der skal sikre Danmark mod fremtidige vulkanudbrud. Det vil Venstre ikke være med til.


 Venstre slukker Dansk Folkepartis forslag om en såkaldt vulkankommission. 

VK-regeringens støtteparti har kaldt transportminister Hans Christian Schmidt (V) i samråd i Folketingets trafikudvalg for at få nedsat kommissionen, der skal fremtidssikre Danmark mod vulkanudbrud. Men Venstres trafikordfører, Kristian Pihl Lorentzen, mener, at det er at gå for vidt.

- Jeg mener ikke, at vi skal bruge ressourcer på en vulkankommission. Venstre er modstander af, at man nedsætter alt for mange kommissioner. Men vi kan da godt tage en snak om, hvordan vi kan gøre det danske luftsystem mere robust. Man skal blot huske på, at vi hverken kan forhindre vulkanerne i at gå i udbrud - eller vinden i at blæse herned, siger Kristian Pihl Lorentzen.

Ifølge Dansk Folkepartis trafikordfører, Kim Christiansen, skal vulkankommissionen bestå af trafikeksperter, der skal udarbejde en strategi for at imødegå konsekvenserne af det nuværende og fremtidige vulkanudbrud i Island. 
