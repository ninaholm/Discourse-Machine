DF kører trafikforhandlinger i grøften
Forslag til at dæmpe trængslen må ikke gøre det dyrere for bilisterne, mener DF. Uhørt, siger Enhedslisten.


 Allerede inden regeringens bebudede Trængselskommission er blevet nedsat, spænder Dansk Folkeparti ben for, at kommissionen kan fremlægge forslag, der gør det dyrere at være bilist. Det skriver metroXpress.
Trængselskommissionen skal ifølge en aftale mellem regeringen, Dansk Folkeparti og Enhedslisten komme med hurtigvirkende forslag, der begrænser trængslen og luftforureningen.
Men Dansk Folkeparti kræver nu, at det bliver skrevet ind i opgavebeskrivelsen for kommissionen, at den ikke må fremlægge løsninger, der gør det dyrere at tage bilen.
- Vi vil under ingen omstændigheder medvirke til at gøre det dyrere for bilisterne. Ellers kunne vi jo lige så godt have nikket ja til betalingsmuren.
- Det skal vi selvfølgelig have skrevet ind i kommissoriet, siger Dansk Folkepartis transportordfører, Kim Christiansen, til metroXpress.
Kravet fra DF vil ifølge en trafikforsker begrænse Trængselskommissionens arbejde betydeligt.
- Så er der meget få virkemidler tilbage. Så er vi ude i påbudsafdelingen, hvor det bliver forslag såsom, at biler med lige numre må køre på lige dage, og biler med ulige numre på ulige dage, siger trafikforsker Per Homann Jespersen fra RUC til avisen.
Regeringens støtteparti ryster på hovedet af DF's udmelding. Når trængsel skal ned, kommer det også til at gå ud over bilisterne, fastslår partiet.
- Jamen, det er helt umuligt at forestille sig, at Trængselskommissionen ikke skal kigge på forslag, der gør det dyrere at være bilist. Ellers kan man jo ingenting foretage sig, som vil have effekt på trængslen, siger Enhedslistens gruppeformand, Per Clausen.
Hverken transportminister Henrik Dam Kristensen (S) eller statsminister Helle Thorning-Schmidt har ønsket at kommentere på sagen.
