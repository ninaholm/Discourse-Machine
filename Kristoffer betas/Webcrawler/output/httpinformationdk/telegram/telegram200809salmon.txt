Salmonella-udbrud med uformindsket styrke



 Mens antallet af salmonella-tilfælde fortsætter med at stige, kæmper eksperter fra DTU Fødevareinstituttet, Fødevarestyrelsen og Statens Serum Institut stadig forgæves for at finde smittekilden til det største salmonella-udbrud i Danmark i nyere tid.
 - Udbruddet ser ud til at fortsætte med uformindsket styrke med ca. 30 nye tilfælde om ugen, siger overlæge Kåre Mølbak, Statens Serum Institut.
 På onsdag er det et halvt år siden, udbruddet blev opdaget. Siden er antallet af registrerede syge personer gradvist steget til nu 904. Hvor mange, der reelt er blevet ramt, er ukendt, men tallet er formentlig langt højere.  
 Der er tale om en i Danmark sjælden type salmonella: Typhimurium U292. Selv om mindst seks af de smittede danskere er døde, er der ifølge Kåre Mølbak ikke tale om en særlig farlig variant.
 Blandt de smittede er der ingen vegetarer, og derfor er man ret sikker på, at det er kød.
 - Vi tror stadigvæk på, at svinekød er årsagen, men det er næppe kun et enkelt produkt, siger Kåre Mølbak.

