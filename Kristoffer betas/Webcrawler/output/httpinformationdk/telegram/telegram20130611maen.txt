11 mænd tiltalt for terrorstøtte til PKK
Statsadvokat kalder ny sag om terrorstøtte for den mest omfattende endnu i Danmark


 
	Anklagemyndigheden rejser tiltale mod 11 mænd for terrorfinansiering. Anklagemyndigheden mener, at der samlet set er ydet 130 millioner kroner i støtte til Kurdistans Arbejderparti PKK.

	Flere af de tiltalte har efter anklagemyndighedens opfattelse været såkaldte kadroer, hvilket vil sige lokale PKK-ledere i Danmark.

	- Dette er den mest omfattende straffesag om terrorfinansiering, som vi endnu har haft i Danmark, siger statsadvokat Lise-Lotte Nilas.

	PKK opfattes i flere lande som en terrororganisation. Blandt andet står organisationen på terrorlisterne i EU, USA og Storbritannien.

	Det er Statsadvokaten i København, som har rejst tiltale i sagen, men da der er tale om en overtrædelse af straffelovens terrorbestemmelser, er sagen blevet vurderet af både Rigsadvokaten og justitsministeren.

	- Vi har rejst tiltale mod 11 personer, der efter vores opfattelse har været involveret i indsamling af penge og formidling af penge til PKK, siger Lise-Lotte Nilas.

	Sagen om terrorfinansiering udspringer af efterforskningen i en anden straffesag, som i årevis er blevet efterforsket af Københavns Politi.

	Det drejer sig om sagen mod tv-stationen ROJ-TV, der sidste år blev dømt for terror, fordi stationen har fungeret som talerør for PKK. Dommen er anket til Østre Landsret.

	I september anholdt Københavns Politi syv mænd, som efterfølgende blev varetægtsfængslet i sagen. De er siden blevet løsladt.

	I forbindelse med anholdelserne dengang kom det frem, at yderligere to personer var mistænkt. Dertil er altså kommet atter to, så der nu er 11 tiltalte i sagen.

	- Der er en af de tiltalte, som ikke opholder sig i Danmark, fortæller Lise-Lotte Nilas til Ritzau.

