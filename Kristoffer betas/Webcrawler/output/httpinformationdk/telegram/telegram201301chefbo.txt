Chefbonusser vækker harme i EL: Alle kan undværes i SAS
Enhedslistens Pernille Skipper er forarget over, at 15 SAS-ledere modtog store bonusser under firmaets krise.


 Det kan ikke passe, at de fleste ansatte i SAS skal skære hverdagen ind til benet, mens udvalgte ledere nyder kæmpe bonusser.
Det fastslår Pernille Skipper (EL), efter at det fredag kom frem, at mens de ansatte i SAS måtte bide lønnedskæringer og forringede arbejdsforhold i sig, så modtog en udvalgt gruppe ledere store bonusser for at blive i selskabet under krisen.
SAS-ledelsens forskelsbehandling har udløst stor harme hos næstformanden i Enhedslistens folketingsgruppe.
- Jeg bliver forarget helt nede i maven. På den ene side beder man medarbejderne om at gå ned i løn. Ja, nærmest truer dem. Og så går der knap et splitsekund, inden man giver lederne stor lønbonusser, siger Pernille Skipper.
- Man skal godt nok være kynisk, hvis man ikke bliver forarget.
SAS har fredag forklaret lønbonusserne med, at firmaets overlevelse var afhængig af nogle nøglemedarbejdere med uundværlige kompetencer.
Men det argument giver Pernille Skipper ikke meget for. Hun er overbevist om, at SAS er afhængig af alle ansatte i selskabet.
- Firmaets overlevelse står og falder med alle dem, der bidrager. SAS' overlevelse er dybt afhængig af de piloter, der skal flyve flyene. Skulle de ikke også have en bonus?
- Nej, den forklaring hopper jeg ikke på. Og det tror jeg sådan set heller ikke, at de ansatte, der knokler hver dag for at få maskinen til at køre rundt, gør, siger Pernille Skipper, der føler sig ret sikker på, at ingen i SAS er uundværlige.
Hun mener, at sagen igen bekræfter et manglende overblik hos den øverste ledelse i det økonomisk trængte luftfartsselskab.
- Det vidner om en ledelse, der ikke har nogen situationsfornemmelse, slår Pernille Skipper fast.
- Hvis jeg var medarbejder, så vil jeg virkelig føle mig snydt over, at de med den ene hånd beder alle i virksomheden om at spytte i kassen, så firmaet kan overleve. Og med den anden hånd giver de så sig selv lønforhøjelser.
Ifølge Finansavisen har 15 ledere i SAS fået en bonus på et halvt års løn for at blive i SAS under krisen.
Pressechef i SAS, Trine Kromann-Mikkelsen, bekræfter, at nøglemedarbejdere fik bonusser for at blive i SAS under krisen.
Hun vil dog ikke oplyse, hvor mange personer, det drejer sig om, og hvor mange penge, de har fået.
