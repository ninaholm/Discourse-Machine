Offensiv i Helmand optakt til nye angreb



 Den amerikanskledede Nato-offensiv mod Taliban i Helmand er ovre det værste, men regeringskilder siger, at angrebet er et forspil til et mere omfattende angreb på Talibans bastion i Kandahar. 
Den to uger lange operation Mushtarak blev symbolsk afsluttet torsdag, da myndighederne hejste det afghanske flag i Marjah, som har været et centrum for opiumsdyrkningen i de sydlige områder. 
Den amerikanske kommandant i Kandahar siger, at de fleste kampoperationer er taget af i styrke, men at det vil tage uger, før amerikanske, britiske og afghanske styrker vinder kontrol over afsides landsbyområder i Helmand.
- Jeg tror, der stadig kommer til at være sporadiske kampe i nogle områder, hvor Taliban stadig yder modstand. Men jeg tror, at de fleste af de væsentligste kampoperationer er overstået, siger Ben Hodges. 
- Jeg tror, de fleste Taliban-oprørere enten er blevet dræbt, er flygtet eller har skjult sig blandt civilbefolkningen, forklarer Hodges yderligere.  
I Washington siger en højtstående kilde i Obamaadministrationen, at en større kampagne er under forberedelse. 
- Jeg tror, at man skal se offensiven ved Marjah som et taktisk forspil til mere sammenhængende operationer senere på året i Kandahar by. Det er målet for 2010. Den 13. februar indledte Nato en amerikanskledet storoffensiv mod Taliban i det sydlige Afghanistan i Marjah-området, som danske styrker også har deltaget i. 
Storoffensiven ved navn Mushtarak - som betyder "sammen" på det lokale sprog - regnes for den største offensiv mod Taliban, siden krigen i Afghanistan begyndte i 2001. 
