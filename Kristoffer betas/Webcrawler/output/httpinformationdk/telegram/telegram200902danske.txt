Danskerne dumper skatteplan



 Kun hver fjerde dansker tror på, at de selv vil få en økonomisk gevinst ud af skattereformen, mens knap en tredjedel siger, at de ikke støtter regeringens skatteplan. Det viser en ny meningsmåling, som Rambøll har lavet om skattereformen, skriver Jyllands-Posten.
 Hos de Konservative mener finans- og skatteordfører, Mike Legarth, at vælgerne ikke tror på regeringens løfte på grund af, hvad han kalder fagbevægelsens og oppositionens 'fejlspækkede antikampagne'.
 - Mens vi arbejder i forhandlingslokalet, har de travlt med at sværte regeringen til med fejlagtige beskyldninger, siger han.
 Det er forkert, mener Henrik Sass Larsen, der er politisk ordfører for Socialdemokraterne.
 - Sagen er, at reformen er hamrende skæv, og det bryder danskerne sig ikke om, siger han.
 Sass Larsen mener, at det 'meget godt' afspejler reformens effekt, når de fleste danskere mener, at de enten får færre eller de samme penge til rådighed, når reformen er gennemført.
