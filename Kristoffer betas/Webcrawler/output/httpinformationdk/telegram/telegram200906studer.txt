Studerende kan kun søge SU på nettet



 Nu er det slut med at søge om SU på papir.
 Fremover skal alle studerende benytte sig af hjemmesiden su.dk, når de vil søge og ændre deres SU. Hidtil har godt 100.000 ud af landets 315.000 studerende søgt om SU på papir, men de skal nu finde en computer frem, hvis de skal have penge til bøger og kaffe.
 Hos Styrelsen for Statens Uddannelsesstøtte ser man frem til digitaliseringen.
 - Selvbetjeningssystemet er nu udvidet, så det kan håndtere mange flere ansøgningstyper. Tidligere har større grupper studerende ikke kunnet betjene sig selv, men har været henvist til at udfylde et papirskema og aflevere det på uddannelsesstedet. Det gælder blandt andre ca. 102.000 elever i ungdomsuddannelserne. Vi er slet ikke i tvivl om, at det for rigtig mange studerende vil blive oplevet som langt nemmere og mere fleksibelt at søge SU digitalt, siger Charlotte Rohlin Bastrup, informationschef hos Styrelsen for Statens Uddannelsesstøtte.
 I alt udbetales der uddannelsesstøtte for knap 13 milliarder kroner hvert år, hvoraf SU-lån udgør omkring 2 milliarder kroner. Af de 315.000 studerende, som modtager SU, går ca. 40 procent på en ungdomsuddannelse, og de resterende ca. 60 procent går på en videregående uddannelse. 
 Med det nye system vil studerende kunne søge SU døgnet rundt.

