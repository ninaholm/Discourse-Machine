Lægeforening: Alt for lidt til psykiatrien
Nye penge, som regeringen og regionerne har afsat til psykiatrien, dækker en tredjedel af behovet, mener læger


 Psykiatriske patienter har fået mere opmærksomhed hos regeringen og Danske Regioner i en ny økonomisk aftale for 2013.
Lægeforeningens formand, Mads Koch Hansen, er imidlertid ingenlunde imponeret over de 200 millioner ekstra kroner, som er afsat.
- Det er positivt, at regeringen har lyttet til, at kapaciteten skal udbygges. Men det sørgelige faktum er, at det jo langtfra er nok, siger han.
Lægeformanden mener, at der skal betydeligt flere penge til for at rette op på, hvad han kalder års økonomisk diskrimination af psykiatrien.
Han peger på, at en ny analyse fra Dansk Sundhedsinstitut netop har dokumenteret, at der er behov for 1200 medarbejdere - herunder læger - ekstra i psykiatrien, hvis den skal kunne levere den nødvendige behandling af patienter med depression, angst og skizofreni.
- De penge, der er afsat, vil højst strække til ansættelse til en tredjedel af de nødvendige medarbejdere på dette områder, siger Mads Koch Hansen.
Samtidig kritiserer han, at der ikke er sat nogen dato for, hvornår de psykiatriske patienter får samme ret som andre patienter til udredning og diagnose inden for 30 dage.
- Det er ikke rimeligt, at aftalen ikke sætter dato på, hvornår disse patienter med psykiske lidelser er ligestillet med patienter med fysiske sygdomme, siger han.
