Pave Frans fløj lørdag i helikopter hen over Frihedsgudinden
Friluftsgudstjeneste i Philadelphia ventes at få over 1,5 million deltagere.


 Pave Frans fløj lørdag under sit besøg i New York i helikopter hen over Frihedsgudinden og øen Ellis Island, der var første stop for millioner af indvandrere i USA.
Den katolske kirkes overhoved, som skulle flyves til den internationale JFK-lufthavn, bad selv piloten om at flyve et par gange rundt om de berømte kendetegn i New York, siger den amerikanske storbys kardinal, Timothy Dolan og tilføjer:
 - Man kunne se, at han var meget, meget bevæget.
Pave Frans, som er søn af en italiensk indvandrerfamilie, har et særligt fokus på indvandrere, lige som han lægger stor vægt på indsatsen mod klimaforandring, kampen for økonomisk lighed og kampen for religiøs frihed.
Den argentinske pave talte torsdag i Kongressen som den første pave nogensinde.
- Vor verden står over for en flygtningekrise af et omfang, der ikke er set siden Anden Verdenskrig, sagde han og henviste især til Afrikas problemer med flygtninge.
- På dette kontinent rejser tusinder af mennesker også mod nord i deres søgen efter et bedre liv for sig selv og deres kære, i søgen efter bedre muligheder. Er det ikke det, vi ønsker for vores egne børn? spurgte han.
Senere lørdag amerikansk tid skal paven besøge Philadelphias berømte Independence Hall, hvor USA's Uafhængighedserklæring og landets forfatning blev vedtaget i det 18. århundrede.
Under pavens besøg i storbyen ventes en menneskemængde på omkring 1,5 millioner at være på gaden for følge en friluftsgudstjeneste under ledelse af den katolske kirkes overhoved.
Da paven lørdag ankom til Philadelphias lufthavn bad han sin bil standse, så han kunne stå ud og kysse et stærkt handicappet barn i en kørestol.
- Piger over hele verden skal have samme adgang til skolegang som drenge, lød det i en appel fra paven i FN's hovedkvarter i New York. Han sendte i samme stund en bøn om, at folk vil respektere de "naturlige forskelle" mellem kønnene.
