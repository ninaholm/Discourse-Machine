Tigeren kæmper sig tilbage
Der høres flere og flere tigerbrøl i de indiske skove. Bestanden er steget 60 procent inden for otte år.


 Hjorte og andre byttedyr i skovene i Indien er næppe så glade for det, men det er de i Verdensnaturfonden (WWF).
Ifølge de seneste optællinger af tigerbestanden i Indien går det nemlig rigtig godt med at sikre, at de store kattedyr også har en plads på Jorden i fremtiden.
Tilbage i 2006 blev bestanden af tigre i Indien gjort op til 1411, men det tal er steget til 2226 ved udgangen af 2014.
Tigrene tælles blandt andet via omkring 9700 kameraer i de områder, hvor tigrene holder til.
Der er talt tigre i 18 delstater i et område, der dækker 300.000 kvadratkilometer - altså omkring syv gange Danmarks areal.
I en pressemeddelelsen siger WWF, at den større bestand hovedsagelig skyldes, at der er indført bedre beskyttelse af dyrene i tigerreservater.
Krybskytter er fortsat den største fare for tigrene, da knuste tigerknogler og andre dele af tigeren kan sælges til en høj pris i Asien som traditionel medicin.
 Desuden er der penge i tigerskind.
- Resultatet betyder, at over halvdelen af alle tigre i verden lever i Indien, siger Ravi Singh, generalsekretær i WWF i Indien.
Han tilføjer, at den større tigerbestand beviser, at det virker, når der laves arbejde for at bevare en truet dyreart.
Avisen The Independent har talt med professor Claudio Sillero fra organisationen Born Free. Sillero fra Oxford University roser arbejdet, men siger også, at 81 tigre i 2014 blev skudt af krybskytter i Indien.
Videre siger professoren, at han gerne ser, at andre lande med tigre lægger sig lige så meget i selen for at beskytte dyrene, som Indien gør.
Der er dog stadig et stykke vej til den bestand, der var for omkring 100 år siden.
Da var der anslået 100.000 tigre i Indien, men så begyndte jægere for alvor at tynde ud i bestanden frem til 1970'erne, da det blev forbudt at skyde tigre.
WWF siger, at de lande, der har tigre, på en konference i Dhaka i 2014 blev enige om, at de i 2016 skal have et samlet overblik over bestanden af tigre i hele verden.
I øvrigt findes der seks forskellige arter af tigeren.
Det ventes, siger WWF, at Rusland, Bangladesh, Kina, Nepal og Bhutan vil tælle deres tigre i år.
