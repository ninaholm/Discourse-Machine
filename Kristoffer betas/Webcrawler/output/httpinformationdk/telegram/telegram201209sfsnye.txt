SF's nye formand vil af med 24-års-reglen
Uanset om SF's kommende formand hedder Krag eller Vilhelmsen ønsker vedkommende at afskaffe 24-års-reglen.


 Uanset hvem der kommer til at stå i spidsen for SF fremover, vil partilederen arbejde for at afskaffe den forhadte 24-års-regel, som skal forhindre familiesammenføring, hvis den ene af parterne i et ægteskab er under 24 år.
Dermed er de to formandskandidater, Annette Vilhelmsen og Astrid Krag, klar til at så tvivl om regeringens udlændingepolitik, skriver Information.
 - SF skal arbejde for at afskaffe 24-års-reglen. Helt pragmatisk er det ikke muligt i regeringen, og det er heller ikke muligt i Folketinget lige nu, siger Annette Vilhelmsen, der håber, at reglen kan blive fjernet efter næste valg.
- Vi skal være tydelige i vores værdipolitik, mener Annette Vilhelmsen.
For Astrid Krag, der ellers selv var med til at indgå kompromiset med Socialdemokraterne om 24-års-reglen, da hun var integrationsordfører, er det vigtigt at få afskaffet 24-års-reglen, fordi den efter hendes opfattelse ikke fungerer.
- Det er en kendt sag, at SF er imod 24-års-reglen, og det er jeg også. Den rammer vilkårligt og løser ikke de grundlæggende problemer, vi står med på integrationsområdet.
- Det er afgørende for mig, at vi får sat ind mod den underklasse i Danmark, vi kan se, er ved at opstå, og som har en etnisk social slagside, siger Astrid Krag til Information.
 Det var den daværende VK-regering, som tilbage i 2002 fremlagde forslag om at indføre en 24-års-regel. Forslaget blev vedtaget med stemmer fra Venstre, Konservative, Dansk Folkeparti og Socialdemokraterne.
Der er aldrig blevet lavet en undersøgelse af, om 24-års-reglen har haft den ønskede effekt, men tal fra Danmarks Statistik viser, at antallet af familiesammenføringer er faldet med flere tusinde, efter reglen blev indført.
