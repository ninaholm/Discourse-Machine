Sydbank indgår forlig med vrede Trelleborg-aktionærer
Forlig om erstatning til en gruppe mindretalsaktionærer i hedengangne bankTrelleborg koster Sydbank dyrt.


 Et stort anlagt gruppesøgsmål om børsprospektet i den hedengangne bankTrelleborg bliver alligevel ikke til noget.
Sydbank har indgået forlig med Foreningen af Minoritetsaktionærer i bankTrelleborg og skal betale op til 135 millioner kroner i erstatning og omkostninger, oplyser banken i en fondsbørsmeddelelse onsdag.
Som en del af forliget bortfalder de to gruppesøgsmål anlagt mod Sydbank af Foreningen af Minoritetsaktionærer i bankTrelleborg, der drejer sig om mangler i bankTrelleborgs børsprospekt tilbage i 2007.
Desuden har Sydbank indgået forlig med Fonden for bankTrelleborg om betaling af 94,5 millioner kroner til kompensation for Sydbanks erstatning til minoritetsaktionærerne.
Det er udsigten til at skulle betale et endnu højere beløb i erstatninger, der har fået Sydbank til at indgå forlig.
Juridisk direktør i Sydbank Stig Westergaard anslår, at det samlede beløb kunne have været lidt højere end 145 millioner kroner, hvis gruppesøgsmålene havde fået stor tilslutning og var endt i retten.
- Der er flere grunde til, at vi er glade. Dels fra Sydbanks side, hvor vi ved Højesteret blev dømt ansvarlige for den prospektfejl, der blev lavet i bankTrelleborg i 2007, før Sydbank overtog banken.
- Og dels fordi mange aktionærer har haft en frustration over, hvad der skete med deres bank, og nu får en afklaring, siger Stig Westergaard til Ritzau Finans.
 Sydbank tabte i januar en sag i Højesteret, der betød, at banken skulle betale 12.000 kroner i erstatning til tre aktionærer, der havde lagt sag an på grund af mangler i bankTrelleborgs børsprospekt.
 I den forbindelse sagde aktionærernes advokat, at han så gode muligheder for at få tilkendt erstatning til de resterende indblandede aktionærer.
Sagen stammer fra Sydbanks opkøb af den kriseramte bankTrelleborg i januar 2008.
Mindretalsaktionærerne i bankTrelleborg fik deres aktier tvangsindløst i forbindelse med opkøbet til en meget lavere kurs, end aktionærerne har givet for dem.
Det førte til mange protester og de utilfredse aktionærer stiftede Foreningen af Minoritetsaktionærer i bankTrelleborg med flere tusinde medlemmer.
I februar 2008 anlagde Foreningen af Minoritetsaktionærer i bankTrelleborg sag ved Retten i Næstved mod Fonden for bankTrelleborg, Sydbank, Finanstilsynet og bankTrelleborg.
Sagen var dog så principiel, at den overgik til Østre Landsret, som i maj 2008 godkendte sagen som det første gruppesøgsmål i Danmark.
