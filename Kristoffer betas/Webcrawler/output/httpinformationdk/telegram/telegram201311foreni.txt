Forening i appel: Kast dig ud i hjertemassage
Ny kampagne fra Hjerteforeningen vil klæde danskerne på til at yde førstehjælp til personer med hjertestop.


 Bare gør noget.
Sådan lyder budskabet i en ny kampagne fra Hjerteforeningen, der vil gøre op med danskernes angst for at yde førstehjælp, når en person falder om med hjertestop.
Kampagnen "Gør noget ved hjertet", der skydes i gang mandag, vil gøre folk opmærksomme på, at de ikke kan gøre noget forkert.
- Bare du sætter dig ned og begynder at trykke på brystet, vil hjælpe i langt de fleste tilfælde, siger administrerende direktør i Hjerteforeningen, Inge Vestbo.
- Selvom man ikke har været på kursus, eller man ikke kan huske, hvordan man gør, skal man bare gøre noget, understreger hun.
Mange personer er ifølge Inge Vestbo bange for at påføre den tilskadekomne smerte, og det afholder dem fra at give hjertemassage.
- De fleste personer glemmer, at den person, der har hjertestop, faktisk er død. Derfor gør det ikke mere skade end gavn, hvis man prøver at yde førstehjælp, siger hun.
Hver tiende dansker har stået i en situation, hvor de har kunnet reddet en person med hjertestop. Men i næsten halvdelen af tilfældene er det ikke os medborgere, der yder førstehjælp.
Hvis du er vidne til, at en person får hjertestop, skal du ifølge Inge Vestbo først ringe 112. Mens hjælpen er på vej, skal man i mellemtiden give hjertemassage og kunstigt åndedræt.
Med hurtig førstehjælp øger man nemlig chancerne for, at personen overlever med 300 procent.
Endnu flere skal klædes på til at yde førstehjælp, mener Hjerteforeningen. For en tredjedel af danskerne har ikke taget et kursus i livreddende førstehjælp.
Derfor håber Hjerteforeningen med hjælp af kampagnen at få flere danskere til at uddanne sig i at give hjertemassage, give kunstigt åndedræt og benytte sig af en hjertestarter.
Man kan blandt andet tilmelde sig førstehjælpskurser hos Hjerteforeningen og Falck.
