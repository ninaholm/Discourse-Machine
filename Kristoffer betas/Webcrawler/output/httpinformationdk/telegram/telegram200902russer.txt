Russere protesterer mod krise



 Cirka 500 utilfredse russere demonstrerede i dag i Sankt Petersborg mod en bølge af opsigelser og faldende indtægter som følge af den økonomiske krise.
 De fleste var tidligere ansatte i industrivirksomheder, som er blevet fyret. Demonstranterne var også utilfredse med, at en fagforeningsleder blev overfaldet og kvæstet i sidste uge af ukendte gerningsmænd.
 Med slogans som "ansatte skal ikke betale for krisen" gik demonstranterne gennem byens hovedgade og krævede, at regeringen i Moskva og bystyret i Sankt Petersborg skal gøre mere for at afbøde krisen og sikre folk deres ansættelse.
 Også i Moskva var der en lignende demonstration.
 Rusland er hårdt ramt af den økonomiske krise. Arbejdsløsheden er dramatisk stigende, og mange ansatte får ikke deres løn eller får udbetalt mindre end aftalt. 
