Klonede fødevarer kan blive ramt af EU-forbud
EU-Kommissionen vil med et udspil forbyde produktion og import af fødevarer, der kommer fra kloning.


 Selvom kloning stadig kan klinge en smule futuristisk i nogens ører, er det nu så tæt på virkeligheden, at EU-Kommissionen aktivt vil forbyde det.
Det oplyser EU-kommissærerne tirsdag, efter at de i fællesskab har lagt et udspil på bordet over for EU-Parlamentet og de 28 medlemslande, som helt vil forbyde klonede fødevarer i EU.
- Initiativerne besvarer bekymringer om dyrevelfærd og forbrugernes opfattelse af fødevarer fra klonede dyr på en realistisk og anvendelig måde, siger EU's sundhedskommissær, maltesiske Tonio Borg.
Helt konkret har kommissionen fremlagt to lovforslag om "dyrevelfærd og etiske bekymringer i forbindelse med brug af kloning", som tager fat på hver deres del af kloningsspørgsmålet.
Det ene forslag vil forbyde kloning af husdyr i EU og samtidig sætte en stopper for import af klonede dyr til EU.
Det andet forslag forbyder markedsføring af fødevarer som kød eller mælk fra klonede dyr i EU-landene.
Derudover bliver den nuværende lovgivning for EU-markedet revideret for at gøre det lettere for virksomheder at markedsføre såkaldte nye fødevaretyper.
Det dækker blandt andet over fødevarer, der ikke tidligere har været godkendt eller anvendt i EU, og ingredienser eller produkter, der er fremstillet med andre fremgangsmåder, end der normalt bliver brugt i EU.
- Ændringerne i reglerne for nye fødevarer skaber et mere effektivt system. Det vil give EU's forbrugere fordelen ved et bredt udvalg, mens det også skaber gode forhold for Europas fødevareindustri.
- Vi ændrer reglerne for at gøre adgangen for nye og innovative fødevareformer lettere, mens vi fortsat fastholder et højt niveau af forbrugerbeskyttelse, siger Tonio Borg.
EU-Kommissionen fastholder dog, at kloning ikke forbydes i forbindelse med eksempelvis forskning, bevarelsen af truede arter eller til brug for medicinsk forskning.
Forslagene skal nu til forhandling mellem EU-Parlamentet og medlemslandene, før det kan blive til lov. EU-Kommissionen anslår, at det tidligst bliver i 2016.
