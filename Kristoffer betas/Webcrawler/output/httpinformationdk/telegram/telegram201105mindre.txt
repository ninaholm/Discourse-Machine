Mindre mad i de danske skraldespande
Danskernes madspild er langt mindre, end tidligere beregninger har vist. Mad for 4,2 milliarder ryger ud.


 Rester efter aftensmaden og gammel frugt ryger i langt mindre grad i skraldespanden, end man tidligere har troet.
Det viser nye undersøgelser lavet af Institut for Jordbrugsproduktion og miljø på Aarhus Universitet og Fødevareøkonomisk Institut.
Tidligere beregninger har vist, at danskerne smider mad ud for 16 milliarder kroner om året, men det tal er markant lavere i de nye undersøgelser.
Ifølge beregningerne er madspildet i husstandene på omkring 4,2 milliarder kroner om året - næsten en fjerdedel af de tidligere udmeldte tal.
Forklaringen ligger i, at de tidligere tal er beregnet med udgangspunkt i udenlandske undersøgelser, mens de 4,2 milliarder er beregnet ud fra danske tal fra 2001.
Men selv om tallet er væsentligt lavere end tidligere beregnet, kan madspildet formentlig fortsat reduceres væsentligt, blot ved at oplyse danskerne om, hvad madspild egentlig er.
Skal man tro Eurostat, er Danmark det land i EU, der smider mest affald ud pr. indbygger, men en ny undersøgelse fra FDB viser, at forbrugerne slet ikke mener, de smider mad ud, og flere i undersøgelsen kalder det frås, svineri og spild af penge.
Ifølge en specialkonsulent for miljø og klima hos FDB er forklaringen, at det, der smides ud, ikke længere opfattes som mad.
- Det yderste blad i et salathoved betragtes for eksempel ikke som mad, men som ekstra emballage, forklarer Signe Frese.
- Og rester efter aftensmaden betegnes som skrald efter et par dage i køleskabet. Jeg tror, alle har en køleskabshospice derhjemme, hvor vi sætter rester af mad ind, så de kan dø i fred, fortsætter hun.
Dertil kommer, at mange ikke kender forskel på "mindst holdbar til" og "sidste anvendelsesdato", og generelt skal danskerne være bedre til at bruge deres sanser, lyder det samstemmende fra Arla og FDB.
En liter mælk eller yoghurt kan nemlig sagtens være helt i orden både i smag og kvalitet flere dage efter sidste salgsdato.
Undersøgelsen viser, at danskerne smider mest frugt og grønt i skraldespanden, mens kød udgør den største økonomiske byrde, da kiloprisen er væsentlig højere.
I alt ryger der kød for 1,8 milliarder kroner i skraldespanden hvert år.
