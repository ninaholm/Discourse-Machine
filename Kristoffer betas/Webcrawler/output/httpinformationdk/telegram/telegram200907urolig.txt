Uroligheder i sydfransk by



 Der blev stukket ild til biler, og et socialcenter er ødelagt, efter at unge i den sydfranske by Firminy onsdag aften gik på gaden for at protestere over, at en fange i politiets varetægt er død.
 Det var anden aften i træk, at der var voldelige protester i byen.
 200 urobetjente rykkede ind i de tidligere morgentimer torsdag, og en helikopter cirklede omkring en gruppe unge, der satte ild til affaldsspande, inden de fortsatte med at stikke biler og et socialcenter i brand.
 De unge er vrede over, at en lokal mand, Mohamed Benmouna, der var anholdt for forsøg på afpresning, døde i politiets varetægt.
 Politiet siger, at han forsøgte at tage sit eget liv, og at han døde efter flere timers dyb bevidstløshed. Angiveligt brugte han et madrasbælte til at hænge sig.
 Benmounas familie tvivler på forklaringen. 
 Den offentlige anklager i den nærliggende by Saint-Etienne afviser, at politiet har begået noget ulovligt, men han siger, at det udstyr, der video-overvåger Benmounas celle, ikke fungerede ordentligt. Den døde skal undersøges af retsmedicinere.
