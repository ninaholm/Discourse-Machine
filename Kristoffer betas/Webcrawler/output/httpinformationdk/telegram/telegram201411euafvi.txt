EU afviser krisestøtte til danske svineproducenter
Der kommer ingen EU-støtte til at oplagre svinekød, mens krisen med Rusland varer. EU-Kommissionen siger nej.


 De danske svineproducenter må formentlig vinke farvel til håbet om at få EU-støtte til privat oplagring af svinekød, så længe de ikke kan komme af med deres varer på det russiske marked.
Moskva har indført importforbud mod europæiske fødevarer som et modsvar på EU's sanktioner som følge af Ruslands fremfærd i Ukraine.
Ifølge Ritzaus oplysninger afviser EU-Kommissionen en opfordring fra fødevareminister Dan Jørgensen (S) om ekstraordinær støtte. Det sker på et rådsmøde mandag i Bruxelles for EU's landbrugs- og fiskeriministre.
Danmark har spredt støtte fra andre medlemslande, men kommissionen er uvillig, fordi man endnu ikke fået forhandlet næste års budget på plads, siger kilder.
Dan Jørgensen skrev i sidste uge til EU's landbrugskommissær for at få krisestøtte til de danske svinebønder og slagterier, som er pressede af, at Rusland siden februar har boykottet svinekød fra EU. Først på grund af svinepest i Europa, siden på grund af EU-sanktionerne.
Danmark eksporterede sidste år 131.000 ton svinekød til Rusland til en værdi af 2,1 milliard kroner. Landbrug & Fødevarer anslår, at den russiske boykot vil påføre branchen et tab på fire milliarder kroner i år på grund af store prisfald på svinekød.
Dan Jørgensen har opfordret til en midlertidig EU-ordning, der giver støtte til at lægge kød på lager. Det skal lægge en dæmper på de faldende kødpriser.
- Jeg synes, der er brug for en timeout på markedet, indtil situationen har ændret sig, eller producenterne har fundet andre steder at sælge deres produkter, sagde Dan Jørgensen i sidste uge.
Den danske svinebranche arbejder på at afsætte svinekødsprodukter på andre markeder som Sydamerika og Asien, men det tager tid at etablere sig.
Dan Jørgensen har i denne uge indledt et besøg i Sydkorea og Kina netop for at styrke den danske eksport af fødevarer til de to vækstøkonomier.
