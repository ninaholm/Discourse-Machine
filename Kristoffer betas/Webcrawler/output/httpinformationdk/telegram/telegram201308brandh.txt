Brand hærger fortsat på Mærsk-skib ved Suez-kanalen
Der er fortsat brand på containerskibet Maersk Kampala. Flere brandfolk ankommer fredag eftermiddag.


 Det er endnu ikke lykkedes en gruppe brandslukningseksperter at få bugt med flammerne om bord på containerskibet Maersk Kampala, som befinder sig syd for Suez-kanalen. Det oplyser Maersk Line på sin hjemmeside.
Flere skibe med brandslukningsudstyr er fredag fortsat i gang med forsøg på at slukke ilden, der startede i et par containere onsdag aften.
 Fredag eftermiddag ankommer forstærkning i form af endnu et hold brandfolk, der skal hjælpe med at få bugt med ilden.
Ingen besætningsmedlemmer er kommet til skade i forbindelse med en branden på det enorme containerskib Maersk Kampala, der er 300 meter langt og har en kapacitet på 6800 containere.
Ilden brød ud omkring klokken 21 onsdag aften i de to containerne, som befinder sig forrest i skibet. Årsagen til branden er endnu ukendt.
Containerskibet var på vej fra Mundra i Indien med kurs mod Suez, da branden brød ud.
Det er anden gang denne sommer, at der udbryder brand på et Mærsk-containerskib. Skibet Eugen Maersk blev den 18. juni ramt af en brand, da det befandt sig i Adenbugten med kurs mod Suez.
Branden brød ud i tre containere, og skibet måtte efter branden søge havn i det lille afrikanske land Djibouti for at få de udbrændte containere fjernet.
