EU-Parlamentsformand: Græsk nej betyder farvel til euro
Martin Schulz siger meget klart, at et græsk nej vil nødvendiggøre, at grækerne indfører en ny valuta.


 EU-Parlamentets formand, socialdemokraten Martin Schulz, siger til tysk radio, at Grækenland er nødt til at indføre en ny valuta, hvis nej-siden vinder folkeafstemningen om hjælp-for-reformer-aftalen søndag.
- Vil Grækenland fortsat være i eurosamarbejdet efter denne folkeafstemning? Det kan sagtens være tilfældet. Men hvis grækerne siger nej, vil de være nødt til at indføre en anden valuta, fordi euroen ikke længere er tilgængelig som betalingsmiddel, siger Schulz.
 Udtalelserne til Deutschlandfunk er optaget torsdag og udsendt søndag, da Grækenland går til folkeafstemning om, hvorvidt de skal sige ja eller nej til endnu en økonomisk hjælpepakke på strenge betingelser fra långiverne.
- I det øjeblik nogen indfører en ny valuta, forlader de eurozonen. Det er de elementer, der giver mig håb om, at grækerne ikke vil stemme nej i dag, siger Schulz til Deutschlandfunk.
Schulz' bemærkninger til Deutschlandfunk står helt for hans egen regning, men de er samtidig nogle af de klareste, der er udtalt af en toppolitiker i EU. Europaparlamentet har dog ingen indflydelse på de organer, der skal arbejde videre med Grækenland.
Det gælder også hans udtalelser til den tyske avis Welt am Sonntag, hvor han siger, at det må formodes, at EU er villig til at yde flere nødlån til Grækenland, så det vil være muligt at udbetale lønninger til embedsfolk og give støtte til folk med lave indkomster.
- Midlerne til den slags kan udbetales med kort varsel fra Bruxelles. Vi ønsker ikke at overlade grækerne til en uvis skæbne, siger Schulz i et interview med den tyske søndagsavis ifølge nyhedsbureauet Tass.
Grækenland vil ikke være i stand til at udbetale lønninger uden mere hjælp, og landets sundhedsvæsen, offentlige transport og elektricitetssystem vil ikke fungere uden ny lån, siger Schulz.
Siden 2010, da den græske økonomiske krise for alvor brød ud, har Athen modtaget 240 milliarder euro i nødhjælpslån fra EU og Den Internationale Valutafond (IMF).
