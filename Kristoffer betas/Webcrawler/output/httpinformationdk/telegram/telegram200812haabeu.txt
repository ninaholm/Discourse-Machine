Håb om EU-milliarder til dansk CO2-lagring



 Det store kulfyrede kraftvarmeværk, Nordjyllandsværket, satser på penge fra EU til at gemme CO2 i jorden.
EU afsætter 55 milliarder kroner til at opføre de første demonstrationsanlæg til CO2-lagring i undergrunden. Her håber Nordjyllandsværkets ejer, det svenske Vattenfall, at hente milliarder til kraftværket, skriver Ingeniøren.
 I forbindelse med vedtagelsen af EU's energi- og klimapakke er der afsat penge til offentligt-private partnerskaber om opførelse af op til 12 europæiske anlæg til lagring af CO2.
 Anlæggene skal sikre miljømæssig forsvarlig lagring i undergrunden af kuldioxid. Vattenfall arbejder i forvejen målrettet mod at kunne pumpe CO2-partikler ned i jorden fremfor at sende dem ud i luften fra år 2013. Og et tilskud fra EU er kærkomment, fortæller kommunikationschef Marianne Reedtz Sparrevohn fra Vattenfall.
 - Nordjyllandsværket bliver svært at komme uden om, når EU skal udvælge sine samarbejdspartnere til demonstrationsprojekterne, siger hun til bladet. 
