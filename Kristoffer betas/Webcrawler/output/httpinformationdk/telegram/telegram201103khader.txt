Khader: Aaen skal slå koldt vand i blodet
Naser Khader opfordrer Frank Aaen til at mande sig op og stå fast på dansk militært angreb i Libyen.


 - Jeg synes, at det er enormt vigtigt, at vi i det internationale samfund har is i maven og ikke ryster på hånden. Vi må stå fast på vores beslutning og se tiden an.
Sådan lyder opfordringen fra De Konservatives udenrigsordfører, Naser Khader, efter at Frank Aaen, udenrigsordfører for Enhedslisten, foreslår at indstille bombningerne i Libyen og forsøge forhandlingsvejen.
Enhedslistens opfordring kommer efter et libysk løfte om våbenhvile, og at Den Arabiske Liga tilsyneladende har vaklet lidt i sin opbakning til det militære indgreb. Naser Khader mener dog ikke, at der nogen grund til bekymring.
- Jeg mener, at Den Arabiske Ligas udtalelser er blevet overdrevet, og desuden stoler jeg overhovedet ikke på Gaddafi og hans regime. Man er totalt naiv, hvis man tror på ham, når han lover våbenhvile, siger han.
Søndag sagde en talsmand for Libyens væbnede styrker, at de har udstedt ordre til alle enheder om at indlede en øjeblikkelig våbenhvile.
- Gaddafi har vist tidligere, at han ikke overholder sine aftaler, og så længe han er der, har vi i det internationale samfund pligt til at beskytte de civile, siger Naser Khader.
Naser Khader understreger, at Danmark skal fuldføre den igangværende opgave og ikke vakle undervejrs.
- Det er usikkerheden, Gaddafi har levet på så længe. Det er det, der gjorde, at så mange civile blev dræbt, fordi det internationale samfund tøvede, og han troede ikke, at de kunne blive enige.
 - Jeg tror ikke, at han holder ret længe. Slaget er tabt for Gaddafi, og så synes jeg, at man skal gøre arbejdet færdigt, fastslår den konservative udenrigsordfører.
