Boligejere med fastforrentede lån kan få billigt lån
Renterne på boliglån dykker. Så har du et fastforrentet lån på 5-6 procent - så kan en konvertering være smart


 Efter en periode med stigende renter, får den seneste tids skuffelser over den økonomiske vækst sendt renterne til tælling. Et tre procents fastforrentet boliglån er lige nu tæt på alle tiders kursrekord, fortæller chefanalytiker i Spar Nord Martin Lundholm.
Ifølge chefanalytikeren kan det især betale sig for boligejere, der i dag betaler fem eller seks procent i rente på deres boliglån, at konvertere.
Har du et fem procents boliglån på en million kroner med afdrag, vil man ifølge Martin Lundholms beregninger kunne spare 470 kroner efter skat om måneden og godt 157.000 kroner i hele lånets løbetid ved at konvertere til tre procents lånet.
- Der er reelt ingen, der ved, hvor længe de attraktive konverteringsmuligheder fortsætter, så jeg synes, du som boligejer skylder dig selv at overveje, om du kan drage yderligere fordel af de ekstremt lave renteniveauer, siger han.
Lige nu koster det 3850 kroner om måneden efter skat at låne en million kroner i et tre procents fastrentelån med afdrag.
Og selv om variabelt forrentede lån på kort sigt er billigere, anbefaler Martin Lundholm som udgangspunkt tre procents lånet.
- Jeg har arbejdet med rentemarkedet i 25 år, og set i et historisk lys er en fast rente på tre procent på det nuværende kursniveau jo en gave fra himlen, lyder det fra chefanalytikeren.
- Men når det er sagt, så er der heller ikke udsigt til, at renten på variabelt forrentede lån vil stige på kort sigt, så beslutningen skal i sidste ende bero på en meget individuel vurdering af temperament og risiko, siger Martin Lundholm.
De dårlige nøgletal for Europa og udsigt til dramatiske, pengepolitiske tiltag fra den japanske centralbank får renterne på fastforrentede boliglån til at dykke.
Danske boligejere kan nu få et boliglån med afdrag på bare tre procent i rente til et historisk attraktivt kursniveau på 98,5 - tæt på alle tiders kursrekord på 99 fra december sidste år.
