Avis: Obamas pengemand kan blive ny ambassadør i Danmark
Manden, som har samlet et kæmpebeløb ind til Obamas valgkamp, står til at blive ny ambassadør i København.


 USA's næste ambassadør i Danmark kan meget vel komme til at hedde Rufus Gifford.
Ifølge Washington Posts oplysninger ligger han forrest i feltet, når præsident Barack Obama skal udpege den næste amerikanske repræsentant i København, der skal overtage ambassadørposten efter afgående Laurie S. Fulton.
Gifford beskrives som en utrættelig pengeindsamler for præsidenten. Han spillede en nøglerolle for Obamas genvalg i 2012 ved at få skrabet et kæmpestort pengebeløb sammen til at finansiere den kostbare valgkamp.
Gifford, som er bøsse og stærk forkæmper for homoseksuelles rettigheder, beskrives af Huffington Post som Obamas uformelle "ambassadør" hos LGBT-vælgere. (Bøsser, lesbiske, biseksuelle og transpersoner, red.).
Hvis Gifford ender med at blive udpeget som USA's næste repræsentant i Danmark, vil det kun være anden gang i historien, at en erklæret homoseksuel bliver amerikansk ambassadør i et Nato-land.
Sidste gang det skete, var da Bill Clinton sendte James Hormel til Luxembourg i slutningen af 1990'erne.
Washington Post skriver, at der nu ligger pres på Obama for at udpege en åbent homoseksuel som ambassadør i et land, der ligger højt i udenrigstjenestens hierarki.
- Mens Danmark ikke ligger så højt som steder såsom Storbritannien, Tyskland og Frankrig, er dens befolkning på 5,6 millioner 10 gange større end i Luxembourg, lyder vurderingen i avisen.
- Og Danmark har sendt hundredvis af tropper til at støtte de amerikansk-ledede felttog i Irak og Afghanistan, tilføjes det i Washington Post.
Den amerikanske ambassade i Danmark har adresse på Østerbro i København.
