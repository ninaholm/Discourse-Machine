Publikum svigter Aarhus Teater



 Det største teater uden for København, Aarhus Teater med Store Scene, Scala og Stiklingen, er i krise. Publikum svigter, og teatret kom ud af det seneste regnskabsår 2008-2009 med et underskud på 5,8 millioner kroner mod et forventet overskud på 1,75 millioner kroner.
 Baggrunden er et markant fald i billetsalget på 2,1 millioner kroner, men også budgetoverskridelser og manglende omkostningsstyring, oplyser teatrets formand, Kim Andersen.
 Også mange aflysninger på grund af sygdom blandt skuespillerne har ramt teatret, og resultatet betegnes som meget utilfredsstillende.
 Derfor er der iværksat en genopretningsplan, som skal skabe balance i økonomien efter 2010 i løbet af tre år. Teatret ventes at stå med en negativ egenkapital på 11,6 millioner kroner ved udgangen af næste regnskabsår.
 - Det bliver en stor opgave for den nye direktion. Vi har i bestyrelsen fuld tillid til den nye daglige ledelse og genopretningsplanen. Samtidig er det vigtigt at understrege, at de iværksatte besparelser ikke medfører, at teatrets aktivitetsniveau kommer på vågeblus, siger Kim Andersen.
 Teaterledelsen vil fremover have større fokus på økonomistyring og daglig ledelse og er enige om, at man ikke blot kan spare sig ud af den vanskelige økonomiske situation. 
 - Vi skal fortsat have stor fokus på den kunstneriske udvikling og fortsat være teatret for alle århusianere. De kunstneriske ambitioner vil være høje. Publikum vil få lige så mange forestillinger at vælge mellem som i dag, siger Kim Andersen. 
 Aarhus Teater fik ny chef, da svenske Stefan Larsson 1. april i år, overtog stolen efter Madeleine Røn Juul.

