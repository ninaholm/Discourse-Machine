Unicef: Flere millioner syrere kan være på vej mod EU
Næsten otte millioner mennesker er internt fordrevne i Syrien, siger regional leder for FN's børnefond.


 Flere millioner syriske flygtninge kan være på vej til Europa, hvis det ikke lykkes at stoppe krigen i Syrien, siger Unicefs regionale direktør for Mellemøsten, Peter Salama.
- Millioner og atter millioner af flygtninge kan være på vej væk fra Syrien og i sidste ende finde vej til EU og længere væk, siger han.
Ifølge Salama er der næsten otte millioner internt fordrevne i Syrien.
Unicef er FN's børneorganisation.
FN's Flygtningehøjkommissariat (UNHCR) kalder EU-Kommissionens forslag om at fordele 160.000 flygtninge mellem næsten alle medlemslande et skridt i den rigtige retning.
Men FN-organisationen opfordrer til, at der oprettes store modtagelsescentre i EU-frontstaterne Grækenland, Italien og Ungarn.
Samtidig opfordres EU-landene til at respektere både national og international lovgivning om beskyttelse af landegrænser, herunder også folks ret til at søge asyl mod krig og forfølgelse.
- Vores foreløbige skøn tyder på et endnu større behov, men fokus bør nu være på at sikre, at alle medlemsstater tager del i dette initiativ, og at det hurtigt sættes i værk, lyder erklæringen fra UNHCR.
Den danske integrationsminister, Inger Støjberg (V), siger fredag, at Danmark ikke vil aftage en eneste af de 160.000 flygtninge fra Grækenland, Italien og Ungarn, som EU-Kommissionen foreslår fordelt mellem EU-landene.
