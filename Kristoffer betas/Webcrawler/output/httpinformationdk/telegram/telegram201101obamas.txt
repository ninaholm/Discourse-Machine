Obamas tidligere stabschef får lang næse
Rahm Emanuel forlod Det Hvide Hus for at blive Chicagos borgmester. Men han må ikke stille op til valget.


 En domstol i den amerikanske delstat Illinois har kastet grus i Rahm Emanuels valgmaskine.
Han forlod jobbet som præsident Barack Obamas stabschef i Det Hvide Hus den 1. oktober sidste år og meddelte kort efter, at han vil stille op til valget som Chicagos borgmester. Men domstolen har nu afgjort, at Emanuel slet ikke er opstillingsberettiget.
Domstolen henviser til en delstatslov, der siger, at kandidater skal have været borgere i Chicago i mindst et år forud for et valg.
Ifølge dommen er det ikke nok, at Emanuel ejer et hus i Chicago, for han har ikke boet der.
Dermed underkendte appeldomstolen en dom fra en lavere retsinstans, der havde givet Emanuel grønt lys til at stille op ved borgmestervalget den 22. februar.
Det ventes, at Emanuel vil appellere til delstatens højeste retsinstans.
En meningsmåling i avisen Chicago Tribune i sidste uge giver Emanuel en solid føring på 44 procent mod 21 procent til den nærmeste rival, Carol Moseley Braun.
Emanuel har også rejst betydelige summer til sin valgkamp. Filminstruktøren Steven Spielberg er blandt de støtter, der bidrager til, at Emanuel ligger inde med en valgkampfond på 11,8 millioner dollar.
Braun har en halv million dollar at føre valgkamp for.
