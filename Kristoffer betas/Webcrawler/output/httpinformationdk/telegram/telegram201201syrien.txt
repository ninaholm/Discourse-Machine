Syrien beskylder Arabisk Liga for komplot
Syriens regime afviser nyt fredsforslag og beskylder arabiske ministre for at krænke dets suverænitet.


  Syrien fordømte mandag Den Arabiske Liga og talte om en "sammensværgelse" i organisationen, fordi den i et nyt fredsudspil har opfordret præsident Bashar al-Assad til at træde tilbage og lade sit land styre af en enhedsregering.
- Syrien afviser beslutningerne fra Den Arabiske Ligas ministerråd. Det anser dem for at være en krænkelse af den nationale suverænitet og en grov indblanding i dets interne anliggender.
- Forslaget er "et komplot mod Syrien", siger en højtstående embedsmand til det statslige nyhedsbureau Sana.
Syrien har ikke afvist Ligaens beslutning om at lade arabiske observatører blive i Syrien i endnu en måned, selv om deres tilstedeværelse har været omstridt og ikke har lagt en dæmper på volden i landet.
Ifølge aktivister er mindst 600 blevet dræbt, mens observatørerne har været der.
Den sudanesiske general, der leder observatørerne, siger imidlertid de syriske aktivister imod.
- Efter vores mission begyndte er volden taget af i intensitet, siger Mohammed al-Dabi, som kun har registreret 136 dødsfald på begge sider under sit ophold i landet.
Saudi-Arabien, der opfatter Iran, Syriens allierede, som en fjende, har trukket sine egne folk hjem i protest mod, at styret i Damaskus ikke støttede en tidligere fredsplan fra Ligaen.
 I Damaskus' gader er der ikke mange, som tror på, at udlandet kan bidrage til en løsning på krisen.
- Jeg ønsker stabilitet og vil se mine børn vokse op. Kan Den Arabiske Liga opnå det for os? Nej, siger Mohammed Wahbi, en forretningsindehaver i Damaskus.
- Vi har ingenting i vore forretninger, siger en anden butiksejer, Akeel Shehadi.
En mellemøstkommentator i Beirut, Rami Khouri, siger, at det usædvanligt skarpe initiativ fra Den Arabiske Liga var "klart dårligt nyt" for Assad.
- Forslaget fra Ligaen er et ret dramatisk tegn på, hvor meget troværdighed og legitimitet Assad har mistet i regionen, siger han.
