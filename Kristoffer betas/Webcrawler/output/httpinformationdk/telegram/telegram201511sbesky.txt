S beskylder Løkke for flere hovsaløsninger på asylområdet
Statsminister Lars Løkke Rasmussens (V) plan for at bremse tilstrømningen til Danmark blæser ikke S omkuld.


 Danmarks statsminister, Lars Løkke Rasmussen (V), er ved at blive mester i hovsaløsninger i forbindelse med den igangværende flygtninge- og migrantkrise i Europa.
Det er mere eller mindre budskabet fra Socialdemokraternes udlændinge- og integrationsordfører, Dan Jørgensen, efter at Løkke onsdag kom med en plan for fire asylstramninger, der skal bremse tilstrømningen til Danmark. 
- Overordnet set er det positivt, at der nu er kommet en erkendelse af, at det, Venstre sagde i valgkampen, ikke holder stik. At Venstre vil lave en straksopbremsning har man indtil for få uger siden holdt fast i, men det er nu endegyldigt af bordet.
- Dette er dog en endnu en hovsaløsning. Der går 14 dage til tre uger mellem, at statsministeren udtaler sig om de her ting. Og hver gang, han udtaler sig, har han løsningen på problemet. Men det viser sig, at det er det ikke, siger Dan Jørgensen til Ritzau.
Der skal blandt andet strammes yderligere for adgangen til Danmark, siger Løkke. Varigheden af opholdstilladelser til flygtninge skal forkortes, og regler for familiesammenføring skal strammes yderligere for flygtninge med midlertidig beskyttelse.
Desuden skal ydelser til asylansøgere nedsættes yderligere. Og der skal kigges på, hvordan Danmark økonomisk og mest praktisk indkvarterer mennesker, der søger asyl, så det mindst muligt belaster kommunernes mulighed for at integrere dem, der får asyl.
- At skære i lommepengene derude, altså om de får 50 kroner eller et par og 40 kroner, løser nok ikke de grundlæggende problemer i Danmark. Det virker som hovsaløsninger, som småting, der ikke løser de store strukturelle problemer, siger Dan Jørgensen.
- Vi er specielt bekymret for, at kommunerne lige nu har en næsten uløselig udfordring i forhold til at huse disse mennesker.
- Vi har foreslået at lave flygtningelandsbyer, som Dansk Røde Kors har sagt, er en god idé, og som flere Venstre-borgmestre har sagt, er en god idé, siger Dan Jørgensen.
Om den nye plan fra Løkke skal indgå i de nuværende forhandlinger om udlændingestramninger, hvor kun de borgerlige partier sidder tilbage ved bordet, er uvist. De forhandlinger har ligget stille i snart to uger.
Socialdemokraterne er ifølge Dan Jørgensen indstillet på at kigge på stramninger i forhold til antallet, der kommer til Danmark. Her vil oppositionspartiet kigge på familiesammenføringsreglerne og regler for permanent ophold.
Fredag skal partilederne mødes hos Løkke om de fire nye tiltag, som endnu ikke er blevet konkretiseret.
