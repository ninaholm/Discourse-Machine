Venstre overvejer at droppe IC4-tog helt
Det er tvivlsomt, om IC4-togene nogensinde bliver en pålidelig del af togtrafikken, mener Venstre.


 Efter at DSB nu har valgt at tage IC4-togene helt ud af drift på ubestemt tid, er det på tide at overveje, om de skandaleombruste tog overhovedet har en fremtid i den danske togtrafik.
Det siger Venstres trafikordfører Kristian Pihl Lorentzen, der tvivler på, at det er værd at investere yderligere hundredvis af millioner i nogle togsæt, hvor fejlene tilsyneladende bliver ved at dukke op.
- Hvis vi vælger at kaste gode penge efter dårlige, så skal vi trækkes med IC4 i de næste 30-35 år, og deres pålidelighed er helt i bund. Vil vi det, spørger Kristian Pihl Lorentzen.
Venstre stillede i sidste uge 32 konkrete spørgsmål til transportminister Henrik Dam Kristensen, som skal give svar på, om det er rigtigt at poste 400-800 millioner i IC4-togene.
Det anbefalede det rådgivende ingeniørfirma Atkins i en rapport den 27. november, men Venstre mener, at rapporten giver flere spørgsmål end svar.
- Rapporten konkluderer, at der grundlæggende er tale om sunde tog, men det er en meget forbløffende konklusion, siger Kristian Pihl Lorentzen til Ritzau.
- For samtidig dokumenterer man, at der er problemer med motorer, bremser, døre, toiletter, ventilationssystemer, varmesystemer, sammenkoblinger, toiletter og togcomputer. Hvad er der tilbage i de tog, der egentlig er sundt, spørger han.
Derfor er det oplagt at diskutere, om man helt skal skille sig af med IC4-togene og i stedet satse på en anden type tog, mener Venstre.
- Det er en meget stor beslutning at trække stikket ud til så stort et milliardprojekt, men omvendt kan vi ikke acceptere at passagerne skal blive ved med at være plaget af upålidelige tog og uregelmæssig togdrift, siger Kristian Pihl Lorentzen.
