EU'S ministre er enige om fiskeriaftale
EU'S fødevareministre blev onsdag morgen enige om en fiskerireform, siger fødevareminister Mette Gjerskov (S).


  EU'S fiskeriministre enedes onsdag morgen om en fiskerireform. Den afhænger nu af, om Europa-Parlamentet også kan finde et kompromis.

 Det oplyser fødevareminister Mette Gjerskov (S), som har forhandlet for Danmark.
- Den aftale, vi har lavet, ligger på et sølvfad til Europa-Parlamentet, der nu har chancen for at snøre sækken, så vi sammen kan tage et historisk skridt for et bæredygtigt fiskeri i Europa, siger Mette Gjerskov i en kommentar.
 EUs fiskeriministre styrker mål for bæredygtighed for både fisk og havmiljø. Der sættes juridisk bindende mål for, hvor meget af en bestand man må fiske i EUs farvande, så man undgår overfiskeri, oplyser hun.

 Udsmid af fisk fastholdes, men gælder først fra 2015. Der indføres en bagatelgrænse på højst fem procent.
- Vi har allerede besluttet at lave et udsmidsforbud i Skagerrak sammen med Norge, så det er godt at se, at vi er på vej med et forbud i hele EU, siger Mette Gjerskov
De sydeuropæiske fiskerinationer, der har mange småbåde med lavteknologisk udstyr, ønsker en mindstegrænse for tilladt udsmid.
Ved den seneste runde maratonforhandlinger i februar enedes EU-landene om, at det tilladte udsmid gradvis skulle nedtrappes fra ni til syv procent.
 Aftalen giver mere medbestemmelse til EU-landene. Lande, der grænser op til Østersøen, kan for eksempel lave regler for regionen, der tager højde for særlige regionale forhold.
Aftalen skal ifølge det irske EU-formandskab være på plads inden 1. juni.
Irlands fiskeriminister, Simon Coveney, advarede tirsdag, inden aftalen blev indgået, om en katastrofe for fiskeriet, hvis EU-landene og EU-Parlamentet ikke indgår en aftale.
- Det vil være en katastrofe for alle, hvis forhandlingerne falder på gulvet. Det er ikke nogen nem diskussion, sagde Coveney.
