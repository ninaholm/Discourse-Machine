DF var 91 stemmer fra at snuppe V-mandat på Bornholm
Tæt på dødt løb om mandat nummer to på Bornholm, men DF nåede akkurat ikke Venstre. S er stadig størst.


 Bornholm fik ikke et jordskredsvalg, selv om noget undervejs tydede på, at Dansk Folkeparti kunne vinde et af øens to kredsmandater fra Venstre.
 De to mandater går til Socialdemokraterne og Venstre, men Dansk Folkeparti var blot 91 stemmer fra Venstre. DF fik 5167 stemmer, mens 5258 stemte på Venstre. Socialdemokraterne er fortsat klippeøens største parti med 8685 stemmer.
Det betyder, at de to mandater formentlig går til Lea Wermelin (S) og Peter Juel Jensen (V). Førstnævnte er ny spidskandidat for Socialdemokraterne på Bornholm efter Jeppe Kofod, mens Peter Juel Jensen har siddet i Folketinget siden 2007.
Ikke siden jordskredsvalget i 1973 er de to kredsmandater på Bornholm gået til andre end Socialdemokraterne og Venstre.
Før den store Rønne-kreds var optalt, skilte blot 200 stemmer Venstre og Dansk Folkeparti, men selv om DF halede yderligere ind, lykkedes det altså akkurat ikke for spidskandidat Jess Christian Persson at passere Venstres spidskandidat, Peter Juel Jensen.
 Først når de personlige stemmer er talt op, kan der sættes navne på de to bornholmske mandater, men som spidskandidat er Lea Wermelin favorit til at vinde S-mandatet foran partifællen Claus Larsen-Jensen, mens Peter Juel Jensen regnes for sikker, når det gælder Venstres mandat.
