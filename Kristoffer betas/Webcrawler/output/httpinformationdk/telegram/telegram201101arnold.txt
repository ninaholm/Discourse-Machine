Arnold benåder morder inden sin afgang
Arnold Schwarzenegger træder tilbage som Californiens guvernør - men inden skulle han lige hjælpe en ven.


 Bare timer inden sin tilbagetræden som Californiens guvernør har Arnold Schwarzenegger nedsat straffen for en søn af en politisk allieret, der er idømt 16 års fængsel for et drab i 2008.
Den tidligere actionfilmhelt tog skridtet sent søndag, skriver Los Angeles Times.
Han træder mandag tilbage som guvernør for den økonomisk trængte amerikanske delstat og erstattes af demokraten Jerry Brown.
Schwarzeneggers indgriben betyder, at Esteban Nunez' fængselsstraf reduceres fra 16 til syv års fængsel. Den 21-årige Nunez blev dømt efter at have været involveret i et slagsmål, der kostede en anden mand livet.
Nunez er søn af Fabian Nunez, en tidligere formand for delstatsparlamentet i Californien.
Republikaneren Schwarzenegger har været Californiens præsident siden 2003. Som guvernør fik han hurtigt tilnavnet "The Governator" efter favoritrollen som terminator, hvor han som halvt menneske, halvt maskine forsøger at redde verden.
