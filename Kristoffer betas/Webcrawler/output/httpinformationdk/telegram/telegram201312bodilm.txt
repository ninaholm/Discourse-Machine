Efter Bodil: En milliard liter vand er pumpet væk
Beredskab er stadig i gang med at pumpe vand væk som følge af stormen Bodil.


 Stormen Bodil resulterede i flere oversvømmelser rundt omkring i landet. Især Sjælland er hårdt ramt.
Beredskab og politi har fået styr på de fleste oversvømmelser, men der er stadig byer, der har brug for styrelsens hjælp.
Ikke mindre end en milliard liter vand har beredskabet pumpet væk fra blandt andet Roskilde Fjord, Jyllinge og Frederikssund.
I øjeblikket er beredskabet i fuld gang med at pumpe vand væk i Hyllingeriis ved Skibby og i den fynske by Kerteminde.
- Vi pumper stadigvæk i Kerteminde og i Hyllingeriis. Vi har fået en ny opgave i Kulhuse ved Jægerspris. Opgaven på Omø er nu færdig, og mandskabet er ved at pakke sammen, siger souschef hos Nationalt Beredskab i Beredskabsstyrelsen, Lars Schou.
I sommerhusbyen Kulhuse har beredskabet fået til opgave at fjerne nogle store "vandpytter", som souschefen formulerer det.
Omø var et af de steder, hvor vandstanden steg kraftigt. Mandskabet har fået situationen under kontrol og kunne mandag eftermiddag pakke pumperne sammen.
Bodil fik sit tag i den jyske vestkyst torsdag morgen. Stormen tog til i løbet af dagen og ramte det meste af landet.
 Beredskabsstyrelsen fik efterhånden travlt med at rykke ud til væltede træer, bygninger, der skulle afstives, og oversvømmelser.
I alt 175 udrykninger blev det til, hvilket er tre gange mere end ved stormen tilbage i oktober.
Styrelsens opgave var blandt andet at lægge sandsække ud i boligkvarteret i Roskilde, Jyllinge og Frederikssund for at dæmme op for vandmasserne.
Slemt så det ud ved Frederikssund, hvor beboere nær havnen måtte forlade deres hjem på grund af oversvømmelser.
I Jyllinge var 250 husstande uden strøm som følge af stormfloden.
Beredskabscentrene i Jylland kom områderne omkring Roskilde Fjord til undsætning og sendte pumper og mandskab ud til de byer, der var hårdt ramt af oversvømmelser.
