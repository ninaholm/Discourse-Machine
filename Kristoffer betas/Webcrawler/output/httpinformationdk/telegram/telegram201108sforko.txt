S forkorter sommermøde efter valgrygter
Socialdemokraterne afkorter deres sommergruppemøde med en dag, efter at Løkke udsætter sit finanslovsforslag.


 Socialdemokraterne skærer deres sommergruppemøde ned med en dag. Det sker, efter at valgrygterne tager til, skriver ekstrabladet.dk.
Partiet havde planlagt sit sommergruppemøde til at køre på tirsdag og onsdag i Jørlunde i Nordsjælland, men da det kom frem, at regeringen vil fremlægge sit forslag til finansloven på onsdag, forkortede ledelsen mødet.
Socialdemokratiets leder Helle Thorning-Schmidt vil nemlig ikke risikere at sidde på Metalskolen i Jørlunde på onsdag og holde pressemøde, hvis statsminister Lars Løkke Rasmussen (V) trykker på valgknappen.
- Det ville være underligt at sidde i Jørlunde, hvis der samtidig bliver udskrevet valg på Christiansborg, siger Socialdemokraternes gruppeformand, Carsten Hansen, til ekstrabladet.dk.
- Derfor har vi skåret sommergruppemødet ned, så vi kun holder det på tirsdag, hvor vi også holder pressemøde, siger han.
Socialdemokraterne skal ifølge partiets vedtægter konstituere sig på sommergruppemødet, hvor de enkelte medlemmer får tildelt de forskellige ordførerposter.
Men denne gang er der få ændringer, siger Carsten Hansen.

- Der sker kun en ændring på ordførerposterne, og det er som Europaordfører, hvor vi skifter Kim Mortensen ud med en anden. Kim Mortensen starter i et nyt privat job 1. september og forlader Folketinget ved valget, siger Carsten Hansen.
