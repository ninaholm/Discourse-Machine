Iran er begyndt at virkeliggøre atomaftale
Ifølge en FN-rapport er Iran begyndt at fortynde dele af dets lagre af beriget uran, skriver Reuters.


 Iran har indstillet landets mest omstridte nukleare aktivitet i henhold til en aftale indgået med verdens stormagter, oplyser FN's Atomenergiagentur, IAEA.
- Det hele er i orden. Alle krav er opfyldt, siger en diplomat ved IAEA.
 Samtidig skriver Reuters, at en fortrolig rapport fra IAEA viser, at Iran er begyndt at fortynde dele af dets lagre af beriget uran. Det gælder den uran, som var beriget 20 procent, og som bragte landet tættere på at have kapacitet til at fremstille atomvåben.
Det betyder, at vestlige sanktioner mod præstestyret i Teheran kan lempes.
Rapporten fra IAEA henviser til de to anlæg, hvor Iran beriger uran - i Natanz og Fordow.
IAEA melder også om andre tiltag, som iranerne er gået ind på. Teheran har blandt andet afstået fra at bruge nye berigelses-anlæg i de seks måneder, som den midlertidige aftale omfatter.
Forud for atomaftalens ikrafttræden mandag havde IAEA's repræsentanter besøgt Iran for at forberede implementeringen af Geneve-aftalen, som iranerne har indgået med de seks stormagter i atomgruppen P5+1, som er USA, Rusland, Kina, Frankrig, Storbritannien og Tyskland.
Den egentlige aftale blev indgået i november og indebærer, at Teheran skal begynde at destruere dele af sit lager af beriget uran og nedtage noget af den infrastruktur, der gør en sådan berigelse mulig.
Mens Iran ifølge aftalen vil skrue ned for landets atomprogram, vil det internationale samfund til gengæld lempe sanktioner mod Iran, der har haft voldsomme konsekvenser for landets økonomi i de seneste år.
