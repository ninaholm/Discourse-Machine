FN åbner luftbro til Syrien fra Irak
Første internationale luftbro med nødhjælp til Syrien går fra Irak, siger FN's flygtningeorganisation.


 FN siger, at det for første gang vil fragte nødhjælp ind til Syrien via en luftbro fra Irak. Regeringerne i begge lande har sagt god for planen.
- Vores kolleger på den irakiske side har med tilladelse fra de syriske myndigheder og med samarbejde fra den irakiske regering gjort klar til flyvninger med vinterforsyninger fra Arbil i det irakiske Kurdistan til Qamishli og Hasakeh i det nordlige og nordøstlige Syrien, siger Amin Awad, der leder FN's flygtningeorganisation UNHCR i Syrien.
Der er desperat brug for forsyningerne i svært tilgængelige områder i det krigsramte land, der står over for en ekstrem kold vinter - måske den hårdeste i et århundrede.
- Området i det nordøstlige Syrien har været ekstremt farligt at rejse til siden maj, siger en UNHCR-talsmand, Peter Kessler, som tilføjer, at flygtningeorganisationen har haft en luftbro internt i Syrien fra Damaskus til Qamishli siden juli.
 - Men denne luftbro er den første internationale luftbro til Syrien, siger Kessler om luftbroen, hvor de første flyvninger vil blive indledt torsdag.
Den syriske regering har samtidig tilladt grænsepassager i de seneste uger for UNHCR i det nordlige og det nordøstlige Syrien.
Over en million syriske børn lever i dag som flygtninge, de fleste i nabolandene Libanon og Jordan. De befinder sig i en udsat situation, såvel fysisk som psykisk, fremgår det af en nylig undersøgelse foretaget af UNCHR.
Mange flygtningebørn er traumatiserede og ødelagte af borgerkrigen.
Hovedparten af de syriske børneflygtninge går ikke i skole, og mange især drenge tvinges til at arbejde for at kunne forsørge sig selv og deres familier på trods af store indsatser fra FN, frivilligorganisationer og nabolandene, fremgår det af FN-rapporten.
