Lørdagsskole er en succes



 Det er hårdt at starte på gymnasiet, hvis man har faglige huller i skoletasken. Risikoen for at droppe ud er overhængende, og i en gennemsnitlig gymnasieklasse falder tre-fire elever fra. 
 Men et utraditionelt samarbejde mellem tre københavnske gymnasieskoler og en kommunal ungdomsskole viser nu, at frafaldet kan reduceres eller helt forhindres med lørdagsundervisning, skriver MetroXpress.
 For eksempel er ingen af de deltagende elever fra Metropolitanskolen droppet ud. 
 - Eleverne er enormt glade for det, og alle er fastholdt i gymnasiet. Vores tosprogede elever har haft stort udbytte af danskundervisningen, og andre er blevet styrket i matematik, siger Hanne Kromann-Larsen, der er studievejleder på Metropolitanskolen.  
I lidt over et år er de svageste 1. g-elever fra Metropolitanskolen, Niels Brocks Handelsgymnasium, Københavns Tekniske Gymnasium - og efter vinterferien også Ørestad Gymnasium - blevet henvist  til undervisningen gennem studievejledere og lærere. 
