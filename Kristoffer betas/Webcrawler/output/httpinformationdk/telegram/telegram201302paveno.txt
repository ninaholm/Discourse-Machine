Paven opfordrer katolikker til at forny sig
Pave Benedikt XVI opfordrer i en af sine sidste offentlige andagter den katolske kirke til at skifte fokus.


 Selv om han har været en yderst konservativ førstemand for den katolske kirke, opfordrer den afgående pave Benedikt XVI kirken og dens 1,2 milliarder medlemmer verden over til at forny sig og fokusere på troen.
Samtidig beder han dem i en af sine sidste offentlige optrædener om at "fornægte stolthed og egoisme".
- Kirken opfordrer alle sine medlemmer til at forny sig, siger den 85-årige pave ved sin sidste Angelus-bøn, hvor han bliver mødt af jubel fra de titusinder af fremmødte på Peterspladsen i Rom.
- Det udgør en kamp, en åndelig kamp, fordi de onde ånder forsøger at få os til at afvige fra vejen mod Gud, uddyber paven fra sin balkon.
Hvorvidt pavens opfordring til fornyelse stemmer overens med sine trosfællers ønsker, er tvivlsom.
Et overvældende flertal af pavens tyske landsmænd kræver nemlig, at hans afløser gennemfører reelle reformer, viser en ny YouGov-rundspørge for nyhedsbureauet dpa.
Hele 85 procent af de tyske katolikker og 87 procent af protestanterne ønsker sig reformer på kontroversielle områder som kirkens seksualmoral og cølibatet. Kun syv procent af tyskerne vil holde fast i, at katolske præster ikke må dyrke sex.
- Der er brug for en pave, som åndeligt ikke lever i middelalderen, siger den schweiziske teolog og katolske pave-kritiker Hans Küng til nyhedsmagasinet Der Spiegel.
Trods den interne kritik er flere end 100.000 ifølge de lokale myndigheder søndag mødt op for at se den 85-årige pave, der for knap en uge siden meddelte, at han 28. februar vil trække sig fra posten som den katolske kirkes overhoved efter otte år i sædet.
Mange af de fremmødte vifter med flag og bannere, hvor der står "tak" og "Gud velsigne dig" til paven.
Paven takker da også de mange troende for at have sat deres søndag af til at høre og se ham - og kalder det "et tegn på hengivenhed og åndelig nærhed".
Folkemængden kvitterer med at råbe "paven længe leve".
Benedikt XVI er kun den anden pave, der er trådt tilbage af egen fri vilje - og ikke ved sin død. Han begrunder selv beslutningen med sin høje alder og svigtende kræfter.
- Der er en risiko for, at vi får en skyggepave, som godt nok er trådt tilbage, men som indirekte fortsat kan trække i trådene, siger Hans Küng til Spiegel og henviser til, at pavens sekretær også skal styre husholdningen for det nye katolske overhoved.
