Aktieoptioner under politisk angreb



 Der tegner sig et politisk flertal for at ændre reglerne for aktieoptioner til bankdirektører.
 SF og Socialdemokraterne mener, at aktieoptionerne bærer en del af skylden for finanskrisen, og at optionerne derfor bør forbydes i Danmark og på europæisk plan. 
 Dansk Folkeparti mener også, at de hidtidige regler har været skadelige og vil justere reglerne for optionslønninger i den finansielle sektor.
 - Jeg tror ikke, at man helt kan forbyde dem. Man kan indsnævre anvendelsesmulighederne for dem. Der er jo ikke nogen tvivl om, at brugen af aktieoptionsprogrammer har været med til at få nogle bankdirektører til at tænke alt for kortsigtet. For at optimere kursen på aktien og score en hurtig egenfortjeneste. Der er ingen tvivl om, at det har virket meget skadeligt, siger Dansk Folkepartis finansordfører, Kristian Thulesen Dahl, til Ritzau.
