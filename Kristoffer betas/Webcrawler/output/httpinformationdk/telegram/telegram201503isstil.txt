ISS er tilfreds med sit regnskab - analytikerne er skuffede
Børsnotering, refinansiering af gæld og frasalg har fået ISS ind i en god gænge. Aktionærerne får udbytte.


 Den store skurebørste har været flittigt brugt i den danske servicegigant ISS. Der er blevet luget grundigt ud med salg af 14 selskaber, gælden er blevet refinansieret og et underskud vendt til et overskud.
Det kommer aktionærerne til gode med et udbytte på 4,90 kroner per aktie.
Topchef i ISS Jeff Gravenhorst er godt tilfeds med resultatet.
- Vi er overordnet set rimeligt tilfredse med det, vi har leveret og med, at vi er i stand til at betale et udbytte på 4,90 kroner per aktie, siger han og fremhæver:
- Jeg synes, vi har haft et fornuftigt år med fremgang på mange poster. Vi leverer en underliggende organisk vækst på 2,5 procent og vore effektivitetstiltag er kommet godt i gennem og vore marginer er løftet, siger han til Ritzau Finans.
ISS omsatte globalt for 74,1 milliarder kroner i 2014, vendte et underskud på 397 millioner kroner i 2013 til et overskud på 1041 millioner kroner i 2014.
Resultatet er skabt selv om et af ISS største markeder, Europa, skuffede. ISS har kunnet mærke den stagnerende vækst i den europæiske økonomi, som derfor ikke har givet så meget medvind i sejlene.
Mens topchefen selv er tilfreds, er analytikerne skuffede. De havde ventet et større overskud på 400 millioner kroner mere end selskabet leverede, og havde tilsyneladende ikke set, at ISS i det forløbne år har nedskrevet den regnskabsmæssige værdi af sine hollandske selskaber.
- Vi udbetaler udbytte på baggrund af overskuddet før nedskrivninger med videre, og derfor tror jeg såmænd ikke, analytikerne bliver skuffede over regnskabet, siger Jeff Gravenhorst til Ritzau Finans.
Regnskabet kommer på årsdagen for børsnoteringen af koncernen. Topchefen betegner børsnoteringen og årets gang som vellykket.
- Vi har således et stærkt fundament for fremtidig vækst, og vi har fået en solid start på 2015, hvor vi bl.a. har vundet nye kontrakter med Huawei i Kina og UBS i Storbritannien, siger Jeff Gravenhorst.
ISS har solgt 14 virksomheder fra sidste år. Blandt andet aktiviteter inden for landskabspleje i Frankrig, kommercielle sikkerhedsaktiviteter i
Australien og New Zealand og vikaraktiviteter i Norden
I år forventer selskabet en organisk vækst i størrelsesordenen to til fire procent. Efter regnskabet faldt aktien med 2,63 procent til kurs 207.
