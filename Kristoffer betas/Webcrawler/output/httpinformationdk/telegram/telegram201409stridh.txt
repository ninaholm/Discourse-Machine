Strid om hjælp til ofre for skybrud
De første boligejere får nu opsagt deres forsikringsdækning. Selskaberne vil ikke betale til huse igen og igen


 Boligejere med udsatte huse kan blive de store tabere, efter at forsikringsbranchen og regeringen er kommet på kollisionskurs i spørgsmålet om, hvordan ofre for skybrudsskader skal kompenseres økonomisk for de ofte meget dyre skader. Det skriver Morgenavisen Jyllands-Posten lørdag.
Landets forsikringsselskaber vil ikke blive ved med at betale, når de samme huse igen og igen rammes af skader i millionklassen, og de første boligejere har fået opsagt deres forsikringsdækning.
- Selskaberne kan i dag udpege de huse, der får store skader, næsten hver gang det regner kraftigt. Dem kan de ikke blive ved med at skybrudsdække. En forsikring garderer kunden mod ukendte risici, siger Torben Weiss Garne, underdirektør i brancheforeningen Forsikring & Pension.
- Det er skybrudsskader ikke, når de samme huse har problemer hver gang, siger han til avisen.
Ifølge forsikringsbranchen bør stormflodsordningen udvides til at hjælpe ofre for skybrud. I dag træder den til, når huse beskadiges efter stormflod.
- Det er i stor udstrækning de samme huse, som rammes af skybrud og stormflod, og uanset årsagen til skaderne bør familierne få hjælp. Alle betaler jo til stormflodsordningen, siger Torben Weiss Garne.
Det vil regeringen dog ikke være med til. Forsikring & Pension har rejst forslaget i en arbejdsgruppe, hvor erhvervs- og vækstminister Henrik Sass Larsens (S) embedsmænd vendte tommelfingeren ned.
Ministeriet oplyser, at problemets omfang ikke er dokumenteret, og at stormflodsordningens rolle ikke er at forsikringsdække husejere, men at træde til ved katastrofer.
