Løhde vil drøfte Livsliniens fremtid med andre partier
Sundhedsminister Sophie Løhde har noteret, at flere partier er utilfredse med besparelse på selvmordslinje.


 Der har været kritiske røster fremme, efter at regeringen i finanslovsforslaget har lagt op til at fjerne en bevilling på knap fire millioner kroner fra 2016-2018 til selvmordslinjen Livslinien.
De manglende penge vil betyde, at Livsliniens telefoner skal holde lukket om natten.
I en skriftelig kommentar til Ritzau siger sundhedsminister Sophie Løhde (V) følgende om kritikken:
- Jeg har noteret mig, at flere af Folketingets partier er indstillet på at bevilge flere penge, ud over de seks millioner kroner vi i regeringen har sat af i vores finanslovsforslag, til Livslinien.
- Og jeg finder det helt naturligt, at vi tager sagen op i satspuljekredsen, ligesom vi aftalte sidste år, da vi blev enige om at sætte penge af til en ekstern evaluering af Livsliniens foreløbige erfaringer med natåbning.
I satspuljen sidder partierne Socialdemokraterne, De Radikale, Venstre, Dansk Folkeparti, SF, Liberal Alliance og De Konservative.
På Twitter skriver Løhde desuden følgende: "Er der penge til Livslinien: Ja. Ska der fortsat være natåbent: Ja. Hvis sats-partier er enige, så blir det let at lave aftale herom".
Blå bloks største parti, Dansk Folkeparti, har meldt ud, at man vil kæmpe for de nødvendige penge til Livslinien.
- Det er en dårlig idé. Jeg besøgte Livslinien den anden dag og kunne høre, hvordan telefonerne ringede hele tiden, selvom der var tre-fire medarbejdere, som sad og tog telefonerne.
- Kan vi forhindre folk i at begå selvmord ved at have en telefon åben om natten, hvor mange sårbare sjæle vil prøve at begå selvmord, så er det pengene værd, siger DF's sundhedsordfører, Liselott Blixt.
- I en stor finanslov er det ikke alverdens penge, at Livslinien har brug for. Jeg vil kæmpe for, at vi får de nødvendige penge.
- Det står rimelig højt på vores liste, når vi skal forhandle. Jeg håber, at andre partier, bakker op, siger hun.
