Bondo: Prøve fortæller intet om egnethed
Afgangsprøven i folkeskolen kan ikke alene bedømme, om en elev er egnet til at tage en ungdomsuddannelse.


 Folkeskolens afgangseksamen skal have større betydning, og den skal tælle med, når eleverne skal erklæres egnede eller uegnede til ungdomsuddannelser.
Det mener De Konservative, der præsenterer udspillet på partiets sommergruppemøde tirsdag.
Forslaget vil give eleverne mulighed for at yde en ekstra indsats og blive belønnet for den, mener partiet.
Men det er ikke et ønske fra Danmarks Lærerforening, der mener, at det ikke er en prøve, der fortæller, om eleven er egnet eller ej til at gå i gymnasiet.
- Vi har kendt dem i flere år, fulgt dem i undervisningen, og det er selvfølgelig det, der for os afgør, om de er egnede eller ej og ikke lige præcis, hvordan man klarer sig til en prøve, siger formand for Danmarks Lærerforening, Anders Bondo Christensen.
Han ser dog gerne en anden form for afgangsprøve, der ikke lægger vægt på gammeldags overhøring, og derfor har foreningen i årevis anbefalet, at man laver forsøg med nye prøver.
- Vi bruger alt for langt tid på nogle, rigide prøver, hvor det er overhøring i gammeldags forstand. Heldigvis har ministeren åbnet for nye prøveformer, og den vej synes vi, vi vil skal fortsætte af, siger Anders Bondo.
Når eleverne går til eksamen i dag, har de været igennem egnetheds-vurderingerne til ungdomsuddannelserne. Det betyder, at eksamen indtil videre har været symbolsk.
Danske Skoleelevers formand, Eva Rosenbeck, er enig i, at afgangsprøven grænser til at være fuldstændig meningsløs.
- Vi skal ikke længere bedømmes på, om man kan sætte sig, terpe en bog og derefter repetere den for lærer og censor. I stedet skal der laves forløb, der giver mulighed for at bruge den viden, man har fået i løbet af ti års skolegang, siger Vera Rosenbeck.
