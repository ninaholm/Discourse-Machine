Studerende klar på barrikaderne



 Over hele landet ruster studerende sig til demonstration, hvis regeringen vælger at følge Skattekommissionens forslag om at amputere studerendes ret til uddannelsesstøtte fra seks til fire år. Sådan lyder beskeden fra Dansk Studerendes Fællesråd (DSF). 
 - Der har ikke været så stor vrede blandt elever og studerende i mange år. Landet over har studerende på universiteterne holdt stormøder. Og alle andre grupper af unge under uddannelse er også i fuldt sving, siger Maren Schmith Astrup, formand for DSF. 
 På mindre end fire dage har 40.000 elever og studerende tilsluttet sig protestgruppen "Nej til skattekommissionens SU-forringelser - Invester i fremtidens velfærd" på Facebook. 
