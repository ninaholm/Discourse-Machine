Krims premierminister er på EU's sorte liste
13 russere og otte Krim-borgere er kommet på EU's liste over personer, som skal straffes af EU's sanktioner.


 Premierministeren for det lokale styre på den ukrainske Krimhalvø, Sergej Aksjonov, er blandt de 21 navne på EU's sanktionsliste. Det fremgår af EU-Tidende mandag aften.
Listen indeholder navnene på otte Krim-borgere og 13 russere, som bliver nægtet indrejse i EU øjeblikkeligt, og deres eventuelle indeståender i europæiske banker bliver indefrosset.
Ud over premierministeren er borgmesteren i Sevastopol på Krim, Aleksei Chaliy, samt formanden for det regionale parlament på Krim, Vladimir Konstantinov, også ramt af EU's sanktioner.
 I alt er der otte personer fra Krim og 13 russere på den liste over personer, EU vil ramme med sanktioner.
 EU's udenrigsministre blev mandag enige om at sanktionere mod de 21 navngivne personer på et møde i Bruxelles.
Blandt de 13 russere på listen er chef for Sortehavsflåden Alexander Vitko. Han er i selskab med et fremtrædende medlem af det russiske parlament, Sergej Mironov.
Listen indeholder ikke kun navne på militærfolk, parlamentarikere og toppolitikere på Krim, men også begrundelserne for, hvorfor det netop er disse 21 personer, som skal mærke EU's vrede.
Det kan læses ud af de få linjer, der står om hver person, at EU vil ramme dem, der har været direkte ansvarlige for optrapningen af krisen på Krim og for folkeafstemningen, som blev afholdt søndag, hvor 96,77 procent af vælgerne ønskede at slutte sig til Rusland.
Sergej Aksjonov er for eksempel på listen, fordi han aktivt har været med til at tale for folkeafstemningen på Krim, som EU kalder ulovlig.
Borgmesteren i Sevastopol er på listen af samme grund - han har opfordret Krim-borgere til at stemme ja til, at Krim skal være russisk og ikke ukrainsk.
Russeren Alexander Vitko var ansvarlig for de russiske tropper på Krim, som invaderede Ukraines suveræne territorium, og derfor er han på listen.
Listen kan blive udvidet med flere navne højere oppe i rækkerne og tættere på den russiske præsident, Vladimir Putin, torsdag og fredag, hvor EU's stats- og regeringschefer mødes til topmøde i Bruxelles.
