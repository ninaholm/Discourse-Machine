28 må til lommerne i EU-sag mod Løkke
28 danskere får ikke fri proces i Højesteret til ankesag mod statsminister Lars Løkke Rasmussen, fordi Lissabontraktaten blev godkendt uden folkeafstemning.


 28 danskere må til lommerne, hvis de vil føre en ankesag i Højesteret mod statsminister Lars Løkke Rasmussen (V) for grundlovsbrud, fordi danskerne ikke fik en folkeafstemning om Lissabontraktaten.
Sagsøgerne får ikke fri proces. Det er afgjort i Procesbevillingsnævnet, der har stadfæstet Civilstyrelsens afslag på at give sagsøgerne fri proces, som de ellers havde ved Østre Landsret. 
Nævnets afslag er endeligt, og kan ikke ændres.
Højesteret har berammet appellanternes ankesag til den 13. og 14. december i år, men sagsøgernes advokat, Karen Dyekjær, kan ikke føre sagen uden finansiering. 
- Jeg kan ikke arbejde gratis. Det er ikke muligt. Afslaget er beklageligt, siger Karen Dyekjær. 
Ole Krarup, som var sagsøgernes advokat i landsretten, finder nævnets afslag i strid med forvaltningsloven, fordi afslaget savner begrundelse.
- Den siger, at lovens betingelser ikke er opfyldt. Det vil sige, at sagen ikke er principiel, og den har ikke almen og offentlig interesse. Det er kriterierne for at give fri proces, siger Ole Krarup.
Han regner i Højesteret med at repræsentere sagsøgerne som såkaldte selvmødere, fordi de formentlig ikke kan skaffe penge til en advokatregning. Han skal overbevise højesteretsdommerne om sagsøgernes retslige interesse i sagen. 
Hvis de vinder i Højesteret, begynder retssagen om grundlovsbrud ved Lissabontraktaten i Østre Landsret. 
I april 1998 tabte Ole Krarup og Karen Dyekjær Maastricht-sagen om grundlovsbrud, da 11 højesteretsdommere enstemmigt frifandt daværende statsminister Poul Nyrup Rasmussen (S). 
Da fik sagsøgerne almindelig søgsmålsret mod offentlige myndigheder ved såkaldt "action popularis", fordi traktaten havde "generel og indgribende betydning" for alle danskere, påpeger Ole Krarup.
Løkkes advokat, Peter Biering, fra Kammeradvokaten har ingen kommentarer.

