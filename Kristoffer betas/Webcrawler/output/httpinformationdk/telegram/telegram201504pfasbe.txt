PFA's bestyrelse genvælger Svend Askær som formand
På et bestyrelsesmøde efter PFA's generalforsamling står det klart, at formanden gennem 16 år skal fortsætte.


 Bestyrelsesformanden i pensionsselskabet PFA, Svend Askær, kan beholde sin titel.
Det er PFA Holdings bestyrelse, som har genvalgt Svend Askær som bestyrelsesformand på et møde efter en generalforsamling onsdag eftermiddag.
Svend Askær har været formand i 16 år og kom i sidste uge med meldingen om, at han vil gå af i 2016.
Men ifølge Berlingske Business blev der mandag holdt interne møder, hvor flere bestyrelsesmedlemmer ønskede et formandsskifte allerede nu.
Kræfter i bestyrelsen mente ifølge Berlingske Business, at Askær i en offentlig udmelding havde været for hård ved tidligere administrerende direktør Henrik Heideby, efter at det kom frem, at Heidebys søns reklamebureau havde løst opgaver for PFA.
 Men ønsket om et formandsskifte har øjensynligt ikke været mere presserende eller bredt forankret, end at skiftet kan vente til 2016.
- Jeg har meddelt bestyrelsen i PFA, at jeg ikke står til rådighed som formand for PFA efter næste års generalforsamling. Det er sidste generalforsamling, hvor jeg stiller op, sagde Svend Askær til Jyllands-Postens finansmedie Finans i sidste uge.
Ifølge anbefalingerne for god selskabsledelse er et bestyrelsesmedlem ikke længere uvildigt efter 12 år i samme bestyrelse.
Det er nu 23 år siden, Svend Askær blev valgt ind i PFA 's bestyrelse og 16 år siden, han blev formand.
PFA er landets største kommercielle pensionsselskab og har mere end en million danske kunder.
