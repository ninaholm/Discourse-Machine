Godt at USA vil være med



 Plagen for skibsfarten med sørøverne ved Somalias kyster er svær at løse uden USA. 
 Det siger vicedirektør i Danmarks Rederiforening Jan Fritz Hansen.
 - Det er glædeligt, at verdens politimand nu er vågnet op. Verdenssamfundet kan ikke løse piratproblemerne uden USA, siger Jan Fritz Hansen til Ritzau.
Vicedirektøren har store forventninger til, at der nu kommer mere skred i indsatsen, efter at USA's udenrigsminister, Hillary Clinton, har slået fast, at verden må finde sammen om at få en ende på pirateriet.
- Når USA rykker, er det mere effektivt, og det er godt, at en stormagt som USA nu er tændt, og vi kan få fuld kraft på indsatsen. Hidtil har den været tøvende. Danmark har som en stor søfartsnation vist vejen med Absalon, og vi har siden kapringen af Danica White i 2007 sagt, at hvis der ikke gribes effektivt ind over for piraterne vil det blot vokse og blive værre, siger Jan Fritz Hansen.
 Skibsrederne er tændt på idéen om opbygning af en regional kystvagt langs den afrikanske kyst.
- Der skal mere og andet end krigsskibe til, og det må kunne lade sig gøre at få bygget en kystvagt op, der kan patruljere og gå efter piraternes moderskibe. Kan vi det, er vi nået langt, siger Jan Fritz Hansen.

