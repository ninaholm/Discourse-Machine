Coop: Intet kortgebyr til vores kunder
Kunder hos Coop Danmark kommer ikke til at betale kortgebyr, hverken direkte eller indirekte, fastslår kæden.


 Kunderne i Coops dagligvarebutikker kommer ikke til at betale gebyr, hvis chippen i deres betalingskort svigter.
Det fastslår kommunikationsdirektør i Coop Danmark, Jens Juul Nielsen, efter at kortindløseren Teller har sagt, at man vil opkræve et gebyr på 7,50 kroner for hver handel, hvor kreditkortets magnetstribe bruges i stedet for chippen.
- Kunderne kommer ikke til at betale et gebyr, og jeg kan heller ikke forestille mig, at de kommer til at betale indirekte, siger Jens Juul Nielsen til Ritzau.
Coop Danmark er som moderselskab for blandt andet Fakta, SuperBrugsen, Irma og Kvickly, sammen med Dansk Supermarked, den helt store spiller på det danske dagligvaremarked.
Og formentlig har Coop tænkt sig at udnytte sin størrelse til at lægge pres på kortindløseren Teller.
- Vi vil gå i dialog med dem, siger Jens Juul Nielsen, der samtidigt understreger, at Coop er stor tilhænger af, at man bruger chip fremfor magnetstribe.
- Principielt er vi tilfredse med, at man arbejder for at styrke sikkerheden omkring betalingskortene. Det gør man jo ved at bruge chippen, siger han.
Magnetstribe-gebyret gælder kun betaling med Mastercard, Eurocard og American Express. Derimod bliver der ikke gebyr på dankort. Derfor kunne en løsning også være, at man fremover kun kan betale sine varer med dankort.
- Men det har vi ingen planer om, siger Jens Juul Nielsen.
Forbrugerrådet har advaret om, at det vil være lovstridigt, hvis gebyret sendes direkte videre til den enkelte forbruger. Butikkerne må derimod godt sende det videre indirekte ved for eksempel at forhøje priserne generelt.
Ifølge Teller modsvarer gebyret den udgift, som kortfirmaet har, når der betales med magnetstribe.
