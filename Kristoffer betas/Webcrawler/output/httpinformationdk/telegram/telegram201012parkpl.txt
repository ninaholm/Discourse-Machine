Parkplan for Skjern Å sendes i høring
Planen om en nationalpark ved Skjern Å er kommet et skridt videre og sendes nu i lokal høring.


 Folketingsflertallet bag aftalerne om Danmarks nationalparker har nikket ja til et forslag om, hvordan landets fjerde af slagsen skal se ud ved Skjern Å.
Forslaget bliver nu sendt til høring blandt lokalbefolkningen i 16 uger. Nationalpark Skjern Å skal efter planen åbnes til næste sommer. 
Især landmænd har hele tiden været skeptiske over for en nationalpark, fordi de frygter at få indskrænket deres erhvervsmuligheder.
- Udviklingen af nationalparker bygger på frivillighed og lokalt engagement. Derfor er det vigtigt, at især lokale - men også andre interesserede - får muligheder for at bidrage med deres synspunkter og forslag i høringsperioden, siger miljøminister Karen Ellemann (V).
Nationalpark Skjern Å kommer til at dække omkring 23.000 hektar eller et areal næsten på størrelse med Lolland. 
Det omfatter hele åsystemet, deriblandt udløbet i Ringkøbing Fjord, flere heder såsom Borris Hede og Lønborg Hede, samt store landbrugsarealer, kulturlandskaber og bebyggede områder 
Bag nationalparkerne står alle Folketingets partier med undtagelse af Enhedslisten. 
I forvejen er der åbnet nationalparker i Thy, Vadehavet og Mols Bjerge. Der forventes besluttet endnu en nationalpark, Kongernes Nordsjælland.
