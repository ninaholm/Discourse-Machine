K og DF efterlyser madro fra Venstre



 Slap nu af og vent og se, hvad ministeren vil lægge op til i næste uge.
Dansk Folkeparti og De Konservative beder Venstre om at slappe af i debatten om madpakkeordningen, efter Venstres familieordfører Louise Schack Elholm foreslår at lade de enkelte børnehaver vælge, om de vil være med.
Den konservative familieordfører Vivi Kier siger, at hun efterhånden er forvirret over de mange udmeldinger fra Venstre, hvor både social- og indenrigsminister Karen Ellemann, statsminister Lars Løkke Rasmussen og Folketingets formand Thor Pedersen har været på banen med udmeldinger.
- Venstres udmeldinger er meget forskellige, og jeg ved ikke, hvad de mener, siger Vivi Kier og understreger, at hun afventer et møde med partierne bag de kommunale madpakker i næste uge.
- Jeg kommer med et helt åbent sind til de forhandlinger og vil lytte til, hvad andre siger. Først derefter vil jeg tage stilling til, hvad vi skal gøre. Vi skal passe på, at vi ikke får lavet noget, der er lige så flosset og besværlig, som den ordning, der er, siger Vivi Kier.
Dansk Folkeparti mener også, at Venstre er for hurtig på aftrækkeren.
- Det er for tidligt at lægge sig fast på noget. Det kan være kommunalbestyrelsen, der vælger, om de vil være med. Det kan være den enkelte forældrebestyrelse. Det kan være forældrene selv. Det kan være, at man visiterer de tre til fire procent, der ikke kan finde ud af at lave en ordentligt madpakke, eller man kan skrinlægge ordningen helt. Det er mange modeller, og vi skal lige afvente mødet og se, hvad ministeren kommer med, siger familie- og forbrugerordfører Dennis Flydtkjær.
