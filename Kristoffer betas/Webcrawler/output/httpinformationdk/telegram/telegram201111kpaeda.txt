K om pædagoger: Man belønner de dårlige
Man skal holde dårligt kørende kommuner ansvarlige frem for at give dem penge, siger K om pædagog-aftale.


 De kommuner, som prioriterer sine daginstitutioner højt, må føle sig godt snydt.
For nu står alle de kommuner, som skærer på børnehaver og vuggestuer, til at blive belønnet.
Det siger De Konservative til den nye aftale mellem regeringen og Enhedslisten, der sætter 500 millioner kroner af til at ansætte 1500 nye pædagoger herhjemme.
- Det er en mærkelig måde at belønne de kommuner, som gør det skidt, siger politisk ordfører Benedikte Kiær (K).
- Hvis det bare er sådan, at de kommuner, der har skåret i antallet af pædagoger, nu får tilført flere, så går man ind og belønner de kommuner, der har gjort det dårligere end andre, tilføjer hun.
Den tidligere socialminister mener, at der er stor forskel på Danmarks kommuner: Nogle skærer, mens andre prioriterer daginstitutionsområdet højt, lyder det.
Sidstnævnte skal stramme sig an, mener hun.
- I skal til at leve op til jeres ansvar: I skal gøre det bedre. Med det her fratager man ansvaret fra kommunerne, der ikke gør det så godt, siger Benedikte Kiær.
- Og så straffer man dem, som gør det ganske glimrende. Jeg synes hellere, at man skulle holde kommunalpolitikerne til ansvar, tilføjer hun.
Ifølge pædagogernes fagforening, Bupl, har kommunernes hårdt pressede økonomi medført, at der er blevet nedlagt 1500 pædagogstillinger alene inde for det sidste halvandet år.
Bupl kalder søndagens aftale for et "vendepunkt".
Men det giver Benedikte Kiær ikke meget for.
- Hvis man går ind og ser på tallene, bruger man stort det samme per barn i en institution, som man gjorde for år tilbage, siger hun.
Ifølge tal fra Danmarks Statistik var der 6525 daginstitutioner i Danmark 2010.
Det svarer til, at hver fjerde vuggestue, børnehave og integrerede institution kan ansætte én enkelt ny pædagog med den nye pose penge fra søndagens aftale.
