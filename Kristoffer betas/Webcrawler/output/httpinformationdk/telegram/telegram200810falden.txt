Faldende oliepriser gavner busserne



 De faldende oliepriser får det til at lysne for landets kriseramte kollektive bustrafik.
 Trafikselskaberne i Danmark har længe advaret om, at hver femte busrute måske skal skæres væk, fordi de høje dieselpriser er med til at give et hul i økonomien på 500 millioner kroner. Men den seneste tid er oliepriserne faldet drastisk fra 145 dollar pr. tønde i juli til under 62 dollar i mandags - og det har stor indflydelse på dieselpriserne.
 - Hvis det er en varig nedgang i prisen, så vil det selvfølgelig afspejle sig i vores omkostninger. Hvis dieselprisen falder med 10 procent, så giver det os omkring 30 millioner ekstra til busdriften, siger Mads Lund Larsen, der er bestyrelsessekretær i Østdanmarks trafikselskab Movia. Han bakkes op af Lars Oksbjerre, der er direktør i FynBus. Begge selskaber understreger dog, at olieprisen ikke direkte kan overføres til dieselpriser, ligesom den stigende rente og et højt løn- og prisindeks trækker i den anden retning.
