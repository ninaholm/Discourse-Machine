FN holder hastemøde om kaotisk situation i Yemen
Efter angrebene fredag, der kostede 142 livet, frygter mange, at Yemen ender i en regulær borgerkrig.


 FN's Sikkerhedsråd skal søndag diskutere den kaotiske situation i Yemen efter det blodige terrorangreb fredag i landet.
Hastemødet er indkaldt på begæring fra Yemens afsatte præsident, Abd-Rabbu Mansour Hadi, som lørdag opfordrede sine landsmænd til at gribe til våben mod shiamuslimske Houthi-oprørere, som kontroller Yemens hovedstad, Sanaa, og andre dele af landet.
Over 140 mennesker mistede fredag livet, da tre selvmordsbombere slog til i forbindelse med fredagsbønnen i moskeer.
Islamisk Stat har taget ansvaret for angrebene på to moskeer i Sanaa, som var rettet mod netop tilhængere af Houthi-militsen.
 Yemen-eksperter har advaret om, at situationen lige nu er så kaotisk, at det kan udvikle sig til en regulær borgerkrig.
Flere lande har lukket deres ambassader på grund af Houthi-militsen, som i flere år kæmpede mod det tidligere styre i Yemen og nu kontrollerer store dele af det fattige land.
Præsident Hadi opfordrer alle parter i Yemens konflikt til at deltage i samtaler i Saudi-Arabiens hovedstad, Riyadh, for at løse landets politiske krise. Det nægter Houthi-gruppen, der frygter at blive underlagt et saudisk diktat.
I en tale på tv omtalte han Houthi-bevægelsen som kupmagere og siger, at hans flugt til fødebyen Aden i det sydlige Yemen skete for at bevare sammenholdet i landet .
