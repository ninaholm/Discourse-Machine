Søvndal efter Syrien-aftale: Fasthold presset på Assad
Det syriske regime må ikke få lov at trække afvæbning af kemiske våben i langdrag, mener Villy Søvndal (SF).


 Det er glædeligt, at Rusland og USA lørdag nåede frem til en aftale om, hvordan man får Syriens arsenaler af kemiske våben under international kontrol.
Men det er vigtigt, at presset nu bliver fastholdt på det syriske regime og præsident Bashar al-Assad.
Det fastslår den danske udenrigsminister, Villy Søvndal (SF), i en skriftlig kommentar.
- Det er godt, at det internationale samfund nu ser ud til at samles om at handle for at modvirke, at Assad igen bruger kemiske våben mod sin befolkning, siger Søvndal.
Aftalen, der blev indgået mellem USA's udenrigsminister, John Kerry, og hans russiske modstykke, Sergej Lavrov, i Geneve, vil dog formentlig først blive implementeret fuldt ud i sommeren 2014.
- Det er i den sammenhæng vigtigt, at presset fastholdes på det syriske regime, så de leverer på de aftalte mål, og planen gennemføres fuldt ud hurtigst muligt.
- Regimet skal ikke kunne udnytte situationen til at trække det her i langdrag. Jeg er i den forbindelse glad for, at det ser ud til, at FN skal sikre at aftalen overholdes, lyder det fra udenrigsministeren.
Ifølge planen skal Syrien inden for en uge aflevere en fyldestgørende liste over dets kemiske våbenlagre, og syrerne skal give FN's våbeninspektører uhindret adgang over alt i landet.
De kemiske våben skal herefter destrueres.
- Alle de kemiske våben må identificeres og destrueres hurtigst muligt. Som regeringen tidligere har fastslået, er det afgørende i denne sag, at afværge at Assad-regimet fremover kan bruge kemiske våben mod civilbefolkningen, understreger Søvndal.
Mere end 100.000 personer er ifølge FN blevet dræbt under blodsudgydelserne i Syrien, mens mere end to millioner er drevet på flugt.
