Avis: USA vil fokusere på afghanske byer



 Det Hvide Hus er ved at beslutte sig for en Afghanistan-strategi, der indebærer, at det amerikanske militær fokuserer på de største byer og andre steder, hvor der er en betydelig befolkningskoncentration.
 Det skriver dagbladet New York Times.
 Samtidig sender USA flere soldater til landet.
 Strategien er en erkendelse af, at amerikanske og andre udenlandske soldater i Afghanistan er ude af stand til fuldstændig at udrydde Taliban i samarbejde med den afghanske hær.
 De amerikanske styrker vil blive samlet i 10 såkaldte befolkningscentre. Foruden større byer er det frugtbare dale og ved store veje, hvor der bor mange mennesker. Det siger en højtstående militærofficer til avisen.
 I resten af Afghanistan vil USA forlade sig på angreb, som forberedes med bistand fra oplysninger fra førerløse fly og lokale informanter.
 Strategien ses som en sammensmeltning af anbefalinger fra den øverste amerikanske militære kommandant i Afghanistan, general Stanley McChrystal, og vicepræsident Joseph Biden.
 McChrystal har bedt om yderligere 40.000 soldater ud over de nuværende 68.000 mand, mens Biden har modsat sig en forstærkning af styrkerne og i stedet foretrækker en mere målrettet kamp mod al-Qaeda ved hjælp af førerløse fly og specialstyrker.
 Præsident Barack Obama siger, at han vil ikke forhaste sig med den nye Afghanistan-strategi.
