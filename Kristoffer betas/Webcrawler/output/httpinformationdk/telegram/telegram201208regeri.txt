Regeringen ser lysere på boligpriserne
Efter et fald i huspriserne i år på 3,5 procent vil huspriserne stige med 2,5 procent næste år.


 Nu lysner det for boligejerne, i hvert fald hvis man kan fæstne lid til regeringens Økonomiske Redegørelse:
Efter et fald i huspriserne i år på 3,5 procent vil optimismen brede sig: Priserne på enfamiliehuse vil stige med 2,5 procent næste år, fremgår det af Økonomisk Redegørelse, som økonomi- og indenrigsminister Margrethe Vestager (R) vil præsentere over middag.
- Der er tegn på en stabilisering af boligmarkedet i løbet af første halvår 2012. Bortset fra små udsving fra måned til måned, har huspriserne ligget ret konstant efter en større svækkelse igennem andet halvår 2011, skriver regeringens økonomer i redegørelsen.
Regeringen hæfter sig ved, at der har været givet mindre afslag i udbudspriserne frem mod sommer.
- Det tyder på, at sælgere og køberes vurderinger af boligens værdi er kommet tættere på hinanden, konkluderes det i Økonomisk Redegørelsen.
Samtidig er antallet af tvangsauktioner, realkreditinstitutternes beholdning af overtagne ejerboliger og restanceprocenten for realkreditlån alle faldet på det seneste.
Det er de fortsat lave renter og den styrkede tillid blandt forbruger, som, regeringen venter, vil holde en hånd under boligpriserne fra nu af og frem til og med 2013.
På trods af den stigende optimisme og en lille fremgang i huspriserne tager regeringen dog et lille forbehold.
- Det er imidlertid usikkert, om der er udsigt til en egentlig bedring af boligmarkedet på kort sigt.
- Men skattereformen fra juni i år har formentlig medvirket til at skabe mere ro på boligmarkedet, som aktuelt synes at være særligt følsomt overfor nyheder fra ind- og udland, anfører regeringen i redegørelsen.
 Dertil kommer, at realkreditinstitutterne har annonceret yderligere kreditstramninger, og markedet er stadig præget af trægheder, hvor der er tegn på tilbageholdenhed hos både købere og sælgere.
