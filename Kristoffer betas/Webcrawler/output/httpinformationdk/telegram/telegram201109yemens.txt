Yemens hær vrister vigtig by fra militante
Yemenitiske hærenheder har generobret hovedbyen Zinjibar i provinsen Abyan fra militante muslimer.


 Yemens hær har vundet et vigtigt slag mod militante grupper i den sydlige del af landet lørdag, da soldater generobrede hovedbyen Zinjibar i provinsen Abyan. Det rapporterer det statslige nyhedsbureau Saba.
Den militante gruppe Islamisk Lov, der har kontakter til terrornetværket al-Qaeda, tog kontrol over Zinjibar tilbage i maj og har kontrolleret byen og egnen omkring byen siden da.
- Sikkerhedsstyrker har taget kontrol med byen og alle sikkerhedsinstitutioner og vil i de kommende dage finkæmme hele byen for modstandere, hedder det i en erklæring fra hæren.
Der er tale om den første større succes, siden den yemenitiske hær indledte en offensiv mod militante muslimske grupper i den sydlige del af landet for to måneder siden.
Siden regeringsfjendtlige demonstrationer mod Yemens autoritære præsident, Ali Abdulah Saleh, begyndte i januar, har militante grupper udnyttet svækkelsen af centralregeringen i hovedstaden Sanaa og taget kontrol med flere byer i den sydlige del af landet.
Zinjibar ligger strategisk vigtig i forhold til transport af olie fra arabiske lande til Europa.
Vestlige lande har udtrykt bekymring for, at militante grupper med forbindelser til al-Qaeda skal få fodfæste i det sydlige Yemen og anvende regionen til angreb på vestlige interesser.
