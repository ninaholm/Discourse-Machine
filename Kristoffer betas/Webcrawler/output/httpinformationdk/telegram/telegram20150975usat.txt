75 USA-trænede oprørere trænger ind i Syrien
De 75 syriske oprørere er trænet til kamp mod Islamisk Stat nær Ankara, siger organisation.


 75 syriske oprørere, der er trænet af USA og dets allierede, er siden fredag aften trængt ind i Syrien fra Tyrkiet for at bekæmpe Islamisk Stat.
Det oplyser det sædvanligvis velorienterede Syriske Observatorium for Menneskerettigheder søndag.
Organisationens leder, Rami Abdulrahman, fortæller, at oprørerne er kørt fra Tyrkiet ind i Syrien i 12 køretøjer, der har påmonteret maskingeværer. De medbragte ammunition og lette våben.
- 75 nye kæmpere, der er trænet i en lejr nær den tyrkiske hovedstad, er trængt ind i provinsen Aleppo mellem fredag aften og lørdag morgen, siger han.
De krydsede grænseovergangen Bab al-Salama, som er den foretrukne grænseovergang for syriske militser.
Ifølge Abdulrahman skal den syriske oprørsgruppen ind og støtte to andre enheder, som modtager støtte fra USA
Den amerikanske hær påbegyndte i maj optræningen af 5400 syriske oprørere. Det blev på det tidspunkt set som præsident Barack Obamas plan om at få lokale partnere, der kan bekæmpe Islamisk Stat og som samtidig sikrer, at USA ikke presses til at indsætte amerikanske kampsoldater i Syrien.
Programmet til 500 millioner dollar, som drives med udgangspunkt i Tyrkiet, har været ramt af flere uheld, og en snes oprørere, der har været tilsluttet den ene enhed, er enten dræbt eller blevet bortført af den militante islamistiske Nusra-fronten.
En amerikansk topgeneral fortalte onsdag Kongressen i Washington, at kun fire eller fem oprørere, der han deltaget i træningsprogrammet, stadig deltager i kampene i Syrien.
