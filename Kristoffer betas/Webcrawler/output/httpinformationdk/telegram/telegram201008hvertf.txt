Hvert femte mand kender ikke selleri
Det står skralt til med især mange yngres kendskab til gamle hæderkronede danske grøntsager. Mange aner ikke, hvad en knoldselleri er.


 400.000 danske mænd ved ikke, hvad en selleri er. Danskernes kendskab til grøntsager er ifølge en undersøgelse foretaget af FDB ikke imponerende. 
FDB har bedt 1.000 danskere om at udpege forskellige typer af grøntsager, og især et billede af en knoldselleri voldte problemer. Blandt testens mænd vidste næsten hver femte - 18 procent - ikke, hvad den knoldede grøntsag var, skriver FoodCulture. 
På landsbasis svarer det til omkring 400.000 mænd. Blandt de kvindelige deltagere i undersøgelsen kendte ni procent ikke knoldselleri.
Ifølge topkok og køkkenchef Thomas Rode Andersen er mændenes uvidenhed tragisk. Han bruger selv knoldselleri på Kong Hans Kælder i København.
- Knoldselleri er fundamentet i mange retter og har den fantastiske egenskab, at den også kan stå frem for sig selv. Og så er det jo en grøntsag, som vi altid har spist i Danmark, siger han. 
Hos FDB tror analysechef Lars Aarup ikke, at mændenes manglende viden får konsekvenser for rodfrugtens plads blandt grønsagerne.
- Knoldselleri bliver brugt i flere og flere ting, og vi ser den ofte i moderne madlavning, så der er ingen fare for, at vi fjerner den fra vores hylder. De, der putter knolden i indkøbsvognen, er trods alt klar over, hvilken grøntsag de køber, siger han.
