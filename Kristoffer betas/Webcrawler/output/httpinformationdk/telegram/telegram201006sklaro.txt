S er klar til økotvang i skolekøkkenerne
Mere støtte til økologer og tvungen brug af økologi i offentlige køkkener er vejen frem. Det mener Socialdemokraterne, som kalder regeringens planer varm luft.


 Når økologien hænger i bremsen, så skyldes det manglende handlekraft fra regeringens side. Det mener socialdemokraternes fødevareordfører, Bjarne Laustsen.
Ifølge nye tal er omlægningen af landbrugsjord til økologisk drift det seneste år kun på omkring en femtedel af regeringens årlige mål på 18.000 hektar.
- Regeringens plan Grøn Vækst har et på papiret fint mål om at fordoble det økologiske areal inden 2010. Problemet er bare, at regeringen ikke har anvist nogen brugbare midler. Det er varm luft, siger Bjarne Laustsen.
Han kalder nu fødevareminister Henrik Høegh (V) i samråd og vil holde regeringen fast på, at det økologiske areal i 2020 udgør mindst 15 procent af den danske landbrugsjord. 
- Socialdemokraterne vil styrke landmændenes incitament til at lægge om fra traditionel til økologisk drift. Det skal ske ved en bedre omlægningsstøtte til landmændene i de første et-to svære økonomiske år. Siden er der jo fornuftig økonomi i at være økolog, siger Bjarne Laustsen.
I modsætning til fødevareministeren mener han, at der skal mere end frivillighed til i skoler og institutioner, når det gælde økomaden. 
- Vi vil se på mulighederne for at påbyde offentlige institutioner at købe økologi for at styrke efterspørgslen markant. Styrker vi samtidig produktion og efterspørgsel, så sikrer vi en sund udvikling i landbruget, bedre beskæftigelse og får en masse miljøfordele oveni. Mange ting går hånd i hånd med økologi, siger Bjarne Laustsen. 	
