Resultat på Krim: 96,77 procent for Rusland
Vesten har fordømt folkeafstemningen på Krim som et brud på både ukrainsk og international lov


 
	Efter en del forvirring om det endelige resultat af søndagens folkeafstemningen på Krim, oplyser formanden for valgkomitéen, at 96,77 procent har stemt for, at Sortehavshalvøen igen kommer under Rusland.

	Vesten har fordømt folkeafstemningen som et brud på både ukrainsk og international lov, og EU ventes mandag at indføre sanktioner imod en række russere.

	Forud for afstemningen har Rusland modtaget en anmodning fra Krim, og en lov er kørt igennem det russiske parlament for at gøre det lettere at indlemme "fremmede stater".

	Krim har tidligere været russisk, og flertallet af indbyggerne er etniske russere.

	Flere vestlige politikere har allerede sået tvivl om valgresultatet, blandt andre den amerikanske senator Chris Murphy og tidligere præsidentkandidat John McCain.

	- 95,5 procent. Seriøst Rusland? Seriøst? Hvorfor ikke lande den rent på 100, skriver Murphy på Twitter.

	- Jeg tabte væddemålet. Et skamløst resultat på 95 procent ved Krims "folkeafstemning" - præcis som i gamle dage i Sovjetunionen, skriver John McCain.

	 

