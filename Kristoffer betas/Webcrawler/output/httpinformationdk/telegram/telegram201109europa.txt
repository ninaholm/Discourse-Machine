Europas aktier rundbarberes på ny
Europæiske børser falder med op til tre procent oven på ny uro om den græske gældskrise.


 Store fald på de asiatiske børser er mandag formiddag fulgt af nye store fald i Europa. Det er den græske gældskrise, der får markederne til at sitre.
Det tyske Dax-indeks er faldet med 2,4 procent, og det er i samme størrelsesorden i Storbritannien og Spanien.
I Frankrig og Italien dykker kurserne mere end tre procent, og det samme gælder det danske C20-indeks.
Det japanske Nikkei-indeks lukkede tidligere med et fald på 2,31 procent og lander på det laveste niveau 29 måneder.
I Australien og Hongkong drattede kurserne lige om kring 4 procent.
Det er primært bekymringen for, at euro-landene ikke kan håndtere gældskrisen i Grækenland, der får investorerne til at holde igen.
De nye fald kommer efter en sort fredag, hvor der i Europa var fald på helt op til 4 procent.
