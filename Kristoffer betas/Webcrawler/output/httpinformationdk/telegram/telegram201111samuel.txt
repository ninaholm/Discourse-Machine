Samuelsen betalte narkogæld for sin søn
Anders Samuelsen betalte narkogæld for sin ældste søn. Det skriver han på Facebook.


 Liberal Alliances leder, Anders Samuelsen, skriver på Facebook, at det var hans ældste søn, som han betalte narkogæld for.
- Der er fra flere sider indledt en intens jagt på at "afsløre", hvem jeg har hjulpet. Det er min ældste søn. Hensynet til ham har vejet over alt andet, skriver han og fortsætter:
- Mit håb har været, at hensynet til min søns helt legitime krav på anonymitet blev respekteret. Det håb må jeg desværre opgive. Jeg er superstolt af ham og ikke mindst af, hvordan det er lykkedes ham at komme flot videre.
Den liberale leder udtrykker sin store kærlighed til sønnen.
- Det aftvinger så meget respekt. Jeg elsker uendeligt højt min dreng!, skriver Anders Samuelsen.
Sagen drejer sig om, at Anders Samuelsen har betalt en narkogæld som ifølge Berlingske var på mellem 10.000 og 20.000 kroner.
Og partilederen møder stor forståelse fra de personer, som har kommenteret på hans væg på Facebook.
Folketingsmedlem for Liberal Alliance Ole Birk Olesen skriver:
- Du gjorde, hvad du skulle gøre. Livet er ikke altid så ligetil, som nogen gerne vil gøre det til. Til knægten: Tag dig ikke af det, vi begår alle fejl. Det gælder bare om at lære af det, og det har du gjort. Videre med livet!
En anden skriver: Respekt Anders, medmenneskelighed og næstekærlighed. Alle rigtige forældre prioritere deres børns ve og vel højest!
