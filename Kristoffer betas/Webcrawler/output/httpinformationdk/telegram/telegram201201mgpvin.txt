MGP-vinder: Det føles fantastisk
Sangerinden Soluna Samay var lykkelig og overrasket efter sejren i Dansk Melodi Grand Prix 2012 i Aalborg.


 To værter i deres stiveste puds, ni sange og 6000 feststemte publikummer. Det var ingredienserne i Dansk Melodi Grand Prix 2012, der blev sendt direkte fra Gigantium i Aalborg lørdag aften.
Tilbage står én vinder, 21-årige Soluna Samay, med en fantastisk følelse efter popbraget.
- Jeg kan slet ikke beskrive, hvordan jeg har det. Jeg vandt, og det var Danmark, der gjorde, jeg vandt. Det er helt fantastisk, siger sangfuglen.
Soluna Samay er vokset op på Bornholm og i Guatemala. Hendes forældre var ikke til stede i Aalborg, så sangerinden måtte overbringe den glade nyhed via telefonen. Og det gjorde hun lige efter showet.
- Jeg har lige snakket med dem, og de er så stolte. De græder og er helt oppe og køre. De har fulgt med via webcam og Skype, fortæller hun med et kæmpe smil.
Sangerinden, der har en baggrund som gademusikant, mener selv, at hendes glæde ved musikken skaffede hende de afgørende stemmer.
- Jeg har spillet musik i så mange år, og jeg brænder så meget for det.
- Jeg tror, den sikkerhed, jeg har fået fra gaden, hjalp mig i aften, ræsonnerer hun.
Næste stop på Soluna Samays grand prix-rejse er Eurovision Song Contest 2012 i Aserbajdsjan til maj.
Danmark har ikke vundet siden 2000, da brødrene Olsen sang sig helt til tops med "Fly On The Wings Of Love". Og nu er det altså op til den unge sangerinde at gøre dem kunsten efter.
- Det bliver så fedt at komme derned. Det bliver Melodi Grand Prix gange 1000. Jeg glæder mig så meget, siger Soluna Samay.
Vindersangen "Should've Known Better" er skrevet af tre tunge drenge i dansk musik, produceren Chief 1, Remee og Isam B fra Outlandish.
