The Revenant topscorer blandt Oscar-nominerede
Med 12 Oscar-nomineringer er Leonardo di Caprio-film topscorer. "Mad Max: Fury Road" følger efter med 10.


 Hele 12 gange blev der sagt "The Revenant", da årets Oscar-nomineringer torsdag eftermiddag dansk tid blev præsenteret ved en ceremoni i Los Angeles.
Dermed er filmen topscorer foran "Mad Max: Fury Road", som slås med om 10 priser.
"The Revenant" er en semibiografisk western, som foregår i første halvdel af 1800-tallet, hvor en pelsjæger angribes af en bjørn og efterlades af sine rejsefæller i den tro, at han er død.
Hovedrollen spilles af Leonardo DiCaprio, der trods to årtier på Hollywoods øverste hylde af skuespillere, stadig har til gode at løfte en Oscar-statuette.
Det kan komme på tale i år, hvor han er nomineret til "bedste mandlige hovedrolle" og udråbt til storfavorit af bookmakerne.
Filmen er også blandt de nominerede til hovedprisen "bedste film", hvor instruktør Alejandro González Iñárritu kan vinde for andet år i træk, da han sidste år fik kåret "Birdman" til "bedste film".
Mens "The Revenant" er repræsenteret i de fleste af nomineringslistens tungeste kategorier, så er de fleste af 10 nomineringer til "Mad Max: Fury Road" at finde blandt de tekniske priser.
Filmen, som genopliver kulttrilogien om Mad Max, der gik sin sejrsgang fra 1979 til 1985, er dog at finde i kategorierne "bedste film" og "bedste instruktør".
"The Revenant" var på forhånd blandt favoritterne, efter at filmen i søndags fik prisen som "bedste dramafilm" ved årets Golden Globe-uddeling.
Ved den lejlighed vandt filmen "The Martian" prisen som bedste film i kategorien "musical eller komedie".
Ved Oscar-uddelingen, som afvikles den 28. februar, bejler filmen til syv priser, herunder "bedste film".
En anden rumfilm, den ultrapopulære "Star Wars: The Force Awakens", er nomineret i fire kategorier, samme antal som filmen "The Danish Girl".
Trods navnet er filmen en Hollywood-produktion, som dog delvist er optaget i København med støtte fra Copenhagen Film Fond.
Filmen handler om den danske kunstner Lili Elbe, der i 1930 fik en af verdens første kønsskifteoperationer.
I rollen som Elbe, der blev født under navnet Einar Wegener, ses Eddie Redmayne, der er nomineret til prisen som "bedste mandlige hovedrolle".
