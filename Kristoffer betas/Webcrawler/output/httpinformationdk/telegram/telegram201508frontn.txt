Front National smider Jean-Marie Le Pen ud
Det franske højrefløjsparti Front National har ekskluderet partiets 87-årige stifter, Jean-Marie Le Pen.


 Den bitre familiefejde i familien Le Pen nåede en foreløbig kulmination torsdag aften, da den 87-årige provokatør Jean-Marie Le Pen blev smidt ud af Front National, det franske højrefløjsparti, som hans datter Marine Le Pen nu er i spidsen for.
Partiet meddeler, at partistifteren vil få besked om ekskluderingen snarest.
Beslutningen om at smide Le Pen ud kommer efter en tre timer lang høring torsdag, skriver det franske nyhedsbureau AFP.
Årsagen til eksklusionen er, at Jean-Marie Le Pen er kommet med nogle stærkt provokerende udtalelser om gaskamre, og som blev for meget for hans datter.
I årevis har Le Pen været en torn i øjet på Marine Le Pen, der har skabt fremgang for partiet, efter at hun i 2011 overtog ledelsen.
Hun har gjort et stort arbejde for at rydde op i partiet og mindske antallet af racistiske og antisemitiske udtalelser, som der ifølge hende har været for hyppigt forekommende i Front National under Jean-Marie Le Pens ledelse.
I april blev det for meget for Marine Le Pen, da hendes far udtalte, at gaskamrene havde været en mindre detalje i historien. Han sagde desuden, at Frankrig burde gå sammen med Rusland om at redde den "hvide verden".
Det fik Marine Le Pen til at bryde med sin far, som ifølge hende begik "politisk selvmord".
Senere suspenderede hun ham fra partiet - en afgørelse, han gik til en domstol med og fik omgjort.
