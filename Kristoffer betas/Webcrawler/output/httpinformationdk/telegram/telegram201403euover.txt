EU overvejer særtopmøde om Ukraine
EU's ledere vil "meget snart" samles for at diskutere situationen i Ukraine, siger kommissionsformand Barroso.


 Den tilspidsede situation i Ukraine ser nu ud til at få EU-præsident Herman Van Rompuy til at indkalde de 28 stats- og regeringschefer til møde i Bruxelles med kort varsel.
Rygterne om et ekstraordinært EU-topmøde begyndte at svirre i weekenden. Og mandag lægger EU-Kommissionens formand, José Manuel Barroso, i en tale i Berlin op til, at planerne er tæt på at blive til virkelighed.
- Vi har allerede udtrykt vores meget alvorlige bekymring over situationen. Situationen er ikke blevet bedre. Vi samarbejder selvfølgelig med alle vores medlemslande for at finde et fælles, klart svar på udviklingen.
- I dag er der udenrigsministermøde. Og meget snart vil også stats- og regeringscheferne mødes for at finde et fælles svar, siger Barroso i talen.
Formelt er det EU-præsident Herman Van Rompuy, der skal indkalde til et eventuelt ekstra topmøde.
Van Rompuys vicetalsmand, Preben Aamann, bekræfter mandag eftermiddag overvejelserne over for Ritzau.
- Vi overvejer det, men der er på nuværende tidspunkt ikke indkaldt til ekstraordinært møde blandt stats- og regeringscheferne, siger talsmand Preben Aamann til Ritzau.
Ifølge flere kilder går overvejelserne på at holde et uformelt topmøde i midten eller slutningen af indeværende uge.
Flere medier mener at vide, at det i givet fald bliver torsdag, inden mange af stats- og regeringscheferne rejser videre til det konservative EPP's partimøde i den irske hovedstad, Dublin.
Den endelige beslutning ventes først truffet, når udenrigsministrene senere mandag har afsluttet deres ekstraordinære møde, som også blev indkaldt med kort varsel lørdag aften.
