Blå bloks rod med boligydelsen udløser millionregning
Udbetaling Danmark nåede at administrere efter ny boligydelse, før den blev sløjfet. Det giver ekstraregning.


 Det har kostet 4,7 millioner kroner, at regeringen og blå blok først blev enige om at sænke boligydelsen i finanslovaftalen, for så derefter at sløjfe ændringen.
Det viser et svar fra beskæftigelsesminister Jørn Neergaard Larsen (V) til Folketingets Beskæftigelsesudvalg.
Millionerne er gået til "administrative meromkostninger" og omfatter blandt andet særkørsler, orienteringsbreve og håndtering af borgerhenvendelser.
Ekstraregningen falder, fordi Udbetaling Danmark begyndte at administrere efter finanslovens lovforslag om den nye boligydelse, før den var blevet vedtaget i Folketinget.
Og forslaget endte som bekendt med at blive pillet helt ud i 11. time.
15. december trak blå blok nemlig aftalen tilbage efter massiv kritik og konkrete regneeksempler fra Ældre Sagen om konsekvenserne for en række pensionister.
Finansminister Claus Hjort Frederiksen (V) forsikrede dagen efter, at han ikke kendte til, at Udbetaling Danmark havde taget hul på administrationen af de endnu ikke vedtagne regler. Men det gjorde hans embedsmænd.
I et notat fra Styrelsen for Arbejdsmarked og Rekruttering fra 10. december, som Ritzau har fået aktindsigt, lyder det således:
- Såfremt der foretages ændringer af de elementer, som skal træde i kraft 1. januar 2016, vil Udbetaling Danmark ikke kunne nå at rette afgørelserne til.
- Boligydelsesmodtagerne vil modtage en afgørelse, som afspejler de regler, der indgik i det fremsatte lovforslag.
- Der vil derfor skulle udsendes nye afgørelser, som korrigerer den forkerte udbetaling af boligydelse for januar måned.
Oplysningerne blev modtaget med reaktionen "Det er jo væsentligt - jeg bringer det videre her i huset" fra en kontorchef i Finansministeriet, viser aktindsigten.
Tirsdag skal både Claus Hjort Frederiksen og Jørn Neergaard Larsen på et samråd redegøre for, "om Udbetaling Danmark har handlet på egen hånd, eller om ministrene kan bekræfte, at regeringen løbende har været informeret af Udbetaling Danmark, og at forligspartierne også har været informeret".
Det har samtlige partier i aftalen tidligere over for Ritzau afvist at have været.
16. december fik 325.000 danskere at vide, at de ville få udbetalt forkert boligydelse i januar. Der blev dog efterfølgende fundet en teknisk løsning, så alle fik den korrekte ydelse.
Boligpakken ville i 2016 have sikret statskassen 90 millioner kroner. De penge skal blå blok finde under forhandlinger til foråret.
