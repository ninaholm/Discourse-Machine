Erhvervslivet kræver bredt energiforlig
Regeringen bliver "nødt til at sætte ambitionsniveauet ned", hvis Venstre skal gå med, siger partiet.


 Erhvervslivets interesseorganisationer advarer nu imod, at Folketingets politikere indgår et smalt energiforlig, der vil skabe usikkerhed blandt investorerne. Det skriver Information.
- Virksomhederne skal have vished om, at de ikke den ene dag investerer i grøn energi og den næste dag får trukket tæppet væk under sig. Det kan enhver se er uhensigtsmæssigt.
- Derfor er et bredt forlig helt afgørende, og et smalt forlig en mindre katastrofe, siger direktør Tine Roed fra Dansk Industri og henviser til, at der er tradition for brede forlig på energiområdet.
Regeringen vil hente 5,6 milliarder kroner i øgede afgifter og investere dem i energisektoren for at gøre Danmark uafhængigt af fossile brændstoffer i 2050.
Men Venstre og Konservative truer med at trække sig fra forhandlingerne med regeringen, hvis ikke udgifterne til en omlægning af energisektoren ryger ned på højst 3,6 milliarder kroner.
Også de danske energiselskabers interesseorganisation, Dansk Energi, advarer imod et smalt forlig.
- Forandringer på energiområdet er skrøbelige. Inden for mange andre områder kan man vedtage én lovgivning for så at ændre den året efter.
- Men energiområdet er særlig sårbart, da selskaberne bygger vindmøller eller køber ledninger og bygger infrastruktur til elnettet. Intet af det kan du sætte på en ladvogn og flytte et andet sted hen, siger direktør Lars Aagaard fra Dansk Energi.
Venstre og De Konservative har begge truet med at forlade energiforhandlingerne trods ønsker om bredt samarbejde:
- Vi ønsker gerne et bredt forlig med regeringen, men hvis vi skal med, bliver den nødt til at sætte ambitionsniveauet ned, siger energiordfører Lars Christian Lilleholt (V) til Information.
