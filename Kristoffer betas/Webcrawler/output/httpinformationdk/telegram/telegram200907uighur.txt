Uighurer: Over 600 dræbte i Xinjiang



 Mellem 600 og 800 mennesker er omkommet i forbindelse med de seneste dages uroligheder i Kinas Xinjiang-provins mellem muslimske uighurer og han-kinesere. Det vurderer næstformanden for Uighurernes Verdenskongres.
 Asgar Can, der lever i eksil i Tyskland, hvor organisationen har til huse, siger, at vurderingen bygger på øjenvidneberetninger.
 - Nogle har fortalt os, at 600 er døde. Andre har sagt 800. Vi skønner, at det ligger mellem 600 og 800, siger han til det franske nyhedsbureau AFP.
 De kinesiske myndigheder siger, at 156 mennesker er blevet dræbt under sammenstød i Xinjiangs hovedby, Urumqi. Ifølge myndighederne er flere end 1000 mennesker blevet såret.
 Samtidig sagde myndighederne onsdag, at situationen i Urumqi er under kontrol. 
 - Som følge af korrekt ledelse fra regeringens og den regionale partikomités side er situationen nu under kontrol, siger Urumqis borgmester, Jerla Isamudin.
 Myndighederne har sendt omfattende forstærkninger af soldater og politi til byen. Som følge heraf var der onsdag roligt i Urumqi, og udenlandske journalister melder kun om små grupper af aktivister, der driver rundt i gaderne.
 Lederen af kommunistpartiet i Urumqi, Li Zhi, sagde onsdag på en pressekonference, at enhver, der bliver fundet skyldig i drab i forbindelse med urolighederne, vil blive dømt til døden.
 - De, som brutalt dræbte folk under urolighederne, vil vi dømme til døden, sagde Li.
 Siden søndag har stemningen mellem uighurerne, en muslimsk befolkningsgruppe med deres eget sprog og kultur, og så de på landsplan dominerende han-kinesere været på kogepunktet. Ifølge flere iagttagere er det mange årtiers spændinger, der bryder ud i lys lue, og den udløsende faktor skulle være et opgør på en legetøjsfabrik flere tusind kilometer fra Urumqi mellem han-kinesere og uighurer.
 På trods af den seneste udmelding fra Urumqis borgmester har der været flere meldinger om sammenstød og demonstrationer, hvor masserne har været bevæbnet med sten, spader og jernstænger.
 Myndighederne oplyser, at der i forbindelse med urolighederne er blevet anholdt 1434 mennesker. Der har siden tirsdag været natligt udgangsforbud i Urumqi, og næsten overalt i byen er internettet afbrudt.
 Som en understregning af alvoren i situationen besluttede den kinesiske præsident, Hu Jintao, onsdag at forlade G8-topmødet i Italien og flyve hjem for at tage sig af situationen i den olie- og naturgasrige provins, der samtidig har enorm strategisk betydning.
 - Jeg har aldrig set en kinesisk præsident afbryde en udlandstur før. De fortæller dig aldrig, at der er tegn på panik, men der er en klar bekymring, siger Jean Pierre Cabestan, der er professor i politologi ved Det Baptistiske Universitet i Hongkong.
 - Det viser, at ingen vigtige beslutninger kan træffes uden ham. Han er den eneste forbindelse mellem den civile og militære magt, tilføjer Cabestan. 
