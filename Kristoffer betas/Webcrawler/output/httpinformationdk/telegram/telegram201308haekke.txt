Hækkerup: For tidligt med dato om EU-afstemning
Regeringen vil ikke låse sig fast på en dato for en folkeafstemning om afskaffelse af to EU-forbehold.


 Det handler om timing, når der skal stemmes om ændring eller afskaffelse af de danske EU-forbehold på rets- og forsvarsområdet.
Det siger handels- og europaminister Nick Hækkerup (S), der dermed afviser Venstre-formand Lars Løkke Rasmussens forslag om allerede nu at beslutte en lynafstemning om de to forbehold.
- Regeringen synes også, at vi skal afskaffe forsvarsforbeholdet og forbeholdet om retslige og indre anliggender.
- Men problemet med Løkkes forslag er, at hvis vi nu låser os fast på en dato, der ligger otte måneder ude i fremtiden, så risikerer vi, at vi ikke varetager Danmarks interesser, siger ministeren og tilføjer:
- Den politiske dagsorden - også i Europa - bevæger sig hurtigt, og vi står i en situation, hvor vi er på vej ud af en omfattende finanskrise. Røgen er ved at lægge sig, og om lidt kan vi se det europæiske landskab.
- Og så har vi bedre mulighed for at agere.
Lars Løkke Rasmussen har mandag meldt sig klar til et opgør med de to EU-forbehold allerede i foråret, når der er valg til EU-Parlamentet.
V-formanden vurderer, at det vil være uansvarligt at blive ved med at skubbe en afstemning foran sig, fordi konsekvenserne af retsforbeholdet er for påtrængende.
Justitsminister Morten Bødskov (S) har længe fremhævet, at Danmark står til at ryge ud af det europæiske politisamarbejde Europol på grund af forbeholdet.
De Radikales politiske ordfører, Sofie Carsten Nielsen, er glad for udmeldingen fra Lars Løkke Rasmussen.
Men det ændrer ikke på regeringens ønske om at vente med at fastsætte en dato for en afstemning, siger Nick Hækkerup.
- Det er regeringens holdning, at vi gerne vil af med forbeholdene, men det skal gå ordentlig til.
Spørgsmål: Så Radikales opbakning til Løkkes forslag påvirker ikke regeringens holdning?
- Nej. Regeringens holdning er bestemt af, hvornår det er bedst for Danmark og ikke efter en kalender. For vi er nervøse for den usikkerhed, det kan skabe, siger Nick Hækkerup.
Tilbage i 2009 foreslog de tre regeringspartier selv Lars Løkke Rasmussen en afstemning om forbeholdene.
