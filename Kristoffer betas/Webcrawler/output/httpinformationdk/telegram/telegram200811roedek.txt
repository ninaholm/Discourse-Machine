Røde Kors nægter at overvåge tuneser



 Dansk Røde Kors nægter at udføre integrationsminister Birthe Rønn Hornbechs (V) planer om elektronisk overvågning med fodlænker. Det skriver Kristeligt Dagblad i dag.
- Denne form for kontrol vil under ingen omstændigheder være noget, som Dansk Røde Kors vil kunne forestå. Det vil være helt utænkeligt, siger Jørgen Chemnitz, asylchef i Dansk Røde Kors, som driver Center Sandholm.
Det er netop på Center Sandholm, at tuneseren, der er mistænkt for mordplaner på tegneren Kurt Westergaard, og 17 andre udlændinge på tålt ophold er forpligtede til at opholde sig. 
 Da tuneseren til manges overraskelse i søndags blev fundet i sit hjem i Århus, brød finanslovforhandlingerne midlertidigt sammen, og regeringen måtte love Dansk Folkeparti at få styr på situationen hurtigt. Birthe Rønn Hornbech har tidligere sagt, at hun er parat til at indføre elektroniske fodlænker til personer på tålt ophold. Et lovforslag fremsættes i denne uge. 
