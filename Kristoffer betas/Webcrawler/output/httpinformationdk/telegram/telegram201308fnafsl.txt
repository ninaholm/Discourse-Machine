FN har afsluttet giftgas-undersøgelser i Damaskus
Inspektørerne fremskynder deres konklusion, men uden at svække kvaliteten af deres analyser, skriver Reuters.


 FN-inspektørerne i Syrien har afsluttet deres undersøgelser i Damaskus, siger en FN-talsmand.
Inspektørerne vil fremskynde deres analyser, men det vil ske uden, at det svækker kvaliteten af deres analyser, siger FN-talsmanden Martin Nesirky .
FN's generalsekretær, Ban Ki-moon, er parat til at underrette FN's Sikkerhedsråd om resultatet af deres undersøgelser i weekenden om nødvendigt, siger han.
Intet land har bedt om at få samlet Sikkerhedsrådet, hvor Rusland tidligere har blokeret for tre resolutioner vendt mod det syriske regime, der traditionelt er allieret med styret i Moskva.
De 13 eksperter, der ledes af svenskeren Åke Sellström har i en uge været i Damaskus for at undersøge, om der er brugt kemiske våben i den syriske borgerkrig. Holdet har også fået følgeskab af FN's ledende våbenekspert, vicegeneralsekretær Angela Kane.
Stats- og regeringschefer fra hele verden og FN's Sikkerhedsråd havde opfordret Assad til at give inspektørerne lov til at besøge forstaden, hvor angrebet fandt sted.
Talsmanden siger, at en rapport fra FN-inspektørerne vil blive givet til alle FN's medlemslande.
 Meldingen fra inspektørerne kom samtidig med, at USA's udenrigsminister, John Kerry, i en erklæring sagde, at USA's regering har "den største tillid" til en amerikansk efterretningsrapport, der placerer skylden for det kemiske angreb hos Syriens præsident Assad.
- USA ved, at det syriske regime forberedte angrebet, og USA ved, hvornår raketter med kemiske våben blev affyret, og hvornår de landede, hedder det i erklæringen, hvor
Kerry kalder angrebet i Damaskus for en "forbrydelse mod menneskeheden".
