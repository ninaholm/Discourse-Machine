Grønne afgifter stiger op mod 1500 kroner



 El- og varmeregningen stiger for alle danskere, når regeringens skattereform træder i kraft til næste år. En gennemsnitlig dansk husstand skal betale op mod 1500 kroner mere om året i grønne afgifter. 
 Alle med en årsindkomst på mindre end 360.000 kroner bliver kompenseret gennem en ny grøn check på 1300 kroner pr. voksen og 300 kroner pr. barn, mens danskere med en indkomst på over 377.000 kroner ingen kompensation får. Den grønne check bliver gradvist nedtrappet mellem en årsindtægt på 360.000 og 377.000 kroner.
 En familie med to voksne og to børn, hvor forældrene hver tjener under de 360.000 kroner, vil altså modtage 3200 kroner om året.
 En beregning, som Dansk Fjernvarme har foretaget for Ritzau, viser, at huse med oliefyr får den største regning.
 Varmeregningen stiger årligt med cirka 900 kroner for et gennemsnitshus på 130 kvadratmeter, når varmen kommer fra olie. Er huset opvarmet med naturgas, bliver det cirka 770 kroner dyrere om året. Stigningen i fjernvarmeregningen vil være mellem 400 og 600 kroner alt efter, hvor i landet man bor.
 Strømmen stiger med cirka 10 øre pr. kWh. En dansk husstand bruger i gennemsnit 4000 kWh, så stigningen er 400 kroner om året. For en husstand med fire personer er et gennemsnitsforbrug ifølge energiselskabet Dong på 5100 kWh, hvilket betyder 510 kroner oven i elregningen.
 Vandafgiften stiger, da regeringen hæver spildevandsafgiften med 50 procent. Det varierer meget fra kommune til kommune, hvor høj spildevandsafgiften er, men for de fleste danskere familie vil det koste under 100 kroner om året.
