Ekskong Konstantins søn forlovet



 Det danske kongehus skal formentlig snart til bryllup. 40-årige Nikolaos, fætter til kronprins Frederik og prins Joachim, har forlovet sig med den 11 år yngre Tatiana Blatnik.
 Han har ifølge netavisen examiner.com været kæreste med Blatnik i de seneste seks år, så det har ligget i luften, at forlovelsen var på vej.
 Meddelelsen om forlovelsen kommer fra Nikolaos' forældre, ekskong Konstantin og eksdronning Anne-Marie.
 På Konstantins hjemmeside står der kort, at han og Anne-Marie er "glade for at meddele, at vores søn Nikolaos er forlovet med Tatiana Blatnik".
 Ifølge examiner.com har Nikolaos ventet indtil julen, hvor familien var samlet, til at fortælle om forlovelsen.
 Angiveligt har han givet sin kommende kone en ring, der har tilhørt Anne-Marie, som i øvrigt er søster til dronning Margrethe.
 Der foreligger ikke oplysninger om, hvornår eller hvor brylluppet skal stå. 

