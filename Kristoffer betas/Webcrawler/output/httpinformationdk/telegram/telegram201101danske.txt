Danskerne tror på økologien
Flertal har tillid til økologiske varer. Minister afviser, at regeringen trækker i den forkerte retning.


 Tilliden til økologi som et realistisk alternativ til det traditionelle landbrug med kunstgødning og sprøjtemidler er udbredt hos danskerne.
Ifølge en ny undersøgelse fra Gallup ser 70 procent af de adspurgte økologi som et bæredygtigt og realistisk alternativ til det konventionelle landbrug. Kun 16 procent er overvejende uenige, mens 5 procent er helt uenige. 
Undersøgelsen er lavet på initiativ af Danmarks Naturfredningsforening (DN), hvor direktør René la Cour Sell ser den som et signal om, at danskerne er parate til at leve meget mere bæredygtigt.
- Desværre trækker politikerne i den anden retning, selvom det har vist sig at være urentabelt for landmanden selv og ødelæggende for vores fælles ressourcer som rent vand, natur og miljø, siger han. 
DN ønsker et 100 procent økologisk dansk landbrug i fremtiden. Men selvom økologien har vist sig robust, og i disse år har imponerende vækstrater, så er Danmark langt fra mål, mener René la Cour Sell. 
- Det er en klar hindring, at regeringen ønsker en rent markedsdrevet udvikling. Det var logisk, at staten viste vejen for eksempel ved helt oplagt at omlægge offentlige landbrugsarealer til økologi, siger han. 
Alene Fødevareministeriet ejer 2500 hektar landbrugsjord, hvoraf intet er drevet økologisk, siger han og kritiserer samtidig, at en lovet aktionsplan for økologien fra fødevareminister Henrik Høegh (V) er blevet forsinket ind i det nye år. 
Den kritik afvises af ministeren, som siger, at 26 procent af Fødevareministeriets jord dyrkes økologisk.
- Og når planen er blevet forsinket, skyldes det, at vi har ville høre mange parter og sikre os, at vi gør det rigtige, siger Henrik Høegh og henviser til en offentliggørelse i februar.
Han glæder sig i øvrigt over danskernes tillid til økologiske varer.
- Det ligger godt i tråd med planen om, at det økologisk drevne areal skal være fordoblet i 2020, siger Henrik Høegh. 
