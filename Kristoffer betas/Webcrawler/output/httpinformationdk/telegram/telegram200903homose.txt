Homoseksuelle får lov at adoptere



 Homoseksuelle par får fremover lov til at adoptere børn.
 Det besluttede et flertal i Folketinget - uden om regeringen - tirsdag, da seks medlemmer af Venstres folketingsgruppe valgte at gå mod partilinjen og stemme for forslaget. Det blev vedtaget med stemmerne 62 for og 53 imod.
 Formanden for Borgerligt Centrum, Simon Emil Ammitzbøll, der står bag forslaget, kalder det et "stort skridt for ligestillingen".
 - Nu får vi en ligestilling mellem homoseksuelle og heteroseksuelle, og samtidig får vi mulighed for flere potentielle adoptanter og dermed også, at flere børn før de bedste forældre, siger Simon Emil Ammitzbøll.
 Ud over Borgerligt Centrum stemte Enhedslisten, SF, Socialdemokraterne, De Radikale, Liberal Alliance og løsgængeren Pia Christmas-Møller for forslaget, samt seks medlemmer af Venstres folketingsgruppe: Gitte Lillelund Bech, Karen Ellemann, Malou Aamund, Ellen Thrane Nørby, Karsten Lauritzen og Sophie Løhde. Gruppemedlemmerne var på forhånd fritstillede, da der var tale om et såkaldt etisk beslutningsforslag.
 Med loven bliver Danmark et af de ganske få lande i verden, der tillader homoseksuelle at adoptere. Af samme grund har justitsminister Brian Mikkelsen (K) kaldt forslaget for "tom symbollovgivning", der ikke får nogen reel betydning. Ingen af de lande, som danske adoptionsbureauer samarbejder med, tillader nemlig homoseksuelle at adoptere. 

