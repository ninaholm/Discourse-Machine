Næsehornenes vagter er anholdt for krybskytteri
Tre vagter i nationalparken Kruger i Sydafrika er anholdt. De mistænkes for også at være krybskytter.


Tre vildtvagter i dyrereservatet Kruger National Park i Sydafrika er anholdt og mistænkes for at arbejde som krybskytter, der dræber næsehorn.Det skriver den sydafrikanske avis Citizen, som citerer nyhedsbureauet Sapa.- De blev fundet med en jagtriffel, ammunition, køretøj og udstyr til krybskytteri, da de blev anholdt, siger Abe Sibiya, chef for firmaet SANParks, som administrerer Sydafrikas nationalparker.Anholdelserne skete i den forgange weekend i forlængelse af et samarbejde mellem politiet og SANParks.Umiddelbart inden anholdelserne blev der fundet et næsehorn, der lige var dræbt i det område, som de tre vagter havde ansvaret for.- Det er uheldigt, at de, der får til opgave at passe på disse dyr, tilsyneladende ødelægger den arv, som de har fået mandat til at beskytte, siger Sibiya.Der er ikke oplysninger om, hvornår de tre skal i retten.I fredags greb politiet også ind og anholdt mistænkte krybskytter. Det drejer som om en leder, der blev anholdt i Pretoria, mens ni andre blev anholdt rundt om i landet.Ifølge anklagemyndigheden mistænkes banden for at have dræbt mindst 24 næsehorn i perioden mellem 2008 og 2012.Siden begyndelsen af i år er mindst 700 næsehorn blevet dræbt i Sydafrika af krybskytter. De fleste af dyrene er dræbt i netop Kruger-parken.I et forsøg på at beskytte dyrene har myndighederne planer om at flytte næsehorn, måske til sikre områder i nabolande.Næsehornenes horn er mange penge værd. Krybskytterne sælger dem til landene i Asien, hvor der er kunder, som mener, at knust næsehorn er medicin.ritzau/
