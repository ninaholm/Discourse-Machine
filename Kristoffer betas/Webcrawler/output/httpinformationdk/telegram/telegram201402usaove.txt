USA overvejer sanktioner mod Island over hvalfangst
Island ignorerer åbent en international aftale om hvalfangst, og det bør straffes, lyder det.


 USA overvejer at indføre sanktioner mod Island på grund af landets hvalfangst, som ifølge de amerikanske myndigheder strider mod en international aftale.
Det nordiske lands fangst falder under Konventionen om international handel med udryddelsestruede vilde dyr og planter (Cites), lyder det fra det amerikanske indenrigsministerium.
Det har sendt sagen videre til præsident Barack Obama, der nu ifølge reglerne har 60 dage til at beslutte sig for, om der skal indføres økonomiske sanktioner mod Island.
Sagen var også oppe at vende i 2011, men her afviste Obama at indsætte sanktioner, men beordrede i stedet, at der blev taget diplomatiske skridt i sagen.
Island og Norge er de eneste nationer, der åbent trodser et moratorium fra 1986 om kommerciel hvalfangst.
 Japan slår også hundredvis af hvaler ihjel hvert år, men siger, at det lever op til aftalen ved at benytte et smuthul i moratoriet, der tillader "dødelig research" på havgiganterne.
Island sælger en stor del af landets hvalfangst til det japanske marked. Og det har hævet dets hvalkvote for 2014 til 383 hvaler, til trods for at kvoten for sidste år ikke blev udnyttet til fulde.
Indenrigsminister Sally Jewell siger i en meddelelse, at moratoriet fra 1986 har hjulpet til at sikre en stigende hvalbestand, efter at hvaler var nær uddøde på grund af kommerciel hvalfangst.
Dyrebeskyttelsesgrupper er begejstrede over udtalelsen og opfordrer Obama til at handle.
- Det er ikke alene brutalt, men også kortsigtet at dræbe truede finhvaler, siger Taryn Kiekow Heimer fra Natural Resources Defense Council.
- Island bør ikke få lov til at ignorere det faktum, fordi der er en midlertidig økonomisk gevinst. Denne praksis er ganske enkelt ubæredygtig og ondsindet, fortsætter hun.
