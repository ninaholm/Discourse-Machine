V: Ukraine vil misbruge af Elbæks EM-besøg
Ukraines regime vil misbruge kulturminister Uffe Elbæks (R) besøg ved fodbold-EM, frygter Folketingets flertal


 Kulturminister Uffe Elbæk (R) bør blive væk fra fodbold-EM i Ukraine, fordi regimet kan misbruge hans besøg til at legitimere styret trods undertrykkelse af oppositionspolitikere som tidligere premierminister Julia Timosjenko samt overgreb mod homoseksuelle.
Det siger Venstres kulturordfører Michael Aastrup Jensen, som ved et åbent samråd i kulturudvalget opfordrer Uffe Elbæk til at blive hjemme fra fodbold VM i Ukraine.
- Styret vil bruge det fuldstændig i propagandaen til at sige: Nu kommer EU-formandskabslandet (Danmark). Det kan godt være, at EU-kommissærer melder afbud, men nu kommer de. Se, de støtter os indirekte, siger Michael Aastrup Jensen.
Folketingets flertal af de borgerlige partier samt Enhedslisten opfordrer i en beretning fra udenrigsudvalget Uffe Elbæk til at boykotte fodbold-EM.
Michael Aastrup afviser i den forbindelse, at Venstre dermed bryder VK-regeringens linje om ikke at boykotte OL i 2008 i Beijing.
- Der er en kæmpeforskel fra dengang og nu, da der er en boykot i gang. Flere toneangivende EU-lande og EU-systemet med formanden for ministerrådet (Herman Van Rompuy) og Kommissionen (José Manuel Barroso) i spidsen bliver hjemme, siger han.
Dansk Folkepartis udenrigsordfører Søren Espersen opfordrer Uffe Elbæk til at blive væk og besøge Ukraine senere.
- Glem dette fodbold og tag en tur til Ukraine, hvor han kan møde regeringen og oppositionen, siger Søren Espersen.
Han erkender, at der er masser af dobbeltmoral i sagen, når VK-regeringen ikke blev væk fra OL i 2008 i Beijing.
- Vi skal holde tungen lige i munden. Vil han med fodboldlandsholdet og lege roligan, så er det en ting. Hvis han vil mødes med oppositionsgrupper, så er det noget andet, siger Søren Espersen.
