Obama tror på aftale om missilskjold



 USA's præsident, Barack Obama, tror, at striden med Rusland om planen om et missilskjold kan løses på længere sigt.
 - Jeg tror, at vi med tiden vil få at se, at de amerikanske og russiske standpunkter smeltes sammen, sagde Obama efter drøftelser med den russiske præsident, Dmitrij Medvedev, i Moskva mandag.
 USA har en plan om at etablere et raketskjold, som omfatter anlæg i Polen og Tjekkiet. Rusland klager over, at missilforsvaret er rettet mod russisk territorium.
 Obama sagde, at det vil være upassende at kæde planen om missilskjoldet sammen med den amerikansk-russiske aftale på topmødet om at nedskære antallet af atomvåben. Han sagde, at der er tale om to forskellige trusler.

