Stoltenberg: Ruslands fly udgør en fare for civile
Både Danmarks forsvar og Natos generalsekretær afviser, at man sender usynlige fly på vingerne nær Rusland.


 Natos generalsekretær, Jens Stoltenberg, siger, at de russiske militærflyvninger tæt på Natos territorium er til fare for civile.
- Det handler ikke alene om flere hændelser og flere fly. Det handler også om måden, flyvningerne foregår på.
- De afleverer ikke deres flyveplaner, de kommunikerer ikke med de civile luftfartsmyndigheder, og de tænder ikke for deres transponere. Og det udgør en fare for den civile luftfart, siger Stoltenberg mandag aften i Bruxelles.
Nato-chefen afviser dermed beskyldninger fra det russiske forsvarsministerium om, at Nato-fly ligesom de russiske fly i Europa slukker for de radiosendere - såkaldte transponere - der hjælper civile luftfartsmyndigheder med at se og identificere dem.
- Jeg vil gerne understrege, at alle Nato-fly - Awacs-fly (overvågningsfly, red.) og jetfly - flyver i overensstemmelse med internationale sikkerhedsstandarder. Og at Natos Awacs- og jetfly tænder for deres transponere, siger Stoltenberg.
Udenrigsminister Margot Wallström fra Sverige, der ikke er med i Nato, sagde tidligere mandag, at både Sverige og Nato indimellem har fly på vingerne, som ikke sender de identificerende radiosignaler.
- Det er desværre ikke usædvanligt, at også svenske fly har fløjet uden transponder, og det gør Nato-fly også.
- Vi mener, at det her må diskuteres med de internationale organer, og man skal måske også tænke over, om der er brug for bedre tekniske løsninger og aftaler om transponere, sagde Wallström i forbindelse med EU's udenrigsministermøde i Bruxelles.
Det danske forsvar afviser i en pressemeddelelse oplysninger fra Ekstra Bladet om, at også danske F-16 fly på den måde gør sig usynlige.
- Det er ikke korrekt. Når Forsvarets fly flyver i områder med civil lufttrafik, skal de have transponderen tændt. Samtidig er flyene i konstant kontakt med civile og militære luftfartsmyndigheder, så de er orienteret om den civile lufttrafik, skriver forsvaret i en pressemeddelelse.
Udtalelserne kommer, efter at en talsmand for det russiske forsvarsministerium søndag har modsagt en række danske og svenske oplysninger om episoden i fredags, hvor et dansk passagerfly fra Cimber måtte ændre kurs, da det kom tæt på et russisk militærfly over Østersøen.
