Engell: Regeringen er enig med Løkke - men siger nej
S og R vil også give erhvervslivet fred, men kan ikke gå med på Lars Løkkes garanti, vurderer Hans Engell.


 Ingen ændringer i skatter og afgifter for erhvervslivet frem til næste folketingsvalg.
Det er udspillet fra Venstres formand, Lars Løkke Rasmussen, til forhandlingerne om en forårspakke, der skal hjælpe de danske virksomheder i gang efter den økonomiske krise.
Og det sætter regeringen i et dilemma, vurderer politisk kommentator Hans Engell.
- Han giver dem muligheden for at lave en garanti, som vil koble Enhedslisten helt af.
- Men hvis de siger nej, så vil det udstille, at regeringen trods en forårspakke til erhvervslivet stadig er klar til at komme med en masse nye skatter og afgifter, påpeger han.
Og Løkkes tilbud er en fristelse for to af regeringspartierne, da Hans Engell vurderer, at både Socialdemokraterne og De Radikale er enige i tankerne bag.
- Det ligger i forlængelse af, hvad både Helle Thorning og Bjarne Corydon har sagt tidligere, påpeger kommentatoren med henvisning til statsministeren og finansministeren.
- Så jeg tror i virkeligheden ikke, at der er den store substansforskel mellem S og R på den ene side og Venstre i den anden, tilføjer Engell.
Alligevel forventer han, at Venstre må berede sig på et nej tak.
- Det lander formentlig på, at regeringen vil sige til Lars Løkke, at de ikke kan give ham nogen garantier i forhold til de forhandlinger, de skal have med Enhedslisten om finansloven.
- Hvis regeringen valgte fuldstændig at låse sig, ville det skabe problemer, mener Hans Engell.
Han forventer dog stadig, at regeringen vil indgå en aftale om en forårspakke med Venstre, da efterspillet fra sidste års skattereform har vist, at regeringen godt kan skifte hest uden at miste sit parlamentariske grundlag:
- Meget tyder på, at Enhedslisten har affundet sig med en arbejdsdeling, som går ud på, at de får noget indflydelse på finansloven, og så gennemfører regeringen i øvrigt al den økonomiske politik, erhvervspolitikken og skattepolitikken sammen med Venstre.
