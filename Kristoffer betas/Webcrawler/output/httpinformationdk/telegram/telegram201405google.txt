Google får 12.000 ønsker om at blive glemt på første dag
Virksomheden bag verdens største søgemaskine begynder nu at vurdere europæiske ønsker om at blive slettet.


 Google har modtaget 12.000 ønsker fra folk, der ønsker at blive "glemt" af verdens førende søgemaskine.
Det sker ifølge en talsmand fra Google i Tyskland på førstedagen for en ny elektronisk ansøgningsformular, efter at virksomheden af EU er blevet tvunget til at tilbyde europæere at blive fjernet fra søgemaskinens resultater.
Google har oprettet en særlig hjemmeside, hvor folk kan bede om at få fjernet resultater, der involverer dem selv fra Googles internet-søgninger.

Resultatet på 12.000 bekræfter tidligere skøn, som blandt andre tyske Der Spiegel har skrevet om.
I maj dømte EU-Domstolen, at europæere har ret til at få links til informationer om dem selv slettet fra søgninger under særlige omstændigheder.
Særlige omstændigheder gælder blandt andet, hvis disse oplysninger er forældede eller urigtige.
Ifølge Google vil hvert enkelt ønske blive behandlet og vurderet ud fra de givne kriterier.
Selskabet vil ikke give et skøn for, hvor lang tid der vil gå, før søgeoplysninger bliver slettet, hvis de ellers opfylder kriterierne.
EU-dommen udspringer af en sag, hvor den spanske statsborger Mario Costeja González klagede over Google for at få dem til at fjerne et af de links, der kommer frem, når man søger på hans navn.
González mente, at et af søgeresultaterne var krænkende.
