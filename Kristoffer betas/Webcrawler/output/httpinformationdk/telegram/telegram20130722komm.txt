22 kommuner indfører øjeblikkeligt afbrændingsforbud
Det tørre danske sommervejr resulterer nu i flere restriktioner om afbrænding rundt om i landet.


 De seneste ugers knastørre sommervejr har gjort naturen ekstrem brandfarlig.
Derfor indfører flere og flere kommuner nu forbud mod afbrænding i den åbne natur.
Aktuelt har 22 kommuner indført øjeblikkeligt afbrændingsforbud, mens yderligere en halv snes kommuner på deres hjemmesider opfordrer til stor forsigtighed.
Det skriver Kommunernes Landsforening på sin hjemmeside, kl.dk.
I Jylland er forbud indført i Vesthimmerland, Rebild, Mariagerfjord, Billund, Kolding, Fredericia, Vejen, Vejle, Sønderborg, Haderslev og Aabenraa.
På Fyn gælder forbuddet i Middelfart, Odense, Nordfyn, Faaborg Midtfyn og Langeland.
På Sjælland er der udsted forbud i Hillerød, Frederikssund, Halsnæs, Egedal, Furesø og Tårnby.
I Kolding Kommune fortæller beredskabsinspektør, Christina Fischer, at kommunen indførte forbuddet for en uge siden, efter at have været i tæt kontakt med flere eksperter på området.
- Blandt andre Naturstyrelsen, som har en masse folk, der færdes ude i naturen og som har fingeren på pulsen.
- Og når der kommer med en melding fra dem om, at det er rigtig, rigtig tørt, så er det en vigtig del af vores overvejelser, når vi indfører dette forbud, siger Christina Fischer til Ritzau.
Forbuddet er udstedt ifølge en bekendtgørelse, der som oftest omfatter brug af åben ild og afbrænding. Omvendt omfatter det ikke brug af for eksempel havegrill ved helårsboliger eller etablerede bålsteder ved stranden.
Desuden opfordrer i alt ni kommuner til stor forsigtighed med at gøre brug af åben ild - uden dog at indføre et direkte forbud.
Brandvæsnet i Tønder, Esbjerg, Fanø og Varde opfordrer til, at man undgår brug af åben ild i naturen.
Også Aarhus, Fredensborg, Holbæk og Vordingborg kommuner advarer på deres hjemmesider mod uforsigtig omgang med ild.
- Vi ligger nu helt op over 9 på DMIs tørkeindeks, der på en skala fra 1 til 10 viser, hvor stor risikoen for tørke er, siger Vordingborgs beredskabschef Lasse E. Hansen til kl.dk, der med bekymring følger tørkens udvikling.
Christina Fischer og resten af beredskabet i Kolding Kommune venter nu på, at vejrguderne kaster noget regn ned over det danske land.
- Men vi skal have mere end en millimeter eller to. Vi skal have en ordentlig bløder, der kan fugte det hele igennem, før vi ophæver forbuddet, slutter hun.
