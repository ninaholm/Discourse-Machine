Ulovlig lastbilkørsel skal registreres med mobilen
Danske lastbilchauffører skal registrere udenlandske lastbiler på veje og rastepladser via deres mobiltelefon.


 Svenske lastbilchauffører har i halvanden måned "meldt" udenlandske vogntogs færden på landevejene. Og nu skal danske lastbilchauffører til at gøre det samme.
- Over 2000 vogntog i Sverige mistænkes for ulovlig cabotagekørsel. Det siger lidt om omfanget, når man tænker på, at registreringerne kun foregik over halvanden måned, siger direktør for DTL og formand for Nordic Logistics Association, Erik Østergaard.
Cabotagekørsel er de ture, som udenlandske chauffører kører indenrigs i eksempelvis Danmark fra de afleverer et internationalt læs og til de samler et nyt op og forlader landet.
Reglerne i EU giver lov til tre af disse ture. Men meldingerne fra branchen er, at ordningen bliver misbrugt af billige, udenlandske chauffører, der laver internationale proformature for at køre billig cabotagekørsel i Danmark.
De svenske chauffører var med til at registrere udenlandske vogntogs færden via en særlig app på mobiltelefonen. Og i løbet af efteråret skal både Danmark, Norge og Sverige være med til at registrere kørslerne.
Det er logistikforsker Henrik Sternberg fra Lunds Tekniske Universitet, der vil lede det omfattende projekt.
Fra Danmark bidrager et samarbejde mellem DTL, som er både branche- og arbejdsgiverorganisation, og fagforbundet 3F, der organiserer hovedparten af de danske lastbilchauffører, til finansieringen af projektet.
- Dataindsamlingen og bearbejdelsen af data har allerede vist sit værd. Vi forventer at få et meget mere nuanceret billede af, hvordan cabotage bliver brugt i tilknytning til de internationale kørsler landene imellem, siger Erik Østergaard i en pressemeddelelse.
Allerede i foråret blæste daværende transportminister Henrik Dam Kristensen (S) til kamp mod den ulovlige cabotagekørsel. Initiativerne omfatter blandt andet højere bøder og bedre kontrolmuligheder.
