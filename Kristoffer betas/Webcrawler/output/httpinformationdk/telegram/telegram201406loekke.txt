Løkke inden skæbnemøde: Jeg er stolt over mine resultater
Venstres formand slår fast, at han ikke vil stå i vejen for succes til partiet.


 Det var en Lars Løkke Rasmussen med rigtig god tid, der mødte pressen forud for aftenens hovedbestyrelsesmøde i Venstre, hvor hans fremtid som formand skal diskuteres.
I over 20 minutter svarede han på spørgsmål, og han sluttede af med at opridse sine politiske resultater - blandt andet fra tiden i regeringen.
- Jeg er stolt over at være formand for Venstre og at have levet hele mit ungdoms- og voksenliv i dette her parti. Og jeg kan stå på mål for alle mine politiske resultater, siger Lars Løkke Rasmussen.
Det er blandt anden Venstres indkøb af tøj for 152.000 kroner til Lars Løkke og partiets betaling af en rejse for hans kone og ene søn, der har affødt aftenens møde.
Løkke ser frem til diskussionen i hovedbestyrelsen på mødet i Odense.
- Jeg har hele tiden sagt, at jeg ikke vil stå i vejen for, at Venstre får succes. Og det er jo det, vi skal diskutere med hinanden, siger han.
Han kan godt forstå, at baglandet er kritisk.
- Ja, det kan jeg godt forstå. For det tegner et billede af, at pengene sidder meget løst hos os, og det er derfor, vi har brug for at snakke om det, uanset hvilken konklusion det ender med, siger han.
Flere politiske kommentatorer har vurderet - efter at have snakket med kilder tæt på Venstre-toppen - at Lars Løkke trækker sig på aftenens møde. Den diskussion vil han ikke ind.
- Det er ikke noget, jeg skal diskutere med dig, men med hovedbestyrelsen, og jeg har selv fremkaldt den debat, som jeg havde forestillet mig, at vi skulle tage på de indre linjer, og det har jeg tænkt mig selv at overholde.
Spørgsmål: Så du er altså klar til at trække dig?
- Næææ, jeg er klar til at gå til hovedbestyrelsesmøde, for det er det, jeg har indkaldt til, siger han.
Mødet starter klokken 17.30, og her skal man diskutere Løkkes rolle som formand, efter at han efter valget til EU-Parlamentet påtog sig ansvaret for, at Venstre måtte nøjes med to mandater.
Løkke har gennem de seneste uger været i fokus, efter at det er kommet frem, at han har fået indkøbt tøj for 152.000 kroner af sit parti, ligesom han har fået betalt en rejse til Mallorca for sin kone og ene søn.
Dertil kommer, at Venstre har betalt for, at Løkke har kunne ryge på hotelværelser, hvor man ikke måtte ryge.
Sagerne har siden fået dele af baglandet til at kræve hans afgang.
