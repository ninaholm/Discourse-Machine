Omstridt K-borgmester bliver på posten i Høje-Taastrup
De Konservatives Michael Ziegler går 2,5 procent frem ved valget i Høje-Taastrup.


 I forårets omstridte lærerkonflikt var Høje-Taastrups konservative borgmester, Michael Ziegler, chefforhandler for KL.
På trods af meget negativ omtale i den sag tyder alt på, at han bliver genvalgt som borgmester.
Efter at alle stemmerne er talt op, ligger Michael Ziegler og De Konservative til en fremgang på 2,5 procent til i alt 41,3 procent af stemmerne.
Fremgangen ændrer dog ikke på antallet af mandater i byrådet. Partiet råder fortsat over ni ud af byrådets 21 mandater.
De Konservative har indgået valgforbund med Dansk Folkeparti, der får to mandater, og dermed bør flertallet i byrådet være formalia.
Ydermere har Venstre og Liberal Alliance også lagt op til at støtte Michael Zieglers mandat i kampen om borgmesterposten, men det bliver kun Venstre af de to, der har et mandat at bidrage med.
Det er ikke første gang, at De Konservative har et godt valg i Høje-Taastrup. Ved valget i 2009 mere end fordoblede partiet deres stemmetal.
Blandt taberne i Høje-Taastrup er Socialdemokratiet med spidskandidaten Thomas Bak, der er søn af den tidligere bykonge Anders Bak. Partiet forbliver dog på syv mandater.
SF går fra to mandater ned til et enkelt, mens Radikale Venstre mister deres eneste mandat. Enhedslisten er ny i kommunalbestyrelsen i forhold til valget i 2009. Partiet har fået et enkelt mandat.
Stemmeprocenten i Høje-Taastrup ligger på 69 procent.
