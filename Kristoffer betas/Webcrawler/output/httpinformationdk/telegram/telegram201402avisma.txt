Avis: Mærsk-vagter døde angiveligt af en overdosis heroin
Der blev fundet sprøjter med heroin i de to døde sikkerhedsvagters kahyt på Maersk Alabama.


 De to 44-årige sikkerhedsvagter på containerskibet Maersk Alabama døde efter alt at dømme af en overdosis heroin.
Det oplyser politiet på Seychellerne til Ekstra Bladet.
- Konklusionen lyder, at de to mænd døde af åndedrætssvigt med mistanke om hjertestop.
- Politiets efterforskning peger på, at de døde af en overdosis narko, da der blandt andet blev fundet sprøjter med heroin i kahytten, oplyser polititalsmand Jean Toussaint i en e-mail til Ekstra Bladet.
 Han tilføjer, at myndighederne endnu ikke har afsluttet de toksikologiske undersøgelser, der med nøjagtighed kan forklare, hvilke stoffer de to mænd havde i kroppen, da de døde.
 Politiet har endnu ikke fået svar på prøver af urin, blod og maveindhold fra de to mænd, der er sendt til nabolandet Mauritius, der skal gennemføre de sidste retsmedicinske undersøgelser.
De to sikkerhedsvagter var tidligere frømænd i Navy Seal, og arbejdede for det private sikkerhedsfirma Trident Group, der var hyret til at beskytte skibets besætning og gods mod pirater.
De to mænd fungerede som vagter om bord, og det er velkendt, at det amerikanske indregistrerede Maersk Alabama sejler med bevæbnede vagter. Tidligere har bevæbnede vagter afværget piratangreb på skibet.
 I forbindelse med fundet af de to døde vagter på skibet i sidste uge på Seychellerne, oplyste pressechef hos A.P. Møller-Mærsk, Louise Münter, at rederiet har nultolerance overfor stoffer og alkohol.
Maersk Alabama blev verdenskendt i 2009, da pirater tog skibets amerikanske kaptajn til fange. Den dramatiske gidselaffære endte med, at tre pirater blev dræbt og kaptajnen befriet.
Dramaet blev til spillefilmen "Captain Phillips" med stjerneskuespilleren Tom Hanks i hovedrollen.
