Finanslov giver flere penge til ældre og unge forældre
Ny delaftale på sundhedsområdet sikrer yderligere 600 millioner i 2015 til at fjerne overbelægning på sygehuse


 Regeringen, SF og Enhedslisten er tirsdag aften nået til enighed om en sundhedspakke, der styrker sundhedsområdet med yderligere 600 millioner kroner i 2015.
Aftalen betyder i alt 6,5 milliarder kroner over fire år, siger sundhedsminister Nick Hækkerup (S), da aftalen bliver præsenteret.
- Aftalen sikrer et fælles solidarisk sundhedsvæsen, som vi gerne vil have det, siger Nick Hækkerup.
Hovedpunkterne i den nye delaftale er bedre indsats over for ældre patienter, der skal væk fra hospitalsgangene, hjælp til fødende og en bedre forebyggelse.
- Det glæder mig, at vi har kunnet indgå en aftale, der går videre end regeringens eget sundhedsudspil, så vi både styrker indsatsen på vigtige områder som kræft og kroniske sygdomme, og samtidig sætter endnu mere fokus på forebyggelse og gør en ekstra indsats over for udsatte grupper, siger finansminister Bjarne Corydon (S) i en pressemeddelelse.
- Alle danskere bør have lige stor mulighed for at leve et godt og langt liv og få den bedste behandling, hvis de bliver syge. Her er denne sundhedsaftale et kæmpe skridt på vejen.
Fra 2015 og de næste fire år øremærkes 725 millioner ældre patienter og 435 millioner fødeafdelingerne, hvor jordemødre klager over stress og personalemangel.
249 millioner kroner skal bruges til mere forskning i sammenhæng mellem hormonforstyrrende stoffer og mænds sædkvalitet og 66 millioner kroner til kroniske patienters medicintilskud.
- Regeringens sundhedsudspil lægger sporene ud for et ambitiøst løft af livskvaliteten for nogle af de danskere, der har det allersværest - hvad enten de kæmper med kræft eller udbredte kroniske lidelser som lungesygdomme, diabetes eller gigt, siger økonomi- og indenrigsminister Morten Østergaard (R).
- Med det yderligere løft, der nu er aftalt med SF og Enhedslisten, er vi nu tættere på vores fælles mål, nemlig at alle borgere skal have den bedste behandling, "jo før - jo bedre".
Aftalen er betinget af, at den samlede finanslov vedtages.
