Pommes frites på vej ud af idrætshallerne



 Farvel til frituren og pommes frites. 
 I Haderslev er den usunde mad i kommunens tre største idrætshaller blevet skiftet ud med gulerodsstave og sportsboller. Det er langt fra det eneste sted i landet, hvor sportsfolket bliver budt på sundere mad. Selvom der ikke findes nogen opgørelse, er Kommunernes Landsforening, idrætsforeningerne og interesseorganisationer enige om, at sportscafeterierne i hele landet for alvor arbejder med at afskaffe det usunde.
 - Nu er det naturligt og acceptabelt, at man siger, at der skal være sund mad i idrætshallen. Den holdning var der ikke for fire år siden, siger projektleder Simon Rask fra Kræftens Bekæmpelse, der de seneste fire år har arbejdet med emnet.
 Den ændrede holdning skyldes i høj grad den sundhedsbølge, som er rullet ind over landet, er alle parterne enige om.
