DSU-formand: S-tilbagegang er hamrende alvorligt
Det er bekymrende, at Socialdemokratiet er i modvind, og blå blok tromler frem, ifølge Camilla Schwalbe.


 Da formanden for de unge socialdemokrater, Camilla Schwalbe, gik på talerstolen på S-kongressen i Aalborg lørdag, udnyttede hun ikke alene tiden til at rose statsminister Helle Thorning-Schmidt (S).
Hun advarede også om, hvad der sker, hvis tilbagegangen for de røde ikke vender.
- Nu siger jeg noget, som jeg ved, gør ondt på os alle sammen.
- Under 20 procent i meningsmålingerne. Det faktum, at der er flere, der vælger at gå ud end ind i partiet. Det at hver femte dansker er villig til at stemme på Kristian Thulesen Dahl (DF), og det faktum, at Venstre har overtaget vores position som det største parti.
- Det er hamrende alvorligt. Ikke kun for Socialdemokratiet, men for Danmark, siger DSU-formanden.
Socialdemokratiet står lige nu til blot 19,6 procent af stemmerne i Ritzau Index, der er et gennemsnit af landets fem toneangivende meningsmålinger, Voxmeter, Epinion, Gallup, Greens og Rambøll.
Samtidig rejser vælgerne i flere målinger spørgsmålstegn ved Thornings eget lederskab.
Camilla Schwalbe advarer om, at hvis Lars Løkke Rasmussen (V) genvinder statsmagten, så kan danskerne blandt andet se frem til tyske lønninger, private forsikringer for sundhed, brugerbetaling på uddannelse og 14-årige i fængsel.
- Jeg mener, at det er vigtigt, at vi får sagt det, som det er. Højrefløjen i Danmark vil skabe et ulige, mere usikkert og mere usolidarisk samfund, siger Schwalbe og fortsætter:
- Og hvis Lars Løkke lytter med, så vil jeg gerne sige til dig: Lars, du lyver over for danskerne, når du forsøger at bilde dem ind, at man kan give skattelettelser for fem milliarder kroner og indføre nulvækst, uden det har konsekvenser for velfærden.
- Det er en stor fed løgn, siger DSU-formanden.
Også formanden for Dansk Folkeparti, som ifølge målingerne har nydt godt af vælgerflugten fra Socialdemokratiet, fik en hård medfart af de unge socialdemokrater.
- For mig at se er der ingen tvivl om, at hvis der er noget parti i det her land, der gentagne gange og massivt har svigtet arbejderne, så er det Kristian Thulesen Dahl og Dansk Folkeparti, siger Camilla Schwalbe.

