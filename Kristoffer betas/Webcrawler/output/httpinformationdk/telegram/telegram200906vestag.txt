Vestager tvivler på Løkkes EU-vilje



 De Radikales politiske leder sår nu tvivl om statsminister Lars Løkke Rasmussens reelle vilje til at komme af med de danske EU-forbehold.
 Det sker få timer inden, Folketingets EU-positive partier mødes med Venstres statsminister på Marienborg for at diskutere Danmarks EU-politik.
 - Vi har fået så vidt forskellige meldinger, om det skal være nu, eller ikke skal være nu. Tiden skal være moden og månen skal være tiltagende. Han tager alle mulige forbehold. Det gør, at jeg sidder tilbage med en fornemmelse af, at jeg ikke ved, om Lars Løkke Rasmussen vil af med forbeholdene eller ej. Det er som om, han ikke tør efter et EP-valg, hvor den skepsis, som Morten Messerschmidt repræsenterer, nu står utroligt stærkt, siger Margrethe Vestager til Ritzau.
 Under onsdagens rundrejse til Berlin og London afviste Lars Løkke Rasmussen, at en afstemning om Danmarks rets- og forsvarsforbehold kan komme på tale, inden Lissabon-traktaten er på plads. Han sagde samtidig, at euroforbeholdet efter hans mening er det vigtigste forbehold at skille sig af med. Det er De Radikale uenige i.
 - Forsvarsforbeholdet er det enkleste. Retsforbeholdet er det mest komplekse, men det er til gengæld også det, der påvirker os mest direkte, siger Margrethe Vestager.

