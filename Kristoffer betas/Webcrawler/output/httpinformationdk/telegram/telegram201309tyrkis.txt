Tyrkiske fly skyder syrisk helikopter ned
Syrisk helikopter var kommet ind i tyrkisk luftrum, da det blev skudt ned, siger tyrkisk minister.


 Tyrkiske kampfly har skudt en syrisk helikopter ned, som krænkede tyrkisk luftrum.
Det oplyser den tyrkiske vicepremierminister Bülent Arinc.
Helikopteren befandt sig to kilometer inde på tyrkisk område, da den blev ramt, siger han.
- Den blev gentagne gange advaret af vores luftforsvar, men da krænkelsen fortsatte, styrtede det ned på syrisk jord efter at være ramt af raketter fra vores fly, forklarer Arinc.
Den tyrkiske udenrigsminister, Ahmet Davutoglu, oplyser, at hans regering vil informere FN's Sikkerhedsråd og Nato-landene om omstændighederne ved nedskydningen af den syriske helikopter.
Syrien og Tyrkiet havde tidligere tætte forbindelser, men med udbruddet af den syriske borgerkrig for to et halvt år siden, var det slut med venskabelige forhold.
Tyrkiet har siden ført kampagne for, at præsident Bashar al-Assad styrtes fra magten i Syrien.
Det har ført til højspændte episoder på grænsen mellem de to lande, der er blevet forværret af, at syriske raketter er landet på tyrkisk jord og har skadet beboere og deres ejendom.
På tyrkisk anmodning har Nato opstillet raketsystemet Patriot ved grænsen til Syrien for at kunne nedskyde syriske raketter.
Det Syriske Observatorium for Menneskerettigheder oplyser, at den syriske helikopter, der blev ramt af tyrkiske fly, faldt ned på den syriske side af grænsen, og den ene af piloterne er taget til fange af de syriske oprørere.
