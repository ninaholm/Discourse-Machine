Liberal jurist: Ny PET-lov hjælper - men ikke nok
SF og De Radikale har misbrugt deres chance til at få en ordentlig kontrol med PET, mener chefjurist.


 Den ny PET-lov giver langt fra tilstrækkelig kontrol med efterretningstjenesten.
Det mener Jacob Mchangama, chefjurist i den liberale tænketank CEPOS.
Han beskylder SF og De Radikale for at have sovet i timen, ved ikke at have presset mere på, for at få en endnu stærkere kontrol.
 - De burde have udnyttet deres mulighed og presset Socialdemokraterne langt mere, så vi kunne have fået en lov og kontrol med efterretningstjenesterne, der ville være på niveau med, hvad man har i udlandet og ikke mindst have sikret, at borgerne er sikret mod misbrug, og at PET er sikret mod mytedannelse og mistillid, siger Jacob Mchangama.
Et bredt flertal i Folketinget har fredag vedtaget en ny PET-lov, der betyder, at der skal oprettes et nyt uafhængigt tilsyn, som skal forbedre kontrollen med Politiets Efterretningstjeneste (PET).
Kontrollen omfatter blandt andet PET's brug af agenter og registrering af oplysninger.
Men selv om der er tale om forbedringer, så er det ikke godt nok, mener Jacob Mchangama.
- Den nye PET-lov styrker både den retslige og parlamentariske kontrol af efterretningstjenesten. Blandt andet kan tilsynet kontrollere PETs behandling af oplysninger, og det får en god indsigt i PETs virksomhed.
- Men på trods af forbedringerne, er det ikke tilstrækkeligt, siger han.
Mchangama er utilfreds med, at det fortsat kun er kontroludvalgets opgave at holde sig orienteret om PETs virksomhed uden at skulle foretage nogen bedømmelse af PETs behandling af konkrete sager og uden at blive udstyret med egentlige sanktionsmuligheder.
- PET-tilsynets fokus er afgrænset til personoplysninger og er dermed afskåret fra at føre tilsyn med PET's brug af tvangsindgreb og øvrige funktionsområder, lyder kritikken fra Jacob Mchangama.
