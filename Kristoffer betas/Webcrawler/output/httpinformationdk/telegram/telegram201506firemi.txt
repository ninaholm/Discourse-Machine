Fire ministre gør nyt forsøg på at skabe fred i Ukraine
Minsk-aftalen fra februar har ikke ført til fred i Ukraine, og tirsdag samles de fire landes udenrigsministre.


 Udenrigsministrene fra Rusland, Ukraine, Tyskland og Frankrig samles tirsdag til endnu en runde forhandlinger i den efterhånden langtrukne fredsproces for det krigshærgede Ukraine.
I februar blev de fire lande enige om en våbenhvile, den såkaldte Minsk II, men angreb fra både den tidligere sovjetrepublik og de prorussiske separatister er fortsat siden.
Søndag lød således beskyldninger fra både oprørere og regeringshæren om, at den anden part havde brugt tunge våben.
Tilbagetrækning af tunge våben var et af omdrejningspunkterne i Minsk-aftalen fra februar.
Organisationen for Sikkerhed og Samarbejde i Europa, OSCE, som er indsat til overvåge konflikten, har hidtil haft vanskeligt ved at bekræfte parternes overholdelse af aftalen.
Organisationen har registreret stribevis af problemer med implementeringen af Minsk II.
- Det må ikke blive endnu et talkshow i Paris, siger den ukrainske udenrigsminister, Pavlo Klimkin, til nyhedsbureauet Interfax ifølge det tyske bureau dpa.
- Enten når vi konkrete resultater, eller også viser vi, at Rusland ikke ønsker Minsk-aftalen implementeret, siger udenrigsministeren.
Mødet mellem Frank-Walter Steinmeier, Laurent Fabius, Sergej Lavrov og Pavlo Klimkin finder sted, dagen efter at EU formelt har forlænget økonomiske sanktioner mod Rusland med seks måneder.
Rusland har svaret med en forlængelse af importforbud på EU-fødevarer.
De fire ministre mødes i løbet af tirsdagen i den franske hovedstad.
