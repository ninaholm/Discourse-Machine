Gidseldrama er slut på luksushotel i Mali: Mindst 18 dræbt
Det var angiveligt islamister fra en gruppe tilknyttet al-Qaeda, som stod bag gidseldrama, der er slut nu.


 Mindst 18 er blevet dræbt efter gidseldrama på et luksushotel i Malis hovedstad, Bamako, hvor gerningsmænd fredag trængte ind og tog flere end 100 gæster som gidsler.
Der er fundet 18 døde efter gidseldramaet, som synes ovre, efter at maliske specialstyrker stormede hotellet fredag eftermiddag.
Det bekræftes af Malis sikkerhedsminister, Salif Traoré, ifølge AFP.
- De har på nuværende tidspunkt ikke flere gidsler i deres hænder, og styrker er i gang med at opspore dem, siger sikkerhedsministeren på en pressekonference.
Det er endnu småt med detaljer, og det fremgår ikke af ministerens kommentarer, hvorvidt gidseltagerne er sluppet bort, eller om de stadig befinder sig på hotellet.
Ifølge en kilde i det maliske militær er to gerningsmænd dog blevet dræbt.
En embedsmand fra Mali bekræfter ifølge den franske tv-kanal BFM, at der er ikke bliver holdt flere gidsler på hotellet Radisson Blu.
Tilhængere af en gruppe tilknyttet al-Qaeda tog skylden for gidseltagningen ifølge et opslag på det sociale medie Twitter, skrev Reuters tidligere.
Amerikanske specialstyrker bistod ved operationen, og franske specialstyrker fra nabolandet Burkina Faso var også til stede i hotellet, hvor de "deltog i operationen sammen med maliere", siger en sikkerhedskilde på betingelse af anonymitet.
Blandt andre amerikanske, tyrkiske, indiske, kinesiske og franske statsborgere er involveret i gidseldramaet.
Der er dog ingen grund til at tro, at der er danskere involveret, har Udenrigsministeriets Borgerservice oplyst til Ritzau.
De danske myndigheder har været i kontakt med alle danskere, som man kender til i Bamako.
