Obama ser forsvarsbudget som en reform



 USA's præsident, Barack Obama, underskriver et forsvarsbudget, som efter hans opfattelse gør op med frås i det amerikanske militær.
 - Jeg har altid afvist opfattelsen om, at det er nødvendigt at lade milliarder af dollar af skatteydernes penge gå til spilde for at sørge for landets sikkerhed, sagde Obama, da han godkendte budgettet på 680 milliarder dollar (over 3420 milliarder kroner).
 - I virkeligheden mener jeg, at vi svækker sikkerheden, når vi bortødsler disse penge - og det er grunden til, at vi har vedtaget en forsvarslov, som udrydder noget af svindet og ineffektiviteten i vores forsvarsproces.
 Barack Obama tilføjer, at budgettet ikke er perfekt, og at han vil fortsætte sin kampagne mod overflødige udgifter, der ofte består i bevillinger til projekter, som er favoriseret af kongresmedlemmer i deres egen stat.
 Forsvarsbudgettet imødekommer hovedparten af ønskerne fra Pentagon med hensyn til finansåret 2010, som begyndte den 1. oktober. Loven om bevillingerne er resultatet af et kompromis mellem Senatet og Repræsentanternes Hus.
 Dog ignorerede Kongressen en henstilling fra Obama og afsatte penge til at fortsætte arbejdet med at udvikle en alternativ motor til F-35 kampflyet, som bygges af General Electric og Rolls-Royce. Der var også penge til flere C-17 transportfly.
 Men præsidentens anbefaling blev fulgt, når det gælder F-22 kampflyet. Her indstilles produktionen, når 187 fly er fremstillet. Det er fire mere end i øjeblikket.

