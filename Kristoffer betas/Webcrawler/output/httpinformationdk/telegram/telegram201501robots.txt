Robotstøvsugere erstatter hjemmehjælpen
Inden årets udgang vil ni ud af ti kommuner benytte robotstøvsugere i ældres hjem.


 Robotstøvsugerne rykker ud af skammekrogen.
Efter at de selvkørende maskiner i en årrække har været skældt ud for at køre uden om nullermændene, er de vej tilbage til institutioner og ældres hjem.
En undersøgelse fra Kommunernes Landsforening (KL) viser, at flere end 70 procent af kommunerne i øjeblikket råder over robotstøvsugere.
I løbet af 2015 vil andelen stige til 90 procent, vurderer kommunerne i en netop offentliggjort effektiviseringsundersøgelse.
- Mange kommunalpolitikere har været påpasselige med at indkøbe støvsugerne til borgernes egne hjem, men det er sket noget de seneste år.
- Kvaliteten af støvsugningen er blevet bedre, samtidig med at maskinerne er blevet mere brugervenlige. Det er blevet nemmere at skifte poserne, og det skal ikke gøres så ofte, siger Gitte Duelund Jensen, leder af Velfærdsteknologi hos KL.
I Hedensted tilbydes alle modtagere af praktisk hjemmehjælp at få en robotstøvsuger på prøve, og er de tilfredse, overtager de den gratis. Til gengæld skal hjemmehjælperen ikke længere støvsuge.
- Robotstøvsugerne er blevet en succes forstået på den måde, at de ældre er glade for dem og kommunen sparer penge.
- Efter en tilvænning finder folk ud af, hvordan de skal bruge dem, for eksempel flytte lidt rundt på tingene, så den kan komme rundt. Derfor har vi besluttet at gøre dem til et permanent tilbud, siger Hans Jørgen Hansen (V), formand for udvalget for social omsorg.
Fra 2007 til 2020 stiger antallet af yngre ældre med omkring 275.000, mens udviklingen i gruppen med de ældste stiger med 45.000.
Skal kommunerne have råd til den udvikling, er det nødvendigt, at flere ældre kan klare sig selv, siger Povl Kylling Petersen (S), formand for social og sundhedsudvalget i Aabenraa Kommune.
Her er tre ud af fire borgere, der modtager hjælp til rengøring, vurderet til at kunne klare sig med en robotstøvsuger.
