Kinesisk rigmand vil købe og ændre New York Times
New York Times' stil og tradition gør det meget svært at have en objektiv dækning af Kina. Hvis vi køber den, vil tonen i avisen nok ændre sig, siger Chen Guangbiao, som er blandt de 400 rigeste kinesere


 
	En stenrig kinesisk forretningsmand vil købe den amerikanske avis The New York Times og "genopbygge dens troværdighed og indflydelse".

	Chen Guangbiao, som er blandt de 400 rigeste kinesere, er kendt for sine reklamestunts, men fastholder, at dette ønske er ganske seriøst.

	- Jeg har planer om at købe The New York Times, lad venligst være med at betragte det som en joke, hedder det i en overskrift i den statsejede avis Global Times i Kina.

	- New York Times' stil og tradition gør det meget svært at have en objektiv dækning af Kina. Hvis vi køber den, vil tonen i avisen nok ændre sig. Jeg har haft samtaler med ligesindede investorer, hvor vi har diskuteret et køb, skriver Chen Guangbiao.

	New York Times står bag flere prisvindende journalistiske undersøgelser i Kina, og efter afsløringer om partitoppen i 2012 har avisens hjemmeside har været blokeret i det folkerige land.

	Avisens journalister har angiveligt svært ved at få visum til Kina.

	I de kinesiske statsmedier bliver kritik af personer i det ledende kommunistiske parti set som et angreb på selve landet.

	Chen Guangbiao ønsker med købet at genopbygge kinesernes tillid til The New York Times, hævder han.

	Da han mandag i sidste uge afslørede sin plan, blev det betragtet som endnu et pr-stunt fra en mand, der blandt andet er kendt for at sælge frisk luft på dåse til beboere i den stærkt forurenede hovedstad Beijing.

	Men senere på ugen blev han spottet af en kinesisk finansjournalist i lufthavnen i New York, hvilket har givet nyt liv til rygterne.

	En talskvinde for den amerikanske avis siger, at avisen ikke har viden om Chen Guangbiaos planer.

