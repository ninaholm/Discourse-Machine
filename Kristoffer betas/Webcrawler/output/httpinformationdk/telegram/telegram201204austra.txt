Australien ud af Afghanistan før tid
Australien trækker landets soldater ud af Afghanistan et år før planlagt, siger premierminister Julia Gillard.


 Australien vil trække sine soldater ud af Afghanistan et år tidligere end planlagt.
De fleste australske soldater vil dermed have forladt landet ved udgangen af 2013, siger premierminister Julia Gillard.
Hun vil fremlægge den reviderede tidsplan for tilbagetrækningen på den Nato-konference, der bliver holdt i Chicago i næste måned.
- Jeg er overbevist om, at Chicago vil anerkende medio 2013 som en vigtig milepæl i den internationale strategi, siger Gillard.
- Et afgørende punkt, hvor de internationale styrker kan indtage en støtterolle i hele Afghanistan.
De lande, der har sendt soldater til Afghanistan, er enige om, at alle kamptropper skal være ude af landet senest ved udgangen af 2014.
Australien er en af USA's tætteste koalitionspartnere og har tidligere sagt, at man vil beholde soldaterne i det krigshærgede land indtil 2014, men Gillard siger, at afghanerne vil være klar til at overtage ansvaret for sikkerheden tidligere.
På Nato-konferencen i Chicago ventes USA's præsident, Barack Obama, sammen med de øvrige ledere i Afghanistan-koalitionen at opstille en mere detaljeret plan for tilbagetrækningen for at forhindre, at Afghanistan ryger ud i en borgerkrig, når de udenlandske soldater rejser hjem.
