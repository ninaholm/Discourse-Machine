Landmænd mister masser af jord uden erstatning
Landmændene blev lovet kompensation for randzonerne. Men nu trækker Mette Gjerskov (S) alligevel i land.


 Danske landmænd tvinges til at stoppe dyrkning af landbrugsjord langs 25.000 kilometer vandløb, og det viser sig nu, at en del landmænd selv må bære de økonomiske tab, som udlægningen af de såkaldte randzoner medfører.
Det skriver Jyllands-Posten.
Randzonerne gør det forbudt for landmænd at dyrke afgrøder 10 meter fra åer, søer og vandløb, så naturen bliver skånet for sprøjtegifte og kvælstofbelastning.
Fødevareminister Mette Gjerskov (S) har ellers flere gange lovet, at landmændene ville modtage kompensation for at indstille dyrkningen af de 50.000 hektar, som randzonerne skal omfatte.
Men for nylig faldt den planlagte støtteordning på gulvet, fordi vandplanerne blev udsat, og regeringen måtte i al hast oprette en ny støtteordning.
På grund af EU-regler indeholder denne ordning et støtteloft på samlet 7500 euro over tre år, og dette loft omfatter både randzonestøtten og en lang række andre mindre statsstøtteordninger.
- Det er korrekt, at jeg har lovet landmændene kompensation, og det er korrekt, at det nu viser sig, at et ukendt antal landmænd ikke kan få den fulde kompensation. Det er stærkt utilfredsstillende, siger Mette Gjerskov til Jyllands-Posten.
- Vi har ledt i alle skuffer for at finde et redskab, der sikrede støtte til alle. Det har ikke været muligt, og desværre er realiteten, at vi næppe kan hjælpe de landmænd, der rammer støtteloftet, tilføjer hun.
