Filmforsker: Voldsomt at smide Trier ud
Triers udtalelser er tåbelige, men det er voldsomt at smide ham ud af Cannes, vurderer lektor i Filmvidenskab.


 Det er en voldsom reaktion at smide Lars von Trier ud af Cannes-festivalen efter hans udtalelser om Hitler.
Det mener lektor i filmvidenskab ved Københavns Universitet Peter Schepelern.
Han tager dog på ingen måde Trier i forsvar.
- Jeg opfatter det som en i flere henseender tåbelig performance fra Trier på pressemødet. Men når man lytter efter, er det jo bare malplaceret drilleri, sarkasme og provokation, konstaterer forskeren.
- Bestemt malplaceret, men slet ikke noget, som jeg synes, giver baggrund for, at festivalen reagerer på den måde.
Lars von Trier har flere gange brugt festivalen i Cannes til at komme med kontroversielle udtalelser. I 2005 kaldte han blandt andet USA's daværende præsident George W. Bush for et "røvhul".
- Der er normalt en vid aktionsradius for, at kunstnere kan sige nogle åndssvage ting. Trier har dyrket den stil i mange år.
- Men nu har han trykket på noget, som er afsindigt ømfindligt, forklarer Peter Schepelern.
Han sammenligner sagen med kollegaen og samarbejdspartneren Jørgen Leths selvbiografi.
- Vi har en stor, excentrisk, dansk filmkunstner, som kommer ud i verden med nogle flotte udtalelser.
- Kunstneren tror, at udtalelserne kommer inden for et særligt lille kunstner-drivhus, men i stedet bliver han ramt af virkelighedens relativt banale betonmur, siger lektoren.
Han vurderer, at udtalelsen og den efterfølgende udelukkelse vil skade Triers nye film, "Melancholia".
- Det er selvfølgelig ikke nogen klog markedsføring af en film, som ikke umiddelbart har noget med udtalelserne at gøre.
- Nazi-, Hitler-, jøde- og antisemisme-tangenterne, som er i spil i det, han siger, har intet med Melancholia at gøre. Så hele filmen forsvinder i forgrundsstøj, konstaterer Peter Schepelern.
Han vurderer ikke, at sagen vil få betydning for dansk films muligheder på festivalen i Cannes fremover.
Til gengæld har von Trier sat ild til en af sine vigtigste platforme.
- Hans karriere har været centralt knyttet til Cannes og det kunstfilmpublikum, der har Cannes som den centrale festival, konstaterer Schepelern.
