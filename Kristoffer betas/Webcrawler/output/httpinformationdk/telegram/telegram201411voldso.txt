Voldsom busulykke i Pakistan: 56 meldes dræbt
Kvinder og børn har mistet livet i en trafikulykke i det sydlige Pakistan. Yderligere flere er blevet kvæstet.


 En bus er tirsdag kørt frontalt sammen med en lastbil i det sydlige Pakistan.
Ifølge det lokale politi har mindst 56 mennesker mistet livet i ulykken.
- Bussen med passagerer var på vej til Karachi og kom kørende fra den nordvestlige by Swat. Bussen kom over i den forkerte side af vejen og kørte frontalt sammen med en lastvogn. 56 personer er blevet dræbt, siger Nasir Aftab, der er ledende politibetjent i området, til AFP.
Han tilføjer, at der blandt de dræbte er 17 kvinder og 18 børn.
Yderligere 18 personer er blevet kvæstet i ulykken, og en læge ved Khairpur-hospitalet oplyser, at tre af de kvæstede er i kritisk tilstand. Lægen bekræfter samtidig dødstallet.
Ulykken skete nær byen Khairpur, der ligger 450 kilometer nord for Sindh-provinsens hovedstad, Karachi.
Pakistan er berygtet for sin trafik, hvor ulykker ofte sker som følge af dårlige veje og slidte biler kombineret med farlig kørsel.
Landets beredskab har kun basalt udstyr, og når ulykker sker et stykke væk fra de større byer, tager det lang tid for redningsarbejdere at nå frem, hvilket mindsker chancen for overlevelse blandt de kvæstede.
I april bragede en bus sammen med en ladvogn i Sindh. Ulykken kostede 42 mennesker livet.
To busser og en tankbil kolliderede i marts. I alt 35 blev dræbt, og mange omkom i flammer, da benzinen blev antændt.
