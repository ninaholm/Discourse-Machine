Nordiske lande kræver svar om terrorliste i Emiraterne
Den dansk ambassade i Abu Dhabi har bedt om et møde med De Forenede Arabiske Emirater om ny terrorliste.


 Flere nordiske lande er enige om at kræve svar på, hvorfor en række lokale islamiske organisationer - deriblandt en dansk - er opført på en nylig opdateret terrorliste i De Forenede Arabiske Emirater.
Det danske udenrigsministerium bekræfter, at man arbejder på at undersøge, hvad der ligger til grund for, at de nordiske, islamiske organisationer er sat på en terrorliste.
Ministeriet har via den danske ambassade i Abu Dhabi bedt om et møde, men der er endnu ikke aftalt noget.
Ifølge de norske myndigheder er der tale om et fælles nordisk initiativ, men Danmark er ifølge Udenrigsministeriet ikke umiddelbart del af dette.
- Jeg kan bekræfte, at der er enighed om, at de nordiske lande skal forsøge at få en dialog med emiraterne om disse lister, siger en pressemedarbejder, Veslemøy Salvesen, fra det norske udenrigsministerium til nyhedsbureauet NTB.
- Vi vil sammen opsøge Udenrigsministeriet i Emiraterne og fremlægge vores synspunkt, siger hun.
Det finske udenrigsministerium skriver på sin hjemmeside, at de nordiske lande vil samarbejde på diplomatisk niveau og forsøge at få et møde med myndighederne i De Forenede Arabiske Emirater.
Blandt de opførte organisationer på terrorlisten står Det Islamiske Forbund i Danmark, en mindre organisation med hovedkvarter på Hejrevej i København.
Mohammad Fouad Albaraz, der er imam hos forbundet, har udtrykt forundring over, at hans menighed står listet som en terrororganisation i De Forenede Arabiske Emirater.
