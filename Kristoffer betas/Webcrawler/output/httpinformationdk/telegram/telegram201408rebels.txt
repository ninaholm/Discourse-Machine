Rebelske ministre får sparket i ny fransk regering
Flere topministre beholder deres post. Heriblandt udenrigsminister Laurent Fabius.


 Tre ministre, der åbent har kritiseret den franske regerings økonomiske politik, er ikke længere en del af ministerholdet efter en lynrokade i landet.
Posten som økonomiminister overtages af Emmanuel Macron, der er tidligere bankmand og præsident François Hollandes tætte allierede. Macron har tidligere været Hollandes øverste økonomiske rådgiver.
Udnævnelse af 36-årige Macron som ny økonomiminister kommer dagen efter, at Hollande højst overraskende bad premierminister Manuel Valls om at danne en ny regering.
Det skete efter, at den hidtidige økonomiminister, Arnaud Montebourg, kom i vælten, da han i weekenden opfordrede til et markant skifte i regeringens økonomiske politik. Den nuværende er en vækstdræber, mente han.
Kritikken blev nævnt som en af hovedårsagerne til, at regeringen i al hast skulle omrokere. Montebourg, der befinder sig på socialistpartiets venstrefløj, sagde i samme omgang, at han ikke ønskede at være en del af den nye regering.
To andre ministre, der ligeledes befinder sig på partiets venstrefløj, fik heller ikke plads i den nye regering. Kulturminister Aurelie Filippetti og undervisningsminister Benoit Hamon bakkede op om Montebourgs kritik og er ikke længere at finde blandt regeringstropperne.
Fleur Pellerin bliver ny kulturminister, mens Najat Vallaud-Belkacem overtager som undervisningsminister.
Flere franske topministre bliver til gengæld på deres poster. Det gælder blandt andet udenrigsminister Laurent Fabius, finansminister Michel Sapin og miljø- og energiminister Ségolène Royale, der er Hollandes tidligere partner og mor til hans fire børn.
Rokaden bliver set som Hollandes forsøg på at genvinde kontrollen med den politiske agenda. Hans popularitet ligger på et lavpunkt, og avisen Le Monde beskriver manøvren som "præsidentens sidste chance for at redde sin femårige periode".
