Kina giver en milliard ekstra til Pakistan
Kina lover at give 200 millioner dollar - 1,1 milliard kroner - ekstra i nødhjælp til Pakistan.


 Kina lægger 200 millioner dollar - 1,1 milliarder kroner - ekstra i nødhjælpspuljen til det oversvømmelseshærgede Pakistan. Det siger den kinesiske premierminister, Wen Jiabao, der i øjeblikket er i New York til FN's topmøde om fattigdom. 
- Jeg vil gerne benytte lejligheden til at meddele, at Kina oven i den allerede lovede bistand vil give yderligere 200 millioner dollar i bistand til Pakistan, siger Wen Jiabao.
Meddelelsen kommer en måned efter, at USA's udsending i Pakistan, Richard Holbrooke, langede ud efter regeringen i Beijing for at være for nølende med nødhjælpskronerne til Pakistan. 
Kina har tidligere lovet at bidrage med omkring 47 millioner dollar i støtte til Pakistan, som i juli blev ramt af massive oversvømmelser, der ifølge FN har ramt 21 millioner mennesker, mens 12 millioner har brug for akut fødevarehjælp. 
Voldsomme regnskyl ramte i juli det nordlige Pakistan, og oversvømmelserne har siden bevæget sig langsomt mod syd og ramt landsbyer og landbrugsjord over et areal på størrelse med England. 
Kina har i år også selv kæmpet med de værste oversvømmelser i mere end 10 år, hvor tusindvis er blevet dræbt.
