Putin før valg: Ingen skummel studehandel
Putin og Medvedev deler magten ved det kommende præsidentvalg. Der er intet uærligt ved, forsikrer Putin.


 Ruslands to stærke mænd, Vladimir Putin og Dmitrij Medvedev, bytter efter alt at dømme politiske kasketter til søndagens præsidentvalg.
Storfavoritten Putin, som nu er premierminister, ventes at overtage præsidentposten og sætte sig for bordenden i Kreml.
Medvedev, som nu er præsident, er til gengæld lovet posten som premierminister i Putins nye regering.
Denne specielle byttehandel har vakt opsigt i ind- og udland, men Putin benægter dog, at der er noget suspekt eller uærligt i ordningen, der fordeler magten mellem ham og Medvedev.
- Har vi løjet over for nogen, forplumret vandene, er der uklarhed?, lyder det fra Putin ifølge nyhedsbureauet AFP.
- Nej. Vi har åbent og ærligt henvendt os til vælgerne med dette tilbud, og vi giver borgerne mulighed for at beslutte, om de er enige i det, tilføjer han.
Vladimir Putin gentog fredag sit løfte om at nominere Dmitrij Medvedev til sin premierminister, hvis han vinder valget.
Meldingen blev hurtigt topnyhed i de russiske medier.
Meningsmålinger tyder på, at han vinder valget allerede i første runde med cirka 60 procent af stemmerne. Den nærmeste modkandidat, kommunisten Gennadij Sjuganov, står til cirka 15 procent.
Valgresultatet ventes søndag aften.
Putin var russisk præsident i perioden 2000 til 2008.
