To tiltalte i terrorsag kendte til Mumbai



 Den anden af to mænd, der er anklaget i USA for at planlægge et angreb på Jyllands-Posten, havde også kendskab til det blodige terrorangreb i Mumbai i 2008 flere dage, før det skete, siger den amerikanske statsanklagemyndighed.
 Tahawwur Hussain Rana er ikke blevet tiltalt for at hjælpe ved angrebet i Mumbai, hvor 166 blev dræbt og hundredvis blev såret. Men efterforskningen af hans forbindelser til angrebet fortsætter, hedder det.
 - Det står klart fra samtaler og anden efterforskning, at Rana flere dage i forvejen blev orienteret om Mumbai-angrebet, fremgår det af nye papirer fra anklagemyndigheden i Chicago.
 Beviset har de amerikanske myndigheder skaffet ved at aflytte en samtale, som Rana havde under en lang køretur i sin bil med den anden mistænkte i sagen, David Headley. Det kom samtidig frem, at Rana var opsat på at lykønske terroristerne fra Mumbai efter deres angreb.
 Rana er tiltalt sammen med den 49-årige David Headley for også at have planer om et attentat mod Morgenavisen Jyllands-Posten.
