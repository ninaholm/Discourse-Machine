Australien udsætter klimalov



 Den australske regering vil ikke som planlagt indføre ny klimalovgivning allerede fra juli 2010, som blandt andet omfatter handel med CO2. Den plan er indtil videre udskudt et år. Regeringen vil samtidig tilbyde øget støtte til de allerstørste forurenere for at hjælpe dem med at omstille sig, sagde premierminister Kevin Rudd i dag.
 Han understregede dog, at regeringen vil opretholde målet om en reduktion i udledningerne af CO2 i 2020 med mellem fem og 15 procent set i forhold til niveauet i 2000. Og hvis resten af det internationale samfund går med til det, vil Australien også være villige til at øge målsætningen til 25 procent.
 Store industrivirksomheder og flere af Rudds politiske modstandere har udtrykt bekymring i forhold til at indføre nye regler 1. juli 2010, fordi det ifølge dem vil gøre det sværere at rette op på Australiens økonomi, der står på kanten af recession, og føre til fyringer i en tid med global økonomisk krise.
 Idéen med at udskyde indførelsen af de nye regler og samtidig åbne for mere ambitiøse endemål kan med lidt held give Rudd-regeringen opbakning fra både miljøbevidste kredse og fra erhvervslivet.
