K kalder 3F's røde støtte problematisk
Vælgerne må afgøre, om Danmark skal styres af fagforbundet 3F eller et flertal af Folketingets partier, mener K's politiske ordfører, Henriette Kjær


 Det er problematisk, at fagforbundet 3F vil bestemme lovgivningen om, at offentlige arbejdsgivere skal kræve løn- og ansættelsesvilkår ved udbud og ved indkøb som betaling for, at fagforbundet støtter Socialdemokraterne og SF økonomisk i valgkampen.
Det siger De Konservatives politiske ordfører, Henriette Kjær, om søndagens løfter ved 3F's kongres fra Socialdemokraternes formand, Helle Thorning-Schmidt, samt SF's leder, Villy Søvndal.
- S-SF's løfter til 3F lugter rigtig meget af, at der skal betales tilbage, fordi 3F har sagt, at de vil støtte en S-SF regering, siger Henriette Kjær.
Hun tager afstand fra, at en rød regering har 3F med helt inde ved regeringsbordet. Det er ifølge hende en farlig kurs.
Spørgsmål: - Men I får støtte af Dansk Arbejdsgiverforening og storbankerne?
- Selvfølgelig får vi støtte. Ellers kan et politisk parti ikke overleve. Socialdemokraterne er også velkomne til at få støtte fra 3F. Men det kan ikke nytte, at man møder op med helt konkrete løfter til et fagforbund, som Helle Thorning og Villy Søvndal har gjort i weekenden, siger Henriette Kjær.
Hun glæder sig over, at samarbejdet mellem S-SF og 3F foregår helt åbenlyst.
- Så kan vælgerne tage stilling til, om et fagforbund som 3F skal lede Danmark, eller om det skal være de politiske partier, de er stemt ind i Folketinget af vælgerne. Det er problematisk, at en tredje part skal høres i arbejdsmarkedspolitiske spørgsmål, siger Henriette Kjær.
