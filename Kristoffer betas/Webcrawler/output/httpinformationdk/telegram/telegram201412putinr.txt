Putin: Rusland forbliver defensiv trods Nato-oprustning
Rusland kan forsvare sig, siger Putin, men oprustning i Vesten vil ikke medføre ændring af russisk strategi.


 Rusland fastholder ifølge præsident Vladimir Putin en "rent defensiv" forsvarsstrategi trods Natos beslutning om at styrke beredskabet i Europa, blandt andet i de tidligere sovjetrepublikker med kontinuerlig øvelsesaktivitet.
 - Vi fastholder ikke desto mindre vores forsvarsstrategi, som er kendt for at være af udelukkende defensiv karakter. Men vi vil om nødvendigt forsvare os konsekvent og med fast hånd, siger Putin ifølge nyhedsbureauet Reuters.
Den vestlige forsvarsalliance Nato har med satellitbilleder tidligere på året påvist russiske troppebevægelser i det østlige Ukraine, hvilket er blevet mødt med fordømmelse i Vesten.
Rusland har afvist at stå bag en koordineret militæroperation i Ukraine, men Putin har dog flere gange - og blandt andet i de seneste dage - sagt, at man ikke kan forhindre soldater i frivilligt at tage til Ukraine for at kæmpe.
Natos 28 medlemslande besluttede på et topmøde i Wales i efteråret at styrke det militære beredskab i Østeuropa.
Natos planer om en særligt hurtig udrykningsstyrke, en såkaldt spydspids, er imidlertid endnu ikke implementeret.
- I kender allerede til etableringen af et amerikansk missilskjold og Natos øgede aktiviteter, deriblandt i Europa, men først og fremmest i Østeuropa.
- Rusland vil som altid konsekvent forsvare dets interesser og suverænitet, styrke den internationale sikkerhed og i det hele taget forsvare den fælles sikkerhed i alle lande og i alle befolkninger, siger Putin ifølge nyhedsbureauet Itar-Tass.
