Obama lover hjælp til boligejere



 Præsident Barack Obama lovede i dag at hjælpe med at mindske amerikanernes udgifter til renter og afdrag på boliglån.
 Han sagde, at trængte boligejere også vil nyde godt af en ny plan, der snart iværksættes, og som skal puste nyt liv i det finansielle system og lempe adgangen til kredit.
 Obama opfordrede Senatet til at vedtage en plan, som skal opmuntre til ny økonomisk aktivitet. Repræsentanternes Hus godkendte planen i den forløbne uge.
 Men i takt med de forværrede økonomiske forhold vil der komme nye initiativer til at imødegå krisen.
 - Snart vil min finansminister, Timothy Geithner, fremlægge en ny strategi, sagde Obama i sin ugentlige radiotale.
 - Vi vil hjælpe med at reducere udgifterne til boliglån og udvide små virksomheders lånemuligheder, så de kan skabe job, sagde Obama.

