Auktionshus: Klogt af Ulrich at sælge



 Den danske trommeslager i Metallica, Lars Ulrich, gør klogt i at sætte sit maleri "Unavngiven (Bokser)" af kunstneren Jean-Michel Basquiat til salg netop nu. 
 Det er budskabet fra det danske kunstauktionshus Bruun Rasmussen.
 - På grund af den nuværende økonomiske krise oplever vi, at mange købere er handlingslammede og sidder med hænderne i skødet. Derfor vil de være tilbøjelige til at spille de sikre kort, når de skal vælge kunstner. Denne kategori hører Basquiat under, siger Sebastian Hauge Lerche, kommunikationsdirektør for Bruun Rasmussen, til Ritzau. 
 Lars Ulrichs maleri er sat til salg ved auktionshuset Christie's International, der forventer, at det vil indbringe 12 millioner dollar (66 millioner kroner). 
 Generelt vurderer Lerche, at kunst af velbeskrevne navne vil bevare en stabil pris trods krisen.
 - Blandt de hjemlige kunstnere drejer det sig blandt andet om malere som Kirkeby, Eckersberg, Hammershøj, siger han.
 Til gengæld kan der være store besparelser at hente på knap så velrenommerede, særligt samtidskunstnere, påpeger Lerche. 

