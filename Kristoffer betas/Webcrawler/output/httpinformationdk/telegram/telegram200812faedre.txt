Fædrehoteller malker offentlige kasser



 Det offentlige går hvert år glip af et milliardbeløb, når mødre, der udgiver sig for at være enlige forsørgere, snyder sig børnetilskud, boligsikring og økonomiske fripladser i daginstitutioner. 
 Kontrolmedarbejdere i kommuner, som afslører socialt bedrageri, beretter, at op mod hver fjerde sag drejer sig om de såkaldte enligesager, hvor en mor ved at foregive at være enlig udnytter kommune og stat for fripladser i daginstitutioner, boligsikring og børnetilskud. Det skriver Morgenavisen Jyllands-Posten.
 En udbredt måde at snyde med adresseoplysningerne, er at manden i parforholdet skifter adresse og flytter sammen med fem-seks andre mænd. Kontrolgrupperne kalder det "fædrehoteller", og fænomenet er tilsyneladende udbredt.
 Socialminister Karen Jespersen (V) kalder metoden moralsk forkastelig, og vil se nærmere på problemstillingerne.
