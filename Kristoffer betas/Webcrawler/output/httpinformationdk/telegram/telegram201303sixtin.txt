Det Sixtinske Kapel klargøres til konklave
115 kardinaler gør klar til pavevalg efter drøftelser om den katolske kirkes udfordringer.


 En stor del af arbejdsstyrken i Vatikanet er lørdag i færd med de sidste forberedelser til, at de katolske kardinaler i næste uge mødes under Michelangelos berømte freskomalerier for at udpege et nyt overhoved for verdens 1,2 milliarder katolikker.
Ved konklavet, der begynder tirsdag eftermiddag, vil 115 kardinaler være samlet for at vælge den 264. pave efter Benedikt XVI's pludselige tilbagetræden i sidste måned.
Beslutningen om at indlede pavevalget tirsdag blev truffet fredag af kardinaler ved en række møder for lukkede døre. Det skete efter, at kardinalerne i den seneste uge har drøftet de mange udfordringer, som den næste pave vil stå over for.
Adskillige kardinaler lægger op til, at Vatikanet fremover skal være mere transparent og reformvenligt, nu da den romerske kurie, kirkens centrale forvaltning, er belastet af en serie af skandaler om korruption, interne stridigheder og forlydender om sammensværgelser.
Det gigantiske vindue i Det Sixtinske Kapel er blevet blændet, så ingen er i stand til at udspionere konklavet, og der er opstillet udstyr, som forhindrer enhver form for kommunikation med verden udenfor.
Normalt er Det Sixtinske Kapel et af verdens mest besøgte turiststeder, og der passerer dagligt op mod 20.000 turister igennem bygningen.
Kapellet indeholder nogle af kunsthistoriens mest berømte scener- blandt andet billedet af Guds udstrakte hånd, der berører Adams hånd og giver ham liv.
Under konklavet sættes 12 lange borde op i fire rækker - to på hver side i kapellet, hvor kardinalerne vil gennemføre valghandlingerne. De viser sig ikke under konklavet, før den nye pave er blevet valgt.
Katolske kardinaler fra hele verden er i den seneste tid strømmet til Rom. 60 af dem er fra Europa, mens 19 kommer fra Latinamerika, 14 fra Nordamerika, 11 fra Afrika, 10 fra Asien og en fra Australien.
