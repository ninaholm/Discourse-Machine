Berlusconi vil trykke flere euro
Italien skal sige "ciao" til euroen, hvis der ikke trykkes flere penge, mener eks-premierminister Berlusconi.


 Silvio Berlusconi, Italiens tidligere premierminister, slår i bordet og kræver Italien ud af eurosamarbejdet, medmindre Den Europæiske Centralbank (ECB) trykker nogle flere eurosedler.
- Vi må gå til Europa og siger meget kraftigt, at ECB skal gå i gang med at trykke penge, skriver Berlusconi på sin Facebook-side.
- Gør banken ikke det, så bør vi have styrken til at sige ciao ciao og forlade euroen, mens vi dog stadig er medlem af EU, eller til at bede Tyskland forlade euroen, hvis Tyskland ikke er enig, siger den tidligere premierminister, der måtte forlade embedet sidste efterår.
Berlusconi, der stadig bokser med en retssag, hvor han anklages for sex med en mindreårig prostitueret, har ikke haft meget at gøre med dag-til-dag-politikken, siden han overlod roret til en teknokratregering under ledelse af premierminister Mario Monti.
Forslagene fra Berlusconi kommer på et tidspunkt, hvor de splittede politiske partier så småt begynder at manøvrere sig frem forud for valget i 2013.
Berlusconis eget parti Frihedspartiet er i dyb splid efter tæsk ved lokalvalg i maj.
Forleden foreslog Berlusconi, at Italien skal ændre politisk system, så det får en stærk præsident som i Frankrig.
 Og han lod forstå, at han sådan set godt kunne se sig selv indtage sådan en præsidentpost.

