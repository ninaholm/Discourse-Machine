Månedens aktie: Jyske Bank i ensom fremgang i sort måned
En historisk måned for aktiehandlen i Danmark betyder, at kun få selskaber klarer sig gennem august i plus.


 Med en stigning på 4,5 procent i august ser Jyske Bank ud til at blive månedens ensomme højdespringer i et C20-indeks, hvor få selskaber klarer sig igennem måneden med kursstigninger.
Med stigningen følger en kursgevinst på godt 1,5 milliarder kroner til Jyske Banks aktionærer, efter en måned som har sat flere rekorder med både det største endagsfald og den største endagsstigning dagen efter.
 Det viser en analyse af handlen med C20-aktier i august, som Spar Nord har lavet for Ritzau.
- Når Jyske Bank som et af de få selskaber alligevel formår at skabe en positiv kursudvikling i august, så hænger det sammen med, at selskabet leverede et overraskende godt regnskab tidligere på måneden, siger aktieanalytiker i Spar Nord Mikkel Duus-Hansen.
For aktionærerne i 16 af C20-selskaberne har august været en dyr måned. Kort før lukningen af aktiehandlen er det kun Jyske Bank, William Demant og DSV, der ser ud til at slutte måneden på et højere kursniveau, end da måneden begyndte.
Største stigning i august står Jyske Bank for, der mandag eftermiddag handledes i kursniveauet 372 svarende til en stigning på 4,5 procent. Størstedelen af C20-selskabernes aktionærer må indkassere et kurstab i august.
- Med Kina som epicenter har vækstfrygten i august sendt chokbølger igennem de finansielle markeder og banket flere af C20-aktierne tilbage med helt op imod 20 procent, siger Mikkel Duus-Hansen.
 Listen over selskaber med tocifrede procentuelle kursfald i august tæller Chr. Hansen, GN Store Nord, Carlsberg, TDC, FLSmidth og ikke mindst Novozymes, der falder næsten 19 procent, og som derfor ser ud til at blive den mest faldende aktie i C20-indekset i august.
- Novozymes levere tidligere i august et regnskab, der ikke levede op til forventningerne, og derfor er selskabet både ramt af investorernes skuffelse og den generelle korrektion på aktiemarkedet, siger Mikkel Duus-Hansen.
- Og det er i øvrigt samme forhold, der gør sig gældende for FLSmidth-aktien, der falder godt 17 procent, og dermed er den næstmest faldende C20-aktie i august.
