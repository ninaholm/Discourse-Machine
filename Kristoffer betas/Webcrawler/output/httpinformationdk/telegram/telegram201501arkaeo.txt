Arkæologer finder faraonisk dronningegrav ved Kairo
Dronningegrav blev fundet i et større gravkompleks for Neferefre i en begravelsesplads syd for Kairo.


 Tjekkiske arkæologer har fundet en grav af en hidtil ukendt dronning, som menes at være faraoen Neferefres kone, 15 kilometer syd for den egyptiske hovedstad, Kairo.
 Neferefre regerede for 4500 år siden.
 Graven er opdaget i Abu Sir, som i Det gamle Rige var en nekropolis, stor gravplads, hvor der ligger flere pyramider dedikeret til faraoer fra Det femte Dynasti.
Dronningens grav blev fundet i et større gravkompleks for Neferefre, hvilket har fået de tjekkiske arkæologer til at slutte, at hun var faraos kone.
Navnet på konen har ikke tidligere været kendt ifølge den egyptiske minister for oldtidsfund, Mahmoud al-Damaty.
I en pressemeddelelse fra ministeriet bliver hun omtalt som Khentakawess, og ministeren siger, at man "for første gang har set navnet på denne dronning, som var ukendt, før hendes grav blev opdaget."
Dronningen vil i så fald være Khentakawess III, da to andre dronninger med samme navn allerede er kendt.
Ministeriet håber, at fundet "vil hjælpe til at belyse ukendte forhold i Det femte Dynasti".
De kendte pyramider i Egypten er opført i det femte og det fjerde dynasti.
