Deutsche Bahn stævner SAS og flyselskaber i kartelsag
SAS blev i 2010 idømt kartelbøde. Og nu stævnes flyselskabet af Deutsche Bahn, der vil have erstatning.


 Deutsche Bahn har stævnet en række flyselskaber - blandt andet SAS - i forbindelse med en verserende sag om kartelsamarbejde på luftfragt.
Det tyske jernbaneselskab kræver at få 1,5 milliarder euro svarende til mere end 11 milliarder kroner i erstatning, skriver nyhedsbureauet Reuters.
Alene det tyske flyselskab Lufthansa afkræves 10-20 procent af beløbet for at have været med i kartellet.
Henrik Edström, presseansvarlig hos SAS Sverige, siger til det svenske nyhedsbureau TT, at SAS ikke har modtaget nogen stævning fra Deutsche Bahn.
- Det har vi ikke modtaget. Vi har set, hvad medierne skriver - men vi har ikke fået noget fra Deutsche Bahn, og dermed har vi ikke noget at forholde os til i denne sag, siger han.
SAS blev i 2010 dømt af EU-Kommissionen for deltagelse i et internationalt kartelsamarbejde, hvor luftfartsselskaber koordinerede priser ulovligt. SAS fik en bøde for sin medvirken på 523 millioner kroner for de ulovlige prisaftaler.
Men SAS ankede straks EU-Kommissionens bødeforlæg på i alt 800 millioner euro til 11 flyselskaber til EU-Domstolens første instans. Bøden til SAS var på 70,2 millioner euro.
Men nu håber Deutsche Bahn at kunne få en aftale i hus med flyselskaberne, før domstolen afsiger sin dom. Ud over SAS og Lufthansa drejer det sig om selskaber som British Airways, Air France-KLM og Qantas Airways.
- Vi har jo anket dommen og ved ikke, hvordan det går - men det kan tage tid, siger Henrik Edström.
EU-Kommissionens bøde blev givet til de 11 flyselskaber for at have aftalt, hvad det skulle koste at sende fragt via luften. Det er især fragtselskabernes gebyrer på brændstof, som EU havde i søgelyset.
