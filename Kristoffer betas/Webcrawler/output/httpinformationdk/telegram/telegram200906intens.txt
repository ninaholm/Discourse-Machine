Intens eftersøgning efter fransk fly



 Efter fundet af to lig og vragrester fra det franske passagerfly, der styrtede i Atlanten mandag, har franske og brasilianske myndigheder intensiveret eftersøgningen efter flere flydele.
 Flysæder, vragdele og passagerers egendele er hidtil fundet i et område 450 kilometer nord for den brasilianske øgruppe Fernando de Noronha. Stedet er cirka 70 kilometer nord for det sted, hvor der sidst var kontakt med flyet. Her udsendte flyet en række automatiske fejlmeldinger, hvorefter flyet forsvandt fra radarskærme.
 Vragdelene er bragt til Fernando de Noronha, hvor de første undersøgelser finder sted. Herefter sendes dele til det brasilianske fastland, hvor efterforskere skal analysere delene yderligere.
 Flyet af typen Airbus 330-200 tilhørte det franske flyselskab Air France. Alle 228 ombordværende anses for omkommet - heriblandt en dansk kvinde.

