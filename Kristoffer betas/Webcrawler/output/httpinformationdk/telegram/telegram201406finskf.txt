Finsk forsvarsminister venter Nato-folkeafstemning
Der i dag er flere grunde til et Nato-medlemskab for Finland end nogensinde tidligere, siger Haglund.


  Finland bør seriøst overveje at blive Nato-medlem på grund af Ruslands aggressive kurs over for Ukraine, og en finsk folkeafstemning er sandsynlig på et tidspunkt efter valget i 2015, siger den finske forsvarsminister, Carl Haglund, til Reuters.
Meningsmålinger viser, at kun en femtedel af de finske vælgere støtter et finsk medlemskab, men Haglund venter et holdningsskifte, når Finland, der har en 1300 kilometer lang grænse til Rusland, har haft en åben og ærlig debat om Nato.
- Jeg mener, at der i dag er flere grunde til et Nato-medlemskab end nogensinde tidligere, siger Haglund og henviser til Rusland.
 - Det kan ikke komme som en overraskelse for Rusland, at denne form for debat finder sted i deres naboområde. De er selv skyld i det, siger han og nævner krigen i Georgien i 2008 og den aktuelle krise i Ukraine.
- Selv om Rusland ikke er en trussel mod Finland nu, så er udviklingen uforudsigelig, siger den 35-årige Haglund, som leder det liberale Svenske Folkeparti, der er med i regeringskoalitionen.
Finlands næste statsminister, Alexander Stubb, der bliver indsat i næste uge, har sagt, at han ønsker at se Finland bede om optagelse i Nato i den næste parlamentsperiode fra 2015 til 2019.
 Haglund understreger, at et finsk medlemskab af Nato ikke er en trussel mod nogen.
 - Hvis man ser, hvor Finland naturligt hører til, så er det i Nato, siger han.
 Finland har en vanskelig fortid i forhold til Rusland. Landet vandt uafhængighed fra det russiske zarrige efter Den Russiske Revolution i 1917, men var tæt på at tabe den igen ved at kæmpe mod Sovjetunionen under Anden Verdenskrig.
Under Den Kolde Krig var Finland tæt på Vesten, men undgik politiske konfrontationer med Moskva.
Hvis Finland, der har 5,5 millioner indbyggere, bliver et Nato-land, kan det skade den finske økonomi, da landet har en omfattende handel med russerne.
Men Haglund siger, at han er uenig med de politikere, som mener Finland skal holde en lav profil i stedet for åbent at tage stilling med et Nato-medlemskab, og han henviser til, at Polen og de baltiske stater, der har tætte bånd til Finland, ønsker en mere robust politik over for Rusland.
