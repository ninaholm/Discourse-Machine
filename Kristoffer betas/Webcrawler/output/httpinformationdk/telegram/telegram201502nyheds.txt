Nyhedsbureau: Google vil udfordre Uber med taxi-service
Google går angiveligt med planer om at lave sin egen kørsels-applikation.


 Den amerikanske internetkolos Google er angiveligt på vej med en taxilignende service, der skal tage kampen direkte op med den omstridte tjeneste Uber, hvor private bilejere mod betaling kan hyres til at køre en person fra A til B.
Det rapporterer nyhedsbureauet Bloomberg News, der har oplysningerne fra en person tæt på Ubers bestyrelse.
Google er en af Ubers største investorer, og internetselskabet har et medlem siddende i Uber-bestyrelsen.
David Drummond, Googles juridiske chef og repræsentant i Ubers bestyrelse, har angiveligt oplyst selskabet om Googles planer på kørselsområdet, skriver Bloomberg News.
Ifølge nyhedsbureauets kilde overvejer Uber-bestyrelsen, om man skal bede Drummond trække sig fra sin post, hvis Google går videre med sine planer.
De øverste chefer i Uber skulle angiveligt allerede have set skærmbilleder af Googles taxilignende applikation til smartphones, som ifølge Bloomberg News i dag benyttes af Googles ansatte.
Uber-applikationen er afhængig af netop Googles navigationssystem, Google Maps.
Det ventes, at Googles taxiservice vil blive koblet sammen med selskabets udvikling af biler, der selv kan finde rundt i trafikken uden en chauffør bag rattet.
Det er fortsat et åbent spørgsmål, hvornår de førerløse biler er færdigudviklede, og om myndighederne rundt om i verden vil tillade dem på vejene.
Uber er blevet udbredt i mange af verdens storbyer, men er også blevet forbudt flere steder i Europa, da myndigheder har vurderet, at der er tale om decideret taxikørsel.
Hverken Uber eller Google har ønsket at kommentere historien.
