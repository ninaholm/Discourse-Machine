V støtter advokater i kritik af nye fremtidsfuldmagter
Det er uholdbart, at man kan oprette en fremtidsfuldmagt via nettet med for eksempel NemID, mener V-ordfører.


 Preben Bang Henriksen, civilretsordfører for Venstre, er enig i bekymringen fra Danske Familieadvokater og Danske Arveretsadvokater, som advarer om, at det bliver for let og for farligt at oprette de såkaldte fremtidsfuldmagter.
- Med min baggrund som advokat er det min klare opfattelse, at vi har et sikkerhedsmæssigt problem. Jeg frygter, at vedkommende, som opretter en fuldmagt, er under påvirkning af kedelige personer, der får sig indsat sig som fuldmægtig, siger han.
Et nyt lovslag lægger op til, at det skal være nemmere at oprette fremtidsfuldmagten, hvor man giver en pårørende mulighed for at sørge for ens økonomi, når man ikke selv kan længere - for eksempel på grund af sygdom.
Advokaterne advarer mod misbrug, hvis fremtidsfuldmagterne kan oprettes på nettet via NemID
Socialdemokraterne, SF og De Radikale deler ikke advokaternes bekymring.
Trine Bramsen, retsordfører for S, siger, at systemet gør alt for at gardere sig mod misbrug.
- Når man opretter en fremtidsfuldmagt, får du en kvittering, og myndighederne vil under alle omstændigheder vide, om personen, der laver den, har en eller anden diagnose, når fuldmagten er lavet, siger hun.
Men det er Preben Bang Henriksen ikke sikker på.
- Der er mange mennesker, som ikke har en diagnose, men som er nemme at lokke. Lad os sige det på den måde. Jeg mener, at det burde gøre indtryk, når jurister og advokater råber vagt i gevær, siger Preben Bang Henriksen.
Advokaterne ønsker et system, som det kendes fra arvelovgivningen, hvor oprettelse af et testamente sker ved hjælp af en notar eller to vidner.
En sådan løsning bakker Venstre-ordføreren op om.
