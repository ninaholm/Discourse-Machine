Sport, valg og julekalender koster knaster for TV2
Der er tilfredshed hos TV2, som har fremvist et pænt resultat for 2015. Stigende omkostninger trykker dog.


 TV2 glæder sig over et 2015, hvorfra koncernen kan præsentere et solidt økonomisk resultat. Omkostningerne er dog steget mere end indtægterne, og derfor blev 2015 ikke lige så pænt som 2014.
Det viser årsrapporten for 2015, der er blevet offentliggjort tirsdag.
- For TV2 var 2015 et godt år med et fint økonomisk resultat - også i betragtning af vores investeringer i løbet af året, hvor introduktionen af TV2 SPORT naturligvis sætter et aftryk i regnskabet, siger TV2's administrerende direktør, Merete Eldrup.
- Øgede omkostninger til dansk fiktion, folketingsvalget og udviklingen af vores digitale platforme opvejes af, at 2015 var et lille sportsår.
Årsregnskabet viser, at omsætningen steg til 2638 millioner kroner, hvilket sammenlignet med 2014 er et plus på små 70 millioner kroner. Det skyldes hovedsageligt fremgang i abonnementsindtægter.
Samtidig steg omkostningerne dog med omkring 90 millioner kroner til 2443 millioner kroner.
- Stigningen skyldes konverteringen af TV2 FILM til TV2 SPORT, øgede omkostninger til nyheder på grund af folketingsvalg og afstemning om EU-retsforbehold samt styrkelse af entrepriseproduktioner, blandt andet mere fiktion, herunder en nyproduceret julekalender, skriver TV2.
Dermed faldt årets resultat til 146 millioner kroner fra 172 millioner kroner i 2014 på trods at, at skatten var ti millioner kroner lavere.
For 2016 forventer TV2, at resultatet vil falde endnu mere. Det skyldes, at der er tale om et stort sportsår, hvor der skal købes rettigheder og sendes journalister til blandt andet EM i håndbold, EM i fodbold og OL.
