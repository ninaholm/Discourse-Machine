Vælgerne tror på Pape: Han kan skabe Konservativ fremgang
Halvdelen af de adspurgte i en ny meningsmåling tror, at formandsskiftet vil have positiv effekt for K.


 Søren Pape Poulsen, De Konservatives nye politiske leder, er hevet frem i forreste række som manden, der efter en række blodfattige valg skal sikre fremgang ved det kommende valg til Folketinget.
Og noget tyder på, at vælgerne tror, at han kan skabe et bedre resultat end forgængeren, Lars Barfoed, der tirsdag valgte at trække sig som politisk leder til fordel for Viborgs populære borgmester.
I en meningsmåling, som Voxmeter har foretaget for Ritzau i dagene efter udskiftningen af Barfoed, svarer 46,10 procent af de adspurgte vælgere, at de tror, at De Konservative vil få flere stemmer ved et kommende folketingsvalg med Søen Pape som formand frem for Barfoed.
28,30 procent tror ikke, det vil få betydning, mens 25,60 procent ikke ved det.
Målingen viser også, at det for 10,50 procent af de adspurgte nu er blevet mere sandsynligt, at de vil stemme på De Konservative ved valget, der skal finde sted senest den 15. september 2015.
Dog viser målingen ikke, hvor meget mere sandsynligt, det så er blevet, at de vil stemme på K - men den viser, at der er et vælgermæssigt potentiale for Konservative, siger Rune Stubager, valgforsker ved Aarhus Universitet.
Hos næsten en fjerdedel af de personer i målingen, der vil stemme på Liberal Alliance, er det med skiftet blevet mere sandsynligt, at de vil stemme på liste C. For Venstre-vælgerne ligger tallet på godt 15 procent, mens det for Dansk Folkeparti og Radikale ligger på omkring 10 procent.
- Det er de steder, man kan forvente, at de frafaldne konservative vælgere ligger, siger Rune Stubager.
- Det viser, at der er potentiale i formandsskiftet. Men vi ved ikke, hvor langt de positive vælgere så rent faktisk er fra at skiftet til Konservative.
- Hvis Søren Pape skal formå at tiltrække nogle af dem, skal han vise noget frem mod et valg, før det rykker, siger han.
Ved valget i 2011 fik Konservative 4,9 procent af stemmerne og blev med otte mandater Folketingets mindste parti.
Målingen baserer sig på webinterview med 1000 danskere over 18 år. Den er lavet mellem onsdag 6. august og søndag 10 august.
