Kommission får frie hænder i skattesag



 Justitsminister Morten Bødskov (S) giver kommission frie hænder til at indkalde vidner og lade Helle Thorning og Stephen Kinnocks skattepapirer indgå i sagen.
Det fastslår Morten Bødskov på et pressemøde onsdag, hvor han fremlagde regeringens oplæg til den kommission, der skal undersøge håndteringen af statsminister Helle Thorning-Schmidts (S) skattesag.
- Der er tale om alvorlige spørgsmål, som angår det fundament, som vores samfund bygger på. Man skal kunne stole på, at myndigheder kun afgør sager på objektive kriterier og ikke lader sig styre af politiske hensyn, siger Morten Bødskov.
Kommissionen skal undersøge det samlede sagsforløb og afklare, om ministre og deres særlige rådgivere har forsøgt at påvirke afgørelsen. Den skal også undersøge, om der er blevet videregivet fortrolige oplysninger fra Thornings skattesag til medierne.
Den eneste begrænsning er, at kommissionen ikke skal undersøge frifindelsen af Helle Thorning-Schmidt i skattesagen, da den er afgjort af Skat, som er en administrativ myndighed. Men oplysningerne fra skattesagen kan altså godt inddrages i undersøgelsen.
Kommissionen får to år til undersøgelsen, og ifølge Morten Bødskov vil det være op til kommissionen at afgøre, om vidneafhøringerne skal tv-transmitteres.
Før kommissionen går i gang med sin undersøgelse, samler interessen sig især om tidligere skatteminister Troels Lund Poulsen (V).
Spørgsmålet er, hvorvidt Troels Lund Poulsen i sin egenskab af skatteminister har forsøgt at påvirke Skats afgørelse af Thornings skattesag i et forsøg på at ramme oppositionslederen og skade hendes muligheder for at blive statsminister.
Hvis det er tilfældet, vil det være den største politiske skandale siden Tamil-sagen i 1990'erne. Troels Lund Poulsen har pålagt sig selv tavshedspligt i sagen, men afviser, at han har noget skjule.
Politiet stiller indtil videre sin efterforskning af lækagen af skattesagen til B.T. på hold og venter på kommissionen afklaring af sagen.
Det skyldes blandt andet, at Ekstra Bladets chefredaktør Poul Madsen og journalist Jan Kjærgaard kun ønsker at vidne for kommissionen.
Ekstra Bladet har afsløret, at de blev kontaktet af Troels Lund Poulsens særlige rådgiver Peter Arnfeldt, som ulovligt tilbød avisen personfølsomme oplysninger fra Helle Thorning-Schmidts skattesag.
