Økonom tror stadig på opsving trods lavere vækstskøn
Dansk Industri advarer dog om, at mangel på kvalificeret arbejdskraft kan sænke væksten fremover.


 De økonomiske vismænd sænker i en kronik i Børsen onsdag deres vækstskøn for 2016 fra 2,1 procent til 1,1 procent.
Men det betyder ikke, at man skal aflyse opsvinget i dansk økonomi, mener makroøkonom hos Danske Bank Mikael Olai Milhøj.
- Tidligere har det været sådan, at hvis man skulle have et opsving i Danmark, så skulle væksten være på to procent. Men siden krisen er den strukturelle vækst blevet lavere. Det gælder ikke kun i Danmark, siger han til Ritzau.
- Vi skal vænne os til, at selv om væksten er lav, så kan vi godt have et opsving.
Ifølge Mikael Olai Milhøj er vækst på lige over én procent stadig nok til at holde gang i jobskabelsen.
- Ser man på både 2014 og 2015, har vi i de år også haft en vækst lige over én procent. Alligevel er der skabt cirka 80.000 arbejdspladser på knap tre år. Så det går ikke stærkt, men det går fremad.
Også cheføkonom i Dansk Erhverv, Steen Bocian, afviser, at vismændenes justering er et udtryk for, at dansk økonomi har fået det værre.
- Det lavere vækstskøn i 2015 og 2016 handler primært om, at andet halvår i 2015 skuffede rent økonomisk. Når man kigger på vækstforløbet gennem 2016 og 2017, så fastholder vismændene den grundlæggende optimisme, siger han i en pressemeddelelse.
Dansk Industri (DI) mener dog, at vismændene er for optimistiske omkring væksten i 2017, blandt andet fordi vismændene ifølge DI undervurderer, hvor hurtigt virksomhederne vil få vanskeligheder med at rekruttere dygtige medarbejdere igen.
- Det er en bekymring, som vi hører igen og igen fra vores medlemsvirksomheder, og det kan gå hen at blive en ganske alvorlig vækstbremse, siger Kent Damsgaard, DI's vicedirektør.
