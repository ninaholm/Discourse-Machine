VM fortoner sig: Danmark taber til Italien
Danmark tabte 1-3 til Italien i VM-kvalifikationen og halser nu hele otte point efter italienerne.


 Drømmen om VM i Brasilien i 2014 kom endnu længere væk, end den var i forvejen, da Danmark tirsdag aften tabte 1-3 foran 37.000 tilskuere på San Siro i VM-kvalifikationen.
Nederlaget kommer efter to uafgjorte kampe og efterlader Danmark med blot to point efter tre kampe. Det er hele otte færre end gruppe B's førerhold Italien, som dog har spillet en kamp mere.
Danmark fik ellers en overraskende god start på kampen. Efter blot to minutter havde Nicklas Bendtner et nærgående hovedstød, og Christian Eriksen forsøgte sig med et godt langskud efter 12 minutter.
William Kvist og Daniel Agger havde et par store chancer efter en halv times spil, men Italiens målmand Morgan De Sanctis - afløseren for den skadede Gianluigi Buffon - klarede de danske forsøg, der var inden for rammen.
Det var i den periode, Danmark skulle have slået til, hvis de skulle have haft noget ud af kampen.
For kort efter slog Italien kontra med to effektive angreb, der førte til en 2-0-føring. Først i det 33. minut, hvor Riccardo Montolivo med et slangehug satte bolden flot ind bag en forstenet Stephan Andersen.
Fire minutter senere fortonede VM-slutrunden i Brasilien sig i horisonten, da Daniele De Rossi headede 2-0-målet ind. Det skete, efter at Andrea Pirlo eftertrykkeligt havde tørret Michael Silberbauer på kanten.
Man fristes til at sige, at danskerne selv var ude om det, fordi de ikke magtede at udnytte de store chancer, som de overraskende havde spillet sig frem til på en meget svær udebane.
Kvist gjorde skaden god igen fra sin afbrænder kort forinden ved at reducere til 1-2 lige inden pausen med sit første mål på A-landsholdet i nu 35 forsøg.
Det gav nostalgiske minder fra den magiske 3-2-sejr i Napoli i 1999, som var - og stadig er - seneste gang, at Italien havde tabt en kvalifikationskamp på hjemmebane.
Men miraklet udeblev, og støvlelandets ubesejrede stime er nu på 30 kampe.
Italien havde også deres chancer og kunne godt have scoret mindst et mål mere, men Simon Kjær var heldig at stå på rette sted på selve målstregen, da Claudio Marchisio fyrede kanonen af.
Kort inde i anden halvleg fik Italien et dumt rødt kort, da Pablo Osvaldo umotiveret plantede en albue i hovedet på Nicolai Stokholm. Og så lugtede Danmark blod igen.
Men det var en stakket frist. Pirlo viste igen sin evne til at afgøre tingene, da Juventus-strategen fandt Mario Balotelli med en dybdeaflevering, som nemt kunne prikke 3-1-målet forbi Stephan Andersen.
Bendtner var kommet i en solid spændetrøje af markøren og klubkammeraten Giorgio Chiellini, og danskeren blev ofte overmatchet i de fysiske dueller.
Indskiftninger af Thomas Kahlenberg, Kasper Lorentzen og Jakob Poulsen hjalp ikke Danmark, og man kan undre sig over, at landstræner Morten Olsen ikke havde udtaget en angriber mere til kampen.
For der var ingen andre frontangribere i truppen end Bendtner, efter Andreas Cornelius (karantæne) og Nicolai Jørgensen (skade) var rejst hjem.
Nærmeste bud på en angriber var faktisk Lorentzen. Men FC Nordsjælland-angriberen kom mærkværdigvis ind som venstreback ved stillingen 1-3.
I den anden kamp i gruppen spillede Tjekkiet 0-0 hjemme mod Bulgarien, og begge rivaler til Danmark øgede dermed afstanden til Danmark i gruppe B.
Næste kamp for Danmark er på udebane mod tjekkerne. I den kamp har midtbanegeneralen Kvist karantæne efter endnu et gult kort.
