Obama og Cameron advarer Putin om ydeligere sanktioner
Ruslands præsident må bidrage til at løse krisen i Ukraine ellers øges presset, lyder det fra Obama og Cameron


 Den amerikanske præsident, Barack Obama, og den britiske premierminister, David Cameron, benyttede begge afslutningen af topmødet for lederne i G20-landene til at sende en kraftig advarsel til Ruslands præsident, Vladimir Putin.
Hvis Putin ikke bidrager til at løse krisen i Ukraine, men istedet fortsætter med at overtræde internationale love og konventioner i forbindelse med konflikten i landet, vil Rusland blive endnu mere isoleret fra resten af verdenssamfundet, og yderligere sanktioner kan ramme landet.
- Vores sanktioner rammer rigtig hårdt i øjeblikket, siger Barack Obama.
- Dem opretholder vi og har samtidig vores folk til hele tiden at se på, hvilke mekanismer vi kan tage i brug for at øge presset yderligere, hvis det bliver nødvendigt, siger Barack Obama på et pressemøde i Brisbane søndag.
Ifølge Storbritanniens David Cameron bør Rusland være klar over, at USA og Europa har et fælles mål om at sørge for, at konflikten mellem Rusland og Ukraine ikke udvikler sig til en permanent konflikt.
- Hvis det sker, så kan forholdet ikke blive det samme igen mellem Rusland på den ene side og Storbritannien, Europa og USA på den anden side, siger David Cameron.
David Cameron advarer samtidig om, at den geopolitiske risiko ved en længerevarende konflikt i Ukraine overskygger risikoen ved at indføre yderligere økonomiske sanktioner mod Rusland.
Vladimir Putin har undervejs fået hård kritik fra flere af lederne, der deltog i G20-topmødet i Brisbane i Australien, på grund af Ruslands støtte til pro-russiske oprørere i Ukraine, hvor mere end 4000 er omkommet i forbindelse med konflikten i år.
Hovedpersonen selv, Ruslands præsident Putin, forlod G20-mødet i utide søndag, men kaldte samtidig topmødet for "konstruktivt".
- Vi deler ikke alle synspunkter, men mødets diskussioner var konstruktive og har hjulpet meget, sagde Vladimir Putin, inden han tog afsted.
Rusland afviser Vestens beskyldninger om, at landet spiller en rolle i den seneste eskalering af kampene i det østlige Ukraine. Samtidig afviser russiske myndigheder, at Putins tidlige exit har noget med de andre lederes udmeldinger at gøre.
