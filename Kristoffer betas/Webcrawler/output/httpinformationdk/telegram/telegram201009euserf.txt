EU ser fremgang i økonomien
EU-Kommissionen opjusterer de økonomiske forventninger til 2010. EU forventer nu en vækst i 2010 på 1,8 procent i hele EU og 1,7 procent i euroområdet.


 Det økonomiske opsving i Europa tager fart, lyder meldingen fra EU-Kommissionen i en foreløbig økonomisk prognose for 2010.
Det første halve år af 2010 har været så opløftende, at EU nu opjusterer forventningerne til hele året, selvom den økonomiske aktivitet ventes at blive moderat i årets anden halvdel. EU forventer nu en vækst i 2010 på 1,8 procent i hele EU og 1,7 procent i euroområdet. Det er en opjustering med 0,8 procentpoint i forhold til EU's forårsprognose.
- Den europæiske økonomi er tydeligvis i bedring, og det gik hurtigere end forventet i foråret. Væksten i den indenlandske efterspørgsel varsler godt for udviklingen på arbejdsmarkedet, siger EU's økonomikommissær, Olli Rehn.
Selvom EU-Kommissionen konkluderer, at der næppe er risiko for et såkaldt dobbeltdyk i den europæiske økonomi, så advares der om, at det fortsat er "et skrøbeligt opsving" med store usikkerhedsmomenter, og at det er nødvendigt med fortsat handling fra EU-landenes regeringer.
- Vi skal fremrykke gennemførelsen af strukturreformer for at øge vores vækstpotentiale. Desto hurtigere vi iværksætter en effektiv indsats på denne front, jo større er sikkerheden for vedvarende vækst og jobskabelse, siger Olli Rehn.
EU-Kommissionen har stort set uændrede forventninger til inflationen, som ventes at ligge på i 1,8 % i gennemsnit i EU som helhed og på 1,4 % i euroområdet.
Den foreløbige økonomiske prognose bygger på data fra Tyskland, Frankrig, Storbritannien, Italien, Spanien, Holland og Polen, som tilsammen tegner sig for omkring 80 procent af EU's samlede økonomi. Senere på efteråret følger en større økonomisk efterårsprognose, der omfatter alle EU-lande.
