DF: Det skal koste SU at forlade landet
Dansk Folkeparti vil modvirke hjerneflugt ved at kræve tilbagebetaling af SU ved job i udlandet.


 Studerende på landets universiteter skal for fremtiden tilbagebetale den SU, som de modtager under deres kandidatuddannelse, hvis de tager job i udlandet i årene efter de bliver færdige. 
Sådan lyder Dansk Folkepartis indspark til forhandlingerne om en SU-reform, som begynder tirsdag hos undervisningsminister Tina Nedergaard (V), skriver Berlingske Tidende. 
- Vi poster rigtig mange penge i, at de unge kan få en uddannelse, og så er det brandærgerligt, hvis de tager til udlandet og bruger uddannelsen dér. Vi skulle gerne have gavn af den i Danmark. Man kan forestille sig, at tilbagebetalingen skal ske, hvis de rejser inden for de første fem år efter endt kandidatuddannelse, siger Dansk Folkepartis erhvervsordfører, Marlene Harpsøe, til Berlingske Tidende.
 Hun forventer, at regeringen nu undersøger nærmere, hvordan forslaget kan føres ud i livet. 
- Det er for at modvirke en hjerneflugt og globaliseringens indvirkning på vores velfærdssamfund, begrunder Harpsøe forslaget, der rent praktisk skal føre til, at hver studerende på kandidatuddannelserne får en personlig uddannelseskonto. 
Hvis man gennemfører sin kandidatuddannelse på normeret tid på to år, vil uddannelseskontoen vise cirka 130.000 kr. i modtaget SU. Og det er det beløb, som eventuelt kan ryge tilbage i statskassen.


