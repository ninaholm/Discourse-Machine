To døde og 15 kvæstet indtil nu i Oslo
Flere er dræbt og andre er alvorligt såret, efter at en terrorbombe fredag ramte i hjertet af Oslo.


 En voldsom bombeeksplosion ødelagde fredag eftermiddag den største regeringsbygning i den centrale del af Oslo.
- To personer er bekræftet døde og 15 er sårede. Politiet har sikret gerningsstedet. Kriminalteknikere, brandvæsen og alt andet tilgængeligt mandskab er indkaldt, siger politimester Einar Ås til de norske medier.
Eksplosionen skete 15.26 og ødelagde den bygning, der huser den norske statsministers kontor.
Politiet har oplyst, at der ligger dræbte inde i selve den bomberamte bygning, men har endnu ikke sat præcist tal på.
Samtidig opfordrer politiet folk til at undgå store forsamlinger og tage hjem.
- Vi ved, at der er brugt sprængstoffer, men vi vil endnu ikke konkludere noget. Men der er tale om en meget alvorlig og uoverskuelig situation. Vi arbejder med alt tilgængeligt mandskab også politifolk, der var på ferie i nærområdet, siger talsmanden.
Han tilføjer, at politiet indtil videre har koncentreret sig om liv og helbred.
- Men vi arbejder også efterforskningstaktisk og på at sikre spor, siger talsmanden.
 Flere bygninger er blevet voldsomt skadet af bomben. Blandt andet er den bygning, der huser statsminister Jens Stoltenbergs kontor, raseret, og Norges olieministerium står i flammer. Også avisen VG's bygninger er skadet ved eksplosionen, der fandt sted kl. 15.20.
- Hele bygningen rystede. Vi troede, at det var en jordskælv, siger NRK-journalist Ingunn Andersen, som befandt sig i nærheden, da eksplosionen fandt sted.
 - Jeg kan se, at der er blæst vinduer ud i VG-bygningen og i regeringsbygningen. Folk ligger i gaderne og bløder. Der er glas overalt. Der er helt kaos her. Vinduerne er også blæst ud i alle de nærliggende bygninger. Sort røg stiger op fra bygningerne, sagde Ingunn Andersen umiddelbart efter eksplosionen.
Stoltenberg siger, at det er for tidligt at sige, om bombesprængningen er en terrorhandling og betegner situationen som "meget alvorlig".
 - Selv om man er godt forberedt, så er det altid meget dramatisk, når noget som dette sker, siger Stoltenberg, der tilføjer, at alle ministre i regeringen er i sikkerhed, og at han sammen med andre medlemmer af den norske regering fredag aften skal drøfte situationen ved et krisemøde.
