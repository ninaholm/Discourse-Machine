To betjente affyrer skud på Christiania
Politiet brugte tåregas og affyrede flere varselsskud under en aktion på Christiania.


 En rutinemæssig politiaktion på Christiania udviklede sig onsdag dramatisk, da politiet brugte både tåregas og affyrede flere varselsskud. Ingen er dog ramt, oplyser politiet.
Både civile og uniformerede betjente deltog i onsdagens aktion mod hashhandlen i fristaden.
- Betjentene får øje på en hashhandler, der er noget mere aktiv end de øvrige, og rykker frem for at anholde ham, fortæller vicepolitiinspektør Henrik Møller Jakobsen.
- Pludselig bliver der råbt: "Kast sten, kast sten", hvorefter en større gruppe går frem mod betjentene, mens de kaster sten mod dem.
Ifølge vicepolitiinspektøren var der tale om en gruppe på omkring 50 personer, der råbende bombarderede politifolkene med sten, mens de rykkede frem mod dem.
- Da de når frem til 10 meter fra politifolkene er der to civile betjente, der hver affyrer et varselsskud, siger Henrik Møller Jakobsen.
Efter varselsskuddene affyrede politiet tåregas mellem sig selv og gruppen af stenkastere. Det skabte ifølge politiet ro, og betjentene trak sig ud af fristaden.
En betjent måtte efterfølgende en tur på skadestuen, efter at han var blevet ramt i ryggen af en sten.
Det lykkedes politiet at anholde den hashhandler, som man i første omgang var gået efter. Senere blev en 16-årig pige anholdt for overtrædelse af ordensbekendtgørelsen - populært kaldet gadeuorden.
Først på aftenen gik politiet igen ind på Christiania.
- Vi skal jo fuldføre den aktion, vi var kommet for, siger Henrik Møller Jakobsen.
Skudepisoden skal nu - som det altid er tilfældet, når politifolk bruger deres skydevåben - undersøges af statsadvokaten.
