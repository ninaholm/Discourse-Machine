Stephen Kinnock stormer ind i det britiske parlament
Med en overbevisende valgsejr er Helle Thorning-Schmidts mand klar til det britiske parlament.


 Stephen Kinnock, statsminister Helle Thorning-Schmidts (S) mand, er blevet valgt ind i det britiske parlament, skriver BBC.
Stephen Kinnock fik over 15.000 stemmer ved valget og slår sin nærmeste modstander med flere længder. Nummer to på listen, Ukips kandidat Peter Bush, fik blot 4971 stemmer, viser BBC's optælling.
Kinnock blev i marts valgt som kandidat i Aberavon-kredsen i Wales, der anses for at være en sikkert Labour-land.
- I løbet af denne valgkamp har vi forbudt begrebet "sikre sæder" (i parlamentet, red.). Det handler om ikke at tage en eneste stemme for givet, siger Stephen Kinnock til BBC Wales og tilføjer:
- Vi har banket på tusindvis af døre, og det har været med til at give os et så fremragende resultat, som vi ser her i aften.
Selvom Stephen Kinnock herhjemme er mest kendt for at være gift med statsministeren, er han i Storbritannien kendt på grund af sin familie.
Kinnock-familien er nemlig et af de mest fremtrædende, britiske politiske familiedynastier. Avisen The Mirror beskriver således familien som "political royalty", altså en politisk kongefamilie.
Stephen Kinnocks far, Neil Kinnock, var medlem af parlamentet i 25 år, og fra 1983 til 1992 var han leder af Labour-partiet, som hans søn nu stiller op for. Kinnocks søster, Rachel, arbejder for Labour-leder Ed Miliband.
Helle Thorning-Schmidt var på forhånd rejst til Wales for at støtte sin mand de sidste timer før resultatet. Hun brugte blandt andet tiden på at tage en såkaldt selfie med en lokal BBC-journalist.
Ifølge The Mirror er det også den berømte selfie, Helle Thorning-Schmidt tog sammen med den britiske premierminister, David Cameron, og USA's præsident, Barack Obama, ved Nelson Mandelas begravelse, hun er mest kendt for i Storbritannien.
