Udlændinge i nye job har været i Danmark i årevis
17.000 af de 28.000 indvandrere, der har fået job under den siddende regering, var indrejst tre år før.


 Dansk Arbejdsgiverforening (DA) fastslog i starten af valgkampen, at tre ud af fire af de ekstra job, der er opstået i perioden 2011-2014 under regeringen Thorning-Schmidt, er gået til udlændinge.
Men nye tal viser nu, at de mange indvandrere, som er kommet i arbejde, ikke primært er nyankomne, som har krydset grænsen for at tage del i det spirende opsving.
De fleste af dem var her i forvejen. Det fremgår af en opgørelse fra Arbejderbevægelsens Erhvervsråd, skriver Politiken tirsdag.
Den viser, at 17.000 af de 28.000 ekstra indvandrere, der har fået job under den siddende regering, var indrejst og havde fået cpr-nummer og bolig her mere end tre år forinden.
Kun et mindre antal på 2800 var kommet til Danmark for at arbejde første gang indenfor det seneste år.
Chefanalytiker i erhvervsrådet Mie Dalskov Pihl siger, at den massive udvikling er udtryk for "vellykket integration af mennesker, der befinder sig her i landet".
- Tallene viser, at det stigende antal udlændinge, som får job, ikke hentes eller kommer hertil ad bagdøren som "nye" indvandrere for at tage job fra danskerne. Der er snarere tale om mennesker, der er her, og som regel har til hensigt at blive her, siger hun.
I denne forbindelse skal indvandrere forstås som personer født i udlandet, og hvor ingen af forældrene er danske statsborgere født i Danmark.
Ser man alene på østeuropæerne er billedet det samme: I perioden var der en vækst på 7500 østeuropæere i job, som havde været her mere end tre år, mens kun 2000 af den udvidede østeuropæiske arbejdskraft havde haft dansk cpr-nummer i mindre end et år.
Analysechef i Dansk Arbejdsgiverforening Karina Ransby ser tallene på en anden måde.
Og hun er helt uenig i, at det er en integrationssucces.
Karina Ransby peger på, at der uanset udviklingen over de seneste år fortsat sidste år var næsten 40.000 udenlandske indvandrer-lønmodtagere, som var kommet til landet indenfor tre år.
Det opfatter hun som mange "nye".
- Det tal, 40.000, svarer stort set til hele den samlede jobvækst i Danmark i den samme periode, og det viser, at ny indvandring tilsyneladende er helt nødvendig for at få besat ledige job i Danmark, siger hun til Politiken.
