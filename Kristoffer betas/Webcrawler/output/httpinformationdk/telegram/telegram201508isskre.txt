ISS kredser for højt og forkorter dansk astronaut-mission
ISS skal kredse to dage om Jorden, før Sojes-fartøjet kan tilkobles rumstationen. Dermed mister danskeren tid.


 Andreas Mogensen, som i næste uge bliver Danmarks første astronaut, har et særdeles presset program, når han efter planen lander på Den Internationale Rumstation (ISS).
Og tiden i rummet er pludselig blevet endnu mere knap, da opstigningen til rumstationen forlænges med to dage, bekræfter Den Europæiske Rumfartsorganisation (ESA) over for Ingeniøren.
Den danske astronaut bekræfter ændringen af planen på Twitter.
Forsinkelsen skyldes, at ISS i øjeblikket kredser for højt, og derfor har man besluttet, at rumstationen skal foretage 34 kredsløb om Jorden, før Sojus-rumkapslen kobles til.
Det vil tage to dage ifølge Ingeniøren.
Andreas Mogensen har på forhånd været spændt på, om han kan nå sine mange videnskabelige opgaver. Han er allerede blevet fritaget for de vanlige "huslige" pligter på rumstationen.
To af rejsens ti dage skal han i stedet tilbringe i Sojus-fartøjet sammen med to kolleger. Fartøjet er kun 6,2 kubikmeter og tætpakket med teknisk udstyr.
Planen, som russerne nu har sløjfet, gik på, at astronauterne kunne være på plads i ISS blot seks timer efter afgang fra rumbasen i Kasakhstan.
Danskerens to rejsekammerater er den erfarne russiske rumkaptajn Sergej Volkov og kasakheren Aidyn Aimbetov.
Den 38-årige dansker blev sammen med fem andre udtaget af ESA fra i alt 8412 håbefulde kandidater.
Han har trænet et utal af timer i både USA, Tyskland, Rusland, Canada og Japan.
Andreas Mogensen skal udføre en lang række test og eksperimenter, blandt andet om vægtløshedens påvirkning af menneskekroppen.
Den amerikanske rumfartsadministration, NASA, har forsøgt at bringe ISS ned i en lavere bane ved at flytte på rumstationens solpaneler.
Men det har ikke været muligt at bremse rumstationen tilstrækkeligt.
En række lande samarbejder om Den Internationale Rumstation, hvis første modul blev sendt op i 1998.
