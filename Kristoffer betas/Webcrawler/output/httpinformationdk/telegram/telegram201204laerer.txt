Lærerforening: Lærerreform er uambitiøs
Regeringens udspil til en reform af læreruddannelsen er uambitiøs, lyder kritikken fra Danmarks Lærerforening.


 Regeringen vil med sit udspil til en reform af læreruddannelsen "give lærerprofessionen et løft, der vil medvirke til at sikre en fagligt stærkere og mere moderne folkeskole".
Men formanden for Danmarks Lærerforening, Anders Bondo Christensen, har svært ved at se de store forandringer i regeringens udspil.
- Jeg er frygteligt skuffet, siger han efter at have skimmet udspillet.
- Jeg havde virkelig håbet på, at der var større ambitioner. Det, vi ser i regeringens udspil, er, at man har rykket lidt rundt på enkelte elementer i den nuværende uddannelse. Det er ikke det løft af uddannelsen, vi burde have.
Samtidig frygter Anders Bondo Christensen, at en gennemførelse af "den halvhjertede reform" af læreruddannelsen vil betyde, at der kommer til at gå mange år, før man igen vil reformere læreruddannelsen.
- Hvis man laver den justering, der er lagt op til nu, så har vi skubbet en egentlig reform af læreruddannelsen år ud i fremtiden, og det kan vi simpelthen ikke vente på.
Regeringens udspil går blandt andet på, at de lærerstuderende skal have karakterer for deres praktikperioder, og at der skal undervises mere i dansk og matematik.
Det er ifølge Anders Bondo Christensen gode initiativer, men i det store billede er det bare detaljer.
I stedet foreslår han, at læreruddannelsen skal udvides til at blive en femårig uddannelse, så den kommer op på kandidatniveau.
- Det vil klæde de kommende lærere bedre på til at kunne bruge den forskning, der hele tiden er på det pædagogiske område. Læreren skal hele tiden kunne udvikle sin egen praksis, men den del er helt fraværende i regeringens udspil.
Nu vil Anders Bondo Christensen læse regeringens udspil ordentligt igennem.
- Og så håber jeg, at vi i den drøftelsesperiode, der kommer nu, kan hæve ambitionsniveauet gevaldigt.
