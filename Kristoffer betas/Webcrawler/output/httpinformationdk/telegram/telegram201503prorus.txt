Prorussisk parti får kold skulder ved valg i Estland
Den regerende centrum-venstre-koalition i det baltiske land ser ud til at bevare sit flertal.


 Estlands premierminister, Taavi Roivas, erklærer sig som sejrherre ved søndagens valg i den baltiske republik.
- Reformpartiet er vinder af parlamentsvalget i 2015, erklærer han på estisk tv, efter næsten alle stemmer er talt op.
Hans liberale parti stod kort før midnat til 27,7 procent af stemmerne, mod 24,8 procent til den nærmeste modstander, det prorussiske Centerpartiet.
Regeringskoalitionen, som den 35-årige Roivas står i spidsen for, ser foreløbig ud til at kunne regere videre.
Den hidtidige koalition består ud over Reformapartiet af Socialdemokraterne og et lille konservativ parti.
Reformpartiet går en lille smule tilbage i forhold til valget i 2011, mens Centerpartiet tager et tilsvarende lille hop fremad.
Ingen af de partier, der ser ud til at blive valgt ind i parlamentet, vil samarbejde med Centerpartiet, der anses for at være en upassende partner, efter det i 2004 indgik en samarbejdsaftale med præsident Vladimir Putins parti Forenet Rusland.
Partiet ledes af Edgar Savisaar, der i 1991 blev Estlands første premierminister efter løsrivelsen fra Sovjetunionen.
Centerpartiet får normalt 70 procent af de russisk-talendes stemmer. En af partiets mærkesager er at hæve mindstelønnen fra 390 euro til 1000 euro (7500 kroner) om måneden.
Krigen i Ukraine og Ruslands rolle i konflikten har præget valgkampen i den tidligere baltiske sovjetrepublik. Lidt over en fjerdedel af Estlands 1,3 millioner indbyggere er etniske russere.
Regeringskoalitionen har fremhævet betydningen af Estlands Nato-medlemskab og medlemskabet af EU.
