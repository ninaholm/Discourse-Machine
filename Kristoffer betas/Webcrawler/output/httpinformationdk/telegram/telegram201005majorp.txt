Major i Pakistan anholdt for bombe i USA
Bombemanden fra Times Square i New York var i kontakt med en officer og talibanfolk i Pakistan,


 En major i den pakistanske hær er anholdt. Han er mistænkt for at have andel i det fejlslagne bombeforsøg på Times Square i New York.
Det er avisen Washington Post, som citerer pakistanske politikilder for oplysningen.
Det vil i så fald være første gang, at det pakistanske militær sættes i forbindelse med bomben på Times Square.
Det amerikanske politi anklager den 30-årige Faisal Shahzad, der er en pakistanskfødt amerikansk statsborger, for at have anbragt bilen med højeksplosive materialer på Times Square den 1. maj. Han blev tirsdag for første gang fremstillet i retten.
Shahzad blev anholdt, da han tilsyneladende var i færd med at flygte fra USA på et fly, der skulle til Dubai. Det var lidt over to døgn efter, at politiet havde fundet bilen på Times Square. En gadesælger havde set, at det røg fra bilen.
Den pakistanske major skal have mødt Shahzad i Islamabad under et tidligere besøg i Pakistan, og de har været i telefonisk kontakt siden, skriver Washington Post.
En anden mistænkt, der er fængslet i Pakistan, optrådte som mellemmand for Shahzad og Taliban i Pakistan, oplyser pakistanske kilder til avisen.
Shahzad skal have haft tre møder med denne person sidste sommer, og under et af møderne skal han have modtaget en større sum penge.
I sidste uge anholdt amerikansk politi tre pakistanske mænd i det nordøstlige USA. De er mistænkt for at have forsynet Shahzad med penge. De er dog ikke sigtet for terrorisme.
