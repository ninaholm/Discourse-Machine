Trods øget svine-MRSA: Frygt ej svinekød
Selv om MRSA-smitte i stigende grad kommer fra svin i landbruget, kan man roligt købe svinekød som hidtil.


 Man kan roligt sætte tænderne i bacon, nakkefilet og andre typer svinekød trods en stigning af antibiotikaresistente stafylokokker, MRSA, fra svin i landbruget.
Det siger overlæge Robert Skov fra Statens Serum Institut, efter en rapport fra DTU Fødevareinstituttet og Statens Serum Institut viser, at antallet af mennesker smittet med svine-MRSA er steget med 41 procent fra 2011 til 2012.
- Der er overhovedet ikke tegn på, at vi ser smittespredning - hverken i Danmark eller i udlandet - fra kød til mennesker. De tilfælde, vi ser af svine-MRSA, er afgrænset i landområder tæt på svineområder. Altså de mennesker der arbejder på gårde.
- Derved er der ingen risiko ved hverken at købe eller spise kød, der kommer fra svin, for det spredes ikke via kød, siger Robert Skov, der forklarer, at MRSA er genstridig, da den ikke lader sig slå ud af antibiotika.
Ifølge overlægen har de danske fødevaremyndigheder "godt tjek på", hvilke typer MRSA man finder hos mennesker. Derved sandsynliggøres det, at man ikke finder den samme type svine-MRSA hos mennesker, der bor i storbyer.
- Hvis det var sådan, at MRSA spredtes via kød, ville vi se mange flere tilfælde af MRSA i storbyerne, og det gør vi overhovedet ikke, siger Robert Skov.
Rapporten viser, at der generelt er sket en stigning af MRSA. I 2012 blev 1556 danskere således smittet med MRSA.
Det er en stigning på 20 procent i forhold til 2011, og siden 2009 er det totale antal smittede næsten fordoblet.
Den generelle stigning bekymrer Robert Skov, da det medfører, at flere og flere kan blive indlagt på hospitaler og derved bringe smitten videre.
- Hos langt de fleste findes MRSA i næsen eller på huden, uden at man bliver syg af det. Det er kun i en situation, hvor man bryder hud eller slimhinden - eksempelvis ved operation eller når der bliver indlagt et drop - at MRSA hjælpes ind i kroppen og giver infektion.
 - Derved er det først, når vi er inde på hospitalerne, at vi ser de alvorlige infektioner, siger Robert Skov.
Han forklarer, at man i dag behandler en hel familie for MRSA - og ikke kun den enkelte syge - for at forhindre en spredning.
