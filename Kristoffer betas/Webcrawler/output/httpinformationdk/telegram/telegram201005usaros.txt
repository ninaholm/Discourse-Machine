USA roser Pakistan for terrorindsats
USA roser Pakistan for at have bidraget til efterforskningen af fejlslagent terrorangreb i New York. Pakistanerne roses også for at have presset Taliban.


 Amerikanerne er "meget tilfredse" med Pakistans hjælp i forbindelse med efterforskningen af et terrorangreb mod Times Square i New York.
- Vi er meget tilfredse med det samarbejde, som vi har haft indtil videre i denne specifikke efterforskning, siger talsmand for USA's udenrigsministerium Philip Crowley.
Han siger desuden, at Pakistan har reageret aggressivt over for Taliban, der angiveligt stod bag den mislykkede terrorbombe i New York.
USA's justitsminister, Eric Holder, sagde søndag, at man havde beviser på, at pakistansk Taliban havde trænet og støttet pakistansk-amerikanske Faisal Shahzad, der blev anholdt for at have anbragt en bil ladet med sprængstoffer på Times Square.
Den 30-årige Shahzad blev arresteret, da han med et fly i JFK-lufthavnen i New York var på vej til Pakistan.
USA's udenrigsminister, Hillary Clinton, har advaret om, at det får "alvorlige konsekvenser", hvis terrorangreb i USA kan spores tilbage til Pakistan.
