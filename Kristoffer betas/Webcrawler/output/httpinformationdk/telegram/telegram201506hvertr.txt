Hver tredje går ind for totalt rygeforbud i arbejdstiden
En undersøgelse viser, at mange danskere gerne så, at rygning i arbejdstiden stoppede helt.


 Rygerne får sværere og sværere vilkår på arbejdspladsen, efterhånden som de bliver forvist til rygebokse, trappesten eller andre steder, hvor de kan tilfredsstille trangen til nikotin.
Og der er ikke meget, der tyder på, at indskrænkningen af deres rygemuligheder stopper lige foreløbig.
En undersøgelse foretaget af Norstat for Dansk Erhverv viser, at 33 procent af de adspurgte mener, at det skal være helt forbudt at ryge i arbejdstiden.
En af årsagerne kan være, at 44 procent ifølge undersøgelsen oplever, at rygerne holder flere pauser end ikke-rygerne.
Når Dansk Erhverv har taget emnet op, skyldes det at flere medlemmer har henvendt sig for at få et bud på, hvordan man kan formulere en rygepolitik, der både tilgodeser rygere og ikke-rygere.
Og for brancheorganisationen er rådet, at der skal være klare regler.
- Rygning kom ekstra meget i fokus, da man indførte rygeforbud. En ting var det sundhedsmæssige aspekt - men også det med, at rygning tager tid og betyder, at man skal fjerne sig fra sin arbejdsstation.
- Det har påvirket tolerancen overfor det, som nogle oplever som rygernes ekstra pauser, siger Rikke Bregendahl Ørum, der er chef for HR og Arbejdsmiljø i Dansk Erhverv.
Noget tyder dog på, at de fleste virksomheder har taget hånd om problemet i en grad, så det ikke ødelægger stemningen på arbejdspladsen.
I hvert fald er det kun ni procent af de adspurgte, der oplever, at rygning er årsag til problemer mellem de ansatte.
I 2007 blev det lovpligtigt at indføre en rygepolitik. Det har ifølge Dansk Erhverv medført, at man i 90 procent af de danske virksomheder har indført indendørs rygeforbud.
Ni procent af virksomhederne tillader slet ikke rygning på matriklen.

