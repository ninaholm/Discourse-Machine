Norge blev ramt af voldsomt jordskred
Jordskred ved Trondheim er flere hundrede meter langt og bredt. 40 mennesker er evakueret.


 Der blev søndag slået katastrofealarm i Trondheim i Norge efter et stort jordskred.
Træer knækkede som tændstikker, da leret jord pludselig kom i skred.
- Jordskredet på Esp på Bynæsset i Trondheim er flere hundrede meter langt og bredt, men vi ved ikke, om det har ramt nogle huse, sagde Tor Kyllo ved politiet i Trondheim tidligere på dagen til norsk tv.
Senere sagde politiet dog, at der godt nok ligger flere gårde i området, men at ingen beboelsesbygninger ser ud til at være ramt.
Alarmen gik klokken 10.31, og såvel ambulancer, politi og en helikopter blev sendt til området.
Tidligt søndag aften er der ikke meldinger om tilskadekomne, men 40 mennesker er stadig evakueret. Forholdene er også fortsat usikre i området.
- Skredet har ikke stabiliseret sig, og der er stadig skred på bjerget. Nu kan vi ikke gøre andet end at observere, siger en af de eksperter, der er tilkaldt for at vurdere situationen, ingeniør Einar Lyche.
Jordskred er forholdsvis hyppige i Norge og skyldes oftest store mængder af nedbør i leret jord.
- Ler er ikke en stabil jordart. Den kan blive flydende og skride - især under højt vandtryk, siger geologen Lars Rodhe ved Sveriges geologiske institut SGU.
