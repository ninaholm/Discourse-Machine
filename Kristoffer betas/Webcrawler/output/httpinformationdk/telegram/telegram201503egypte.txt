Egypten vil bygge ny hovedstad øst for Kairo
Der bor i dag op mod 20 millioner i Kairo. Antallet ventes at være tæt på 40 millioner i 2050.


 Kairo er en af verdens ældste hovedstæder, men intet varer evigt, og Egyptens regering har planer om at opfører en helt ny, administrativ regeringshovedstad.
Den 700 kvadratkilometer store by vil blive bygget øst for Kairo - mellem den nuværende hovedstad og Suezkanalen. Den skal kunne huse fem millioner indbyggere, siger Egyptens boligminister, Mustafa Kaml Madbuli, som har præsenteret planerne for offentligheden i turistbyen Sharm el-Sheikh i weekenden.
- Idéen om at bygge en ny by er opstået, fordi vi ved, at Kairos indbyggertal vil blive fordoblet i de kommende 40 år, siger han.
Der bor i dag op mod 20 millioner mennesker i storbyen Kairo. I 2050 venter man, at tallet vil være tæt på 40 millioner.
Prisen på den nye by står ikke klart, og det er heller ikke fastlagt i detaljer, hvor hurtigt den skal bygges. Men selve flytningen af ministerier, regeringsbygninger og kontorer ventes at blive gennemført inden for fem år for omkring 45 milliarder dollar (320 milliarder kroner).
Ved en konference i Sharm el-Sheikh i Sinai ved Det Røde Hav forsøger regeringen i weekenden at tiltrække investorer.
- I den nye by vil der være en bedre forståelse af store grønne områder og en bedre forståelse for det at være i live, siger Madbuli.
 Han tilføjer, at der også vil blive opført en international lufthavn, en forlystelsespark, som er fire gange større end Disneyland, samt 90 kvadratkilometer med solanlæg samt et el-tog på strækningen mellem den nye by og Kairo.
- Den overordnede plan er at få skabt en global by med en god infrastruktur af hensyn til Egyptens fremtid, siger han.
