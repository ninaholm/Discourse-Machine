EL: Nu kommer Irak-løgnen frem i lyset
Frank Aaen (EL) håber på, at Irak-kommissionen vil kunne ændre historien om Danmarks deltagelse i Irakkrigen.


 Når den såkaldte Irak-kommission snart går i gang med at undersøge baggrunden for, hvorfor Danmark i 2003 gik ind i Irakkrigen, håber Frank Aaen (EL) på, at dens resultater vil være med til at ændre historien om krigen.
- For os er det vigtigste at få belyst hele sagen, og vi er meget glade for, at der nu kommer lys over de mørke sider af den danske deltagelse i krigen i Irak, siger Frank Aaen.
Han og partifællerne i Enhedslisten er "meget tilfredse" med kommissionens hovedformål; at redegøre for baggrunden for at gå ind i Irakkrigen og at undersøge, hvad danske styrker har foretaget sig i forbindelse med tilbageholdelse af fanger i Irak og Afghanistan.
- Det er også det, vi synes, der er hovedpunkterne. Derfor er vi meget tilfredse med, at det er de ting, kommissionen nu skal undersøge, siger Frank Aaen.
Han har også fuld forståelse for, at regeringen har givet undersøgelseskommissionen fem år til at komme til bunds i sagen.
- Vi anerkender, at der er rigtig mange dokumenter og personer, der skal gennemgås. Og så må man jo også afvente nogle af de retssager, der kører med både irakiske og afghanske fanger. Så vi er forstående for, at det desværre tager så lang tid.
