Oscar-filmen Helium vises på TV 2
Den danske kortfilm "Helium", der søndag nat vandt den prestigefyldte Oscar-statuette, vises tirsdag på TV 2.


 Natten til søndag dansk tid kunne den danske filminstruktør Anders Walter løfte sin første Oscar-statuette over hovedet, da hans film "Helium" vandt prisen som årets kortfilm.
For de film-interesserede, som gerne vil se eller gense den Oscar-belønnede kortfilm, er chancen der tirsdag den 4. marts, når TV 2 viser den 23 minutter lange kortfilm. Det oplyser tv-stationen i en pressemeddelelse.
"Helium" er historien om drengen Alfred, der er alvorligt syg og ligger på hospitalet. Her møder han hospitalets rengøringsmand, Enzo, som han opbygger et helt specielt venskab til.
Sammen opfinder de Helium, en hemmelig fantasiverden, hvor Alfred kan drømme sig væk. Enzos fantasifulde historier bliver et tiltrængt tilflugtssted for Alfreds mange dage på hospitalet.
I sin takketale ved den storslåede prisuddeling i Dolby Theatre i Hollywood nåede den 36-årige Anders Walter både at takke sin kone, Anne Klitten Andersen, deres lille datter, Clara, og Oscar-akademiet for at have kortfilmskategorien med.
Anders Walter har tidligere instrueret kortfilmene "9 meter" (2012)", der var tæt på en Oscar-nominering sidste år, og "Den Talende Kuffert" (2011).
Kim Magnusson, som er medejer af produktionsselskabet bag Helium, M&M Productions, vandt ved dette års prisuddeling den fjerde Oscar.
M&M Productions har før vundet Oscar-statuetter for kortfilmene "Valgaften" (1998), "Der er en yndig mand" (2002) og "De nye lejere" (2009).
"Helium" kan ses på TV 2 tirsdag klokken 22.35.
