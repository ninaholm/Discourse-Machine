Sydkorea gør nyt forsøg på Korea-forsoning
Vigtig industrizone skal genåbnes, mener magthaverne i Seoul, som tilbyder forhandling med fjenderne mod nord.


 Tre uger efter at forhandlinger mellem Syd- og Nordkorea faldt sammen efter mundhuggeri, foreslår sydkoreanerne endnu et forsoningsmøde.
Myndighederne i Seoul vil tale med Nordkorea omkring genåbningen af rivalernes fælles industrizone Kaesong, som Nordkorea lukkede i foråret efter øgede spændinger på Den Koreanske Halvø.
 Tilbagetrækningen blev anset for en dramatisk optrapning af konflikten mellem det kommunistiske regime og dets sydlige naboer.
Sydkorea ser gerne, at Nordkorea vil mødes ved forhandlingsbordet lørdag. Virksomheder, der normalt holder til i Kaesong-komplekset, har lagt pres myndighederne, da lukningen betyder store økonomiske tab.
 Kaesong blev oprettet i 2004 som et symbol på samarbejde på tværs af den stærkt militariserede grænse.
