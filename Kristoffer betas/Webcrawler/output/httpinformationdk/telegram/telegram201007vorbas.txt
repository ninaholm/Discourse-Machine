Vorbasse Marked sætter rekord
Godt markedsvejr giver rekordtilstrømning til Vorbasse Hestemarked i Jylland. 650 kræmmere havde boder, og 900 heste blev udbudt til salg.


 Med omkring 250.000 besøgende fra torsdag til lørdag ved midnat har Vorbasse Hestemarked i den lille flække Vorbasse vest for Vejle sat publikumsrekord.
Dyre- og kræmmermarkedet blev gennemført første gang for 279 år siden, og formanden for markedet, Lars Kristiansen, forventer i år et pænt, men endnu ikke opgjort overskud.
Overskuddet går til kulturelle formål og bl.a. de lokale idrætsforeninger.
Vorbassemarkedet kæmper med markedet i Hjallerup i Vendsyssel om at være landets største af sin art.
- Vi er nok lige store. Men vi har i år været heldige med godt markedsvejr, uden regn og uden for megen varme i alle tre dage, siger Lars Kristiansen.
På markedet med tilsammen fem kilometer facadeareal til kræmmerne havde omkring 650 kræmmere opstillet salgsboder. Der var udbudt omkring 1700 mindre dyr som kaniner og høns til salg og ikke færre end 900 heste.
Markedet drives af Vorbasse Grundejerforening med støtte fra en lang række idrætsforeninger m.fl., som bidrager med den helt nødvendige frivillige arbejdskraft.
- Vi råder over 30 hektar jord til markedet hvert år, og dertil lejer vi det samme areal til parkering, siger Lars Kristiansen.
