Russisk marssonde er kommet ud af kurs
En defekt styremotor i russiske Phobos-Grunt har bragt den russiske marssonde i kredsløb om Jorden.


 Ruslands seneste forsøg på at nå frem til Mars er gået galt allerede inden missionen er kommet rigtig i gang. Det ubemandede rumskib er onsdag ikke kommet ind i den rigtige bane på rejsen mod Mars efter opskydningen tirsdag.
Chefen for det russiske rumagentur, Roskosmos, Vladimir Popovkin siger, at en motor svigtede på rumsonden Phobos-Grunt, efter at den nåede i kredsløb om Jorden, skriver nyhedsbureauet Interfax.
Bureauet tilføjer, at det nu er tvivlsomt, om missionen vil være i stand til at hjembringe en jordprøve fra Mars' måne Phobos.
- Motoren antændte ikke, og hverken den første eller den anden afbrænding indtraf. Det betyder, at rumfartøjet ikke var i stand til at finde dets leje blandt stjernerne, siger Popovkin fra det russiske opsendelsesanlæg Baikonur i Kasakhstan.
I et forum på missionens officielle website skriver Anton Ledkov fra Ruslands Rumforskningsinstitut, at der ikke var nogen telemetri med fartøjet - altså ingen kommunikation med Phobos-Grunt.
Men Popovkin siger, at myndighederne er i kontakt med sonden, som er forblevet i kredsløb omkring Jorden. De har tre dage til at løse problemet og få Phobos-Grunt tilbage på rette kurs, inden batterierne er flade.
Hvis Phobos-Grunt-missionen mislykkes, vil det være et stort prestigetab for det russiske rumagentur, som har været ramt af nedskæringer og hjerneflugt efter Sovjetunionens sammenbrud i 1991. Det har oplevet en række ydmygende tilbageslag i år.
- De siger, at der er håb om, at få den nulstillet. Tilsyneladende er der tale om en fejl i programmeringen, men der er kun meget lidt tid til at få det klaret, siger missionens førende videnskabsmand Aleksandr Sakharov fra Rumforskningsinstituttet.
Rumsonden til fem milliarder rubler (880 millioner kroner) blev sendt op klokken 22.16 (dansk tid) fra Baikonur affyringsanlægget på spidsen af en Zenit-2SB løfteraket, oplyser Roskosmos. Missionen til Phobos og tilbage er planlagt til at vare tre år.
