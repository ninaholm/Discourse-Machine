Pigeglade Berlusconi får aldrig nok
Nye sexanklager får ikke Italiens Silvio Berlusconi til at undskylde sin passion for smukke piger.


 Det er ingen hemmelighed, at Italiens premierminister, Silvio Berlusconi, har en stor kærlighed for smukke damer. Og det har den pigeglade premierminister ikke tænkt sig at undskylde for, selvom han endnu engang er havnet i en sexskandale.
- Når jeg er i nærheden af en smuk pige, så kigger jeg på hende. Det er bedre at have en passion for smukke piger end at være bøsse. I skal ikke tro på, hvad aviserne skriver. De lyver, siger Silvio Berlusconi.
Anklagen mod den 74-årige premierminister lyder på, at han i foråret skulle have presset politiet til at løslade den dengang 17-årige marokkanske pige Karima El Mahroug fra fængslet i Milano.
Den marokkanske go go-danser med kunstnernavnet Ruby Rubacuori (hjertestjæler, red.) havde få uger inden sin fængsling angiveligt deltaget i en af Silvio Berlusconis fester i hans palæ i Arcore tæt ved Milano.
Få uger efter festen blev Karima El Mahroug anholdt for at have stjålet 20.000 kroner fra en ven. Men med et telefonopkald fra Berlusconi direkte til politichefen i Milano blev hun sat på fri fod. 
Karima El Mahroug er desuden niece til den egyptiske præsident, Hosny Mubarak, og selv siger den nu 18-årige pige, at hun ikke på nogen måde havde sex med Berlusconi. Hun kalder ham i stedet en sand gentleman. 
Kritikken er, siden sagen kom frem i medierne, haglet ned over Silvio Berlusconi. Tirsdag får han selv lov til at forklare sig foran det italienske parlament.
