Ny kandidat til næstformandsposten i SF
Lejres borgmester, Mette Touborg, melder sig nu på banen som kandidat til næstformandsposten i SF.


 
Mette Touborg er nu den tredje SF'er, der stiller op i kampen om at blive partiets nye næstformand.
- Jeg stiller mig til rådighed, siger Mette Touborg til Politiken.
Til weekendens landsmøde i Kolding stiller Mette Touborg op til partiets landsledelse - og tilbyder altså nu også sig selv i kampen om næstformandsposten.
Den er dog betinget af, at SFs Landsledelse bakker op om hendes kandidatur, samt at hun kan få næstformandsposten som en delt post med en anden næstformand.
- Det, jeg gør, er, at jeg siger, at i tilfælde af, at jeg kommer i Landsledelsen og at Landsledelsen synes, at der kan være en konstellation, som giver mening, hvor jeg indgår, så stiller jeg mig til rådighed for det, siger Mette Touborg og tilføjer:
- Så længe vi taler om, at det er i et omfang, hvor jeg ikke er næstformand på fuld tid.
Hun mener nemlig ikke, at hun kan kombinere borgmesterposten, hvis hun skal være næstformand i partiet uden hjælp.
- Jeg er borgmester på fuld tid. Det er mit primære og det vil jeg fortsætte med. Så det skal være en delt post og den skal nok også endda være meget velovervejet delt, siger Mette Touborg og kaster bolden over til SF's landsledelse.
- Men det er alt sammen noget, Landsledelsen skal forholde sig til, om de synes, det giver mening.
Mette Touborg oplyser til Politiken, at hun netop har orienteret de to øvrige næstformandskandidater, Mattias Tesfaye og Meta Fuglsang, om beslutningen.
