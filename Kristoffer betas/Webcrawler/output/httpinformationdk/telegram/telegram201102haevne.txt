Hævnen vinder en Oscar til Danmark
Stor triumf for dansk film og for instruktøren Susanne Bier, da "Hævnen" blev hædret med en Oscar-statuette.


 Dansk film oplevede én af sine helt store stjernestunder, da "Hævnen" blev belønnet med Oscar-statuetten i kategorien bedste udenlandske, ikke-engelsksprogede spillefilm.
Susanne Biers film og den mexicanske "Biutiful" var på forhånd tippet som de stærkeste kandidater til prisen.
Meget naturligt var det en utrolig rørt Susanne Bier, der skulle op på scenen i det berømte Kodak Theatre for at modtage det synlige bevis på hæderen.
- Det er en meget stor ære for mig, jeg er så taknemmelig og så lykkelig, sagde Susanne Bier.
Hun understregede, at Oscar-statuetten i lige så høj grad er en belønning til alle dem, der har arbejdet med på filmen, og på at styrke dens chancer for i det hele taget at blive nomineret til prisen.
Det er tredje gang, at Danmark vinder en Oscar. I 1988 tilfaldt prisen Gabriel Axels "Babettes gæstebud", og den samme bedrift lykkedes for Bille Augusts "Pelle Erobreren" året efter.
I januar modtog Susanne Bier en Golden Globe for "Hævnen", og det har uden tvivl bidraget til at styrke hendes chancer for at også at vinde en Oscar.
Hun var også nomineret i 2007, men da lykkedes det ikke for hendes "Efter brylluppet" at vinde den eftertragtede pris.
"Hævnen" er den 50-årige instruktørs 11. spillefilm, og den havde dansk biografpremiere i august. Med Mikael Persbrandt, Trine Dyrholm og Ulrich Thomsen i hovedrollerne blev den fornemt modtaget, både af anmelderne og blandt publikum.
Flere af biografer har taget den på repertoiret op til Oscar-slutspurten, og den tegner sig i øjeblikket for knap 430.000 solgte billetter.
Selskabet Zentropa har produceret "Hævnen", som allerede før den danske premiere var solgt til en række lande over hele verden. Den har amerikansk premiere til april.
