FAKTA: Danmarks ny innovationsfond
Næste år etableres en innovationsfond med et årligt budget på 1,5 milliarder kroner. Læs mere om fonden her.


 Alle partier i Folketinget er torsdag blevet enige om at stifte en ny innovationsfond.
Her er hovedpunkterne i aftalen:
* Det Strategiske Forskningsråd, Højteknologifonden og Rådet for Teknologi og Innovation lægges sammen under navnet "Danmarks Innovationsfond - Fonden for strategisk forskning, højteknologi og innovation".
* Fonden begynder sit arbejde i 2014.
* Fonden får et årligt budget på omkring 1,5 milliarder kroner. Der er dog reelt ikke tale om "nye" penge, da beløbet stammer fra bevillinger til de tre tidligere fonde.
* Idéen er at gøre det lettere og mindre bureaukratisk at søge om offentlige midler til forskning og innovation.
* Pengene skal gå til små og mellemstore virksomheder, men også til projekter, som kan løse større samfundsmæssige udfordringer.
* Der vil være særligt fokus på projekter, der konkret tager udgangspunkt i samfundets og den enkelte virksomheds behov, så der dermed skabes vækst og arbejdspladser.
* Fonden skal ledes af en uafhængig bestyrelse, der udmønter midler og beslutter, hvordan virkemidlerne fremadrettet skal prioriteres og udformes.
Kilde: Ministeriet for Forskning, Innovation og Videregående Uddannelser
