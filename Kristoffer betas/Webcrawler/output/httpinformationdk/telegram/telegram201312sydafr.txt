Sydafrikas præsident udsat for buhråb inden Mandela-tale
Den sydafrikanske præsident, Jacob Zuma, blev hånet af publikum, inden han skulle tale ved Mandela-ceremoni.


 Folkene bag mindehøjtideligheden for Nelson Mandela i Soccer City Stadium havde nok at gøre med at opfordre tilhørerne til at dæmpe sig, inden landets præsident, Jacob Zuma, gik på talerstolen.
Zuma blev nemlig inden sin tale mødt af buhråb samt håndtegn, som i sportssammenhænge betyder udskiftning.
Det lykkedes dog endelig for Jacob Zuma at komme i gang med sin tale, og han hyldede Mandela som en stor leder, der gjorde op med apartheid.
- Han var en frygtløs frihedskæmper, som ikke ville tillade, at apartheidstyrets brutalitet stod i vejen for sit folks befrielse, siger Jacob Zuma.
Begivenheden i Soweto, hvor Mandela engang har boet, ser ud til at blive en af de største events i Sydafrikas historie.
- Det sydafrikanske folk og det afrikanske kontinent føler sig stærkere i dag, fordi vi bliver trøstet af millioner af mennesker verden over. Aldrig har vi fejret et liv på den måde, som vi gør det i dag, siger Jacob Zuma.
- Der er ingen som Mandela, han er helt enestående. I dag fejrer vi ham, og i dag er det præcist 20 år siden, at han fik Nobels fredspris, siger Sydafrikas præsident.
Soccer City Stadium i Soweto har en kapacitet på knap 95.000, og det anslås, at omkring 50.000 mennesker overværer ceremonien på det ikoniske stadion, der dannede ramme om VM-finalen i fodbold i 2010.
Det var i øvrigt ved den lejlighed, at Nelson Mandela havde sin sidste offentlige optræden.
