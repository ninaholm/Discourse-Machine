Overenskomstforhandlinger udskudt: KL har brug for tid
OK-forhandlinger har deres eget liv, og ikke to forløb er ens, siger chefforhandler Anders Bondo om pause.


 Chefforhandler Anders Bondo Christensen har fået seks timers søvn, fordi forhandlingerne om en ny overenskomstaftale for de omkring 500.000 kommunalt ansatte har været på standby siden sent fredag aften.
Soveposer og liggeunderlag ligger dog fortsat klar til natlige forhandlinger i KL's hovedsæde KL-Huset på Islands Brygge.
- Vi kan komme tilbage til forhandlingsbordet med en times varsel. Jeg håber, vi kommer i gang hen ad eftermiddagen. Vi skal i gang i dag, siger en optimistisk Anders Bondo Christensen, der til daglig er formand for Danmarks Lærerforening.
- Forhandlingerne er sat på standby. Der er ikke tale om sammenbrud. Det er usædvanligt med så lang en pause, men KL har behov for afklaringer internt, og vi respekterer, at KL har brug for tid, siger han.
Hvad det er, KL skal have afklaret med sit bagland, ønsker Anders Bondo Christensen ikke at kommentere.
Kommunernes Landsforening (KL) og Forhandlingsfællesskabet skal forhandle en ny aftale på plads for over 573.000 lærere, sygeplejersker, social- og sundhedsassistenter, pædagoger og politibetjente.
Dennis Kristensen, formand for Forbundet af Offentligt Ansatte (FOA), kalder også forhandlingsforløbet lidt usædvanligt.
- Det har ikke været en særlig produktiv dag. Der har mere været tale om tomgang. Til sidst måtte vi sige, at det ikke giver mening at vente længere, så nu går vi hjem og ser, hvornår banen er ryddet til de egentlige forhandlinger, sagde han fredag aften.
De to chefforhandlere Michael Ziegler (K) og Anders Bondo Christensen med følge satte sig fredag middag for at lave en aftale på det kommunale plan.
Ikke meget er sluppet ud fra forhandlingerne, men som altid ved overenskomstforhandlinger er løn et tilbagevendende tema.
