Endnu en skuespiller fra Matador er død
Esper Hagens karriere som skuespiller kulminerede med rollen som Arnold Vinther i DR's tv-serie.


 Skuespilleren Esper Hagen, der blev kendt som den unge tøjekspedient Arnold Vinther i tv-serien "Matador", er død. Det skriver Ekstra Bladet.
Esper Hagen var søn af den folkekære skuespiller Poul Hagen og skuespillerinden Asta Esper Andersen.
Men han opnåede aldrig den samme popularitet som især sin far. Ud over sin medvirken i Matador blev det kun til mindre roller i syv film.
Esper Hagen blev uddannet på teaterskolen i Odense, og karrierens højdepunkt blev som Arnold Vinther i "Matador".
Her var Arnold i lære hos Damernes Magasin, hvor den hysteriske og selvoptagne førstemand, hr. Schwann, hersede rundt med ham. Arnold søger derfor over til den konkurrerende manufakturhandel, og han ender som leder af en af Mads Skjerns filialer.
Esper Hagen døde 24 januar i København. Han blev 66 år.
Han er den anden fra Matadors rolleliste, der er faldet bort inden for kort tid. I juledagene døde Vera Gebuhr. Hendes store folkelige gennembrud kom med rollen som Frøken Jørgensen i serien.
