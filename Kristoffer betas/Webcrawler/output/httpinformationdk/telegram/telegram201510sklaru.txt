S er klar til at udvide kampen mod Islamisk Stat
Løkke foreslår at udvide mandatet for den danske indsats mod IS. Socialdemokraterne er "umiddelbart positive".


 Socialdemokraterne er klar til en større indsats mod Islamisk Stat (IS).
Sådan lyder det fra partiets formand, Mette Frederiksen, efter at statsminister Lars Løkke Rasmussen (V) i sin åbningstale luftede idéen om et bredere mandat for den danske militære indsats mod IS.
- Vi er umiddelbart positive for at udvide. Vi er oppe imod stærke og mørke kræfter, fortæller S-formanden.
- Verdenssamfundet og Danmark er nødt til at forholde sig til, hvordan vi bedst angriber dem, som angriber civilbefolkningen og vores frihed, siger hun.
Ifølge Ritzaus oplysninger ønsker regeringen, at indsatsen mod IS også skal rettes mod Syrien. Indtil nu har danske kampfly kun bombet over Irak.
Danske F-16-kampfly er netop vendt hjem efter ét års kamp mod IS i Irak. På grund af nedslidt mandskab og materiel er kampflyene trukket tilbage og erstattet af en radarstation.
Men planen er, at danske kampfly igen skal i luften, og regeringen overvejer i den forbindelse nu en udvidelse af det danske mandat.
- Jeg håber, at Folketinget er parat til at bakke op. Så vi kan være med dér, hvor vi gør størst nytte. Også med vores kampfly, sagde Løkke i sin tale.
- Terror er et onde, vi skal blive ved med at bekæmpe. Målet er fred og fremgang. Så familier ikke bliver tvunget på flugt, men kan leve i deres eget land, lyder det fra statsministeren.
