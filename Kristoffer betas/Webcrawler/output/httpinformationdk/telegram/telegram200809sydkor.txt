Sydkoreas øjne rettet mod nord



 Sydkorea retter øget opmærksomhed mod sit naboland, atommagten Nordkorea, efter rapporter om, at den nordkoreanske leder, Kim Jong-il, har gennemgået en hjerneoperation efter et slagtilfælde.
 Sydkoreas forsvarsminister, Lee Sang-Hee, meddelte i dag parlamentet, at regeringen har besluttet at få udarbejdet en ny militærplan for alle tilfældes skyld.
 Sydkorea har imidlertid ikke observeret nogle usædvanlige militærtræk fra den kommunistiske stat.
 Embedsmænd i Sydkorea antager, at Kim Jong-il fortsat leder Nordkorea, der er et af verdens mest lukkede regimer.
 Men analytikere frygter, at det magtfulde nordkoreanske militær vil tilrane sig langt mere indflydelse, hvis Nordkoreas "Kære Leder" ikke længere er ved magten.
 Eksperterne frygter at det kan føre til, at militæret vil indføre en hårdere linje i forholdet til Sydkorea og angående afviklingen af landets omstridte atomanlæg.
