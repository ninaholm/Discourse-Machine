Højesteret afgør erstatning til ordblind



 Fredag skal Højesteret afgøre, om Viborg Kommune skal betale erstatning til den nu 23-årige Rasmus Ravnborgs forældre, fordi han ikke lærte at læse i folkeskolen.
 I maj 2007 gav Vestre Landsret forældrene ret i, at den daværende Fjends Kommunen ikke havde levet op til sit ansvar. To af de tre dommere dømte Viborg Kommune til at betale knap 60.000 kroner i erstatning til Rasmus Ravnborgs forældre. Pengene dækkede udgifterne til et ophold på en specialefterskole for ordblinde.
Det var første gang en ordblind fik tilkendt erstatning, fordi kommunen ikke levede op til sit ansvar. 
 Fredag skal hele syv dommere i Højesteret tage stilling til sagen, som Viborg Kommune valgte at anke.
 Da Rasmus Ravnborg forlod folkeskolen efter 8. klasse, havde han en læsefærdighed som en elev i 3. klasse. Derfor sendte forældrene drengen på en særlig ordblindeefterskole, hvor han tog 9. og 10. klasse.
 Landsretsdommen lagde blandt andet vægt på, at skolen aldrig udarbejdede en læsefaglig undersøgelse af eleven, og at det derfor aldrig blev fastslået, at Rasmus Ravnborg var ordblind.
 Formand for Ordblindeforeningen Hans-Pauli Christensen mener, at sagen har gavnet de ordblinde, også selv om Højesteret skulle nå frem til en anden afgørelse end landsretten.
 - Det her er en lidt pinlig sag for Viborg Kommune. Både medierne og befolkningen er på forældrenes side, for selvfølgelig skal Viborg Kommune og alle andre kommuner leve op til loven og sørge for, at børnene lærer at læse - også dem, der har svært ved det. Det er småligt, at kommunen nægter at betale erstatning, siger Hans-Pauli Christensen.
 Han glæder sig i øvrigt over, at sagen har gjort mange forældre mere opmærksomme på at kræve den undervisning, de har ret til. 
 - Men vi kan desværre ikke se, at kommunerne gør sig mere umage for at hjælpe de ordblinde. Det går kun langsomt fremad, siger Hans-Pauli Christensen. 

