Københavns Lufthavn forventer stille nat
Selv om det danske luftrum genåbnes natten til onsdag, opfordrer Københavns Lufthavn passagererne til at ikke at møde op men tjekke fremtidige afgange.


 Københavns Lufthavn opfordrer ivrige danske flypassagerer til at slå kold vand i blodet, selv om det danske luftrum nu - midlertidigt - genåbnes natten til onsdag.
Bente Kornbo, kommunikationsmedarbejder ved Københavns Lufthavn, understreger, at passagerne ikke skal tage noget for givet, selv om SAS allerede natten onsdag vil sende de første fly af sted.
- Man skal kontakte sit flyselskab, hvis man har billet til i nat eller i morgen tidlig. Det kommer jo ikke efter planen i morgen, og det vil formentlig komme et begrænset trafikprogram. Vi forventer bestemt ikke, at folk mylder herud. Det vil være dumt af dem, siger Bente Kornbo.
Ifølge planen bliver store dele af luftrummet over Danmark genåbnet fra klokken to natten til onsdag og foreløbig frem til klokken otte om morgenen.
Om åbningen bliver endnu længere - og muligvis permanent - er det dog for tidligt at sige.
Det danske luftrum bliver delt af en linje fra Mors til Randers, hvor der syd for må flyves. Nord for linjen skal flyene flyve i over seks kilometers højde.
Opdelingerne betyder, at lufthavnene i København, Billund, Roskilde, Århus, Karup og Bornholm åbner.
Det danske luftrum har været lukket siden torsdag klokken 18.00 på grund af vulkanaske fra den islandske vulkan Eyjafjallajökull.
