20 syriske soldater dræbt af desertører
Kampene mellem syriske soldater og desertører har lørdag kostet 20 soldater og sikkerhedsagenter livet.


 En snes syriske soldater, der er loyale over for præsident Bashar al-Assads styre, er lørdag blevet dræbt og 53 er såret i væbnede konfrontationer med formodede desertører fra hæren, oplyser aktivister.
- 20 syriske soldater er omkommet lørdag, og 53 blev såret under sammenstød mellem den syriske hær og formodede desertører i Baba Amro-distriktet i Homs, hedder det i en meddelelse fra Det Syriske Menneskerettighedscenter.
Tidligere har den samme organisation oplyst, at ti syriske sikkerhedsagenter og en militær desertør er blevet dræbt, da en bus faldt i baghold i Syriens nordvestlige provins Idlib.
Bussen kørte sikkerhedsagenter mellem landsbyerne Al-Habit og Kafrnabuda i Idlib, tæt på den tyrkiske grænse, da den faldt i et baghold, udført af bevæbnede mænd, formentlig desertører, siger det britisk baserede center.
 En afhoppet militærofficer, der er flygtet til Tyrkiet, oberst Riad al-Asaad, hævder at have dannet en modstandshær, kaldet Syriens Frie Hær. Den består af militære desertører, men dens styrke og antal er ikke kendt.
FN vurderer, at over 3000 mennesker er dræbt, siden demonstrationerne startede i marts med krav om præsident Bashar al-Assads afgang.
Den syriske opposition siger, at den er opmuntret af, at det er lykkedes at vælte Gaddafi-regimet i Libyen og satser på, at Assad-regimet i Syrien vil lide samme skæbne.
