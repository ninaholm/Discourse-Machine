Castro udgiver omfattende selvbiografi
Leder af den cubanske revolution, Fidel Castro, har udgivet sine erindringer på mere end 1000 sider.


 Nu får verden snart mulighed for at få et indblik i Cubas pensionerede revolutionsleder Fidel Castros dybeste tanker.
I hvert fald udgiver manden, der styrede Cuba i næsten 50 år, sine erindringer i to bind på intet mindre end 1000 sider.
I bøgerne fortæller Castro om sit liv fra barndom til år 1958, hvor han ledede den revolution, som ændrede Cuba til et kommunistisk samfund på lige fod med Sovjetunionen.
- Jeg er villig til at gøre alt, hvad der er muligt, for at videregive de tanker, jeg husker, siger Castro til den statslige avis Grannma og fortsætter:
- Jeg har udtrykt alle de idéer, jeg havde, og de følelser, jeg har gennemlevet. Jeg er klar over, at det er vigtigt at videregive, så det kan blive brugt af andre.
Fidel Castro har efter sigende givet et eksemplar af sin nye bog til Brasiliens præsident, Dilma Rousseff, i forbindelse med hendes besøg i Cuba tidligere på ugen.
Da Fidel Castro under en seks timer lang ceremoni præsenterede bogen, benyttede han lejligheden til at tale om international politik. Han gjorde opmærksom på, at han nøje følger sin nære ven Hugo Chavez lederskab i Venezuela.
- Ingen har gjort mere for folket, end han har, siger Fidel Castro.
Fidel Castros familie stammer fra det nordvestlige Spanien. Han tog juridisk embedseksamen i 1950, men havde forinden indledt sit politiske engagement i væbnede grupper på universitetet i Havanna.
Castro fik i 1959 afsat den daværende diktator Fulgencio Batista. I 2006 måtte han overlade magten til sin lillebror på grund af sygdom.
I august sidste år fejrede Cuba Fidel Castros 85 års fødselsdag. Selv viste han sig ikke ved begivenheden på grund af en ondartet mavelidelse, som han er blevet opereret for flere gange af både cubanske og udenlandske læger.
