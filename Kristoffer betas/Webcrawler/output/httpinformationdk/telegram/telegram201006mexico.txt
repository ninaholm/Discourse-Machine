Mexicos narkokrig koster 39 livet
Opgøret mellem Mexicos narkobander koster fredag mindst 39 mennesker livet. 19 er dræbt ved et skudangreb mod et rehabiliteringscenter for narkomaner.


 Mindst 39 personer har fredag mistet livet under en ny voldsbølge i Mexicos narkokrig.
20 personer meldes dræbt, efter at en gruppe bevæbnede mænd angreb flere steder i byen Puerto Madero i Mexico, siger mexicansk politi.
- Foreløbig er 20 lig fundet forskellige steder i byen, siger en politikilde til nyhedsbureauet AFP.
Delstaten Tamaulipas, hvor Puerto Madero ligger, er plaget af en voldsbølge, der handler om narkosmugling og de kriminelle gruppers kamp om de lukrative markeder.
Få timer inden blodsudgydelserne i Puerto Madero havde mere end 30 bevæbnede mænd slået til mod et rehabiliteringscenter for narkomaner i byen Chihuahua i det nordlige Mexico. Her blev 19 personer dræbt.
Ifølge politiet er flere af de patienter, der var indlagt på rehabiliteringscentret, sandsynligvis medlemmer af en af de rivaliserende narkobander, der sidder på narkotikasmuglingen gennem byen.
Rehabiliteringscentre er jævnligt mål for sådanne angreb, dels fordi de bliver brugt som salgssteder for mindre mængder narko, men også fordi bandemedlemmer bruger centrene til at skjule sig for rivaliserende bander.
