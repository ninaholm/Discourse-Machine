Pakistan genåbner snart grænse for Nato
Pakistan vil åbne grænseovergang til Afghanistan for Nato-tropper, når landet igen kan garantere for sikkerheden i området ved Khyberpasser.


 Pakistans ambassadør i USA lover, at pakistanerne vil genåbne grænse til Afghanistan for de amerikanskledede Nato-styrker. Det sker dog ikke før, at landet kan garantere for sikkerheden i området.
Pakistan lukkede torsdag Torkham-grænseovergangen, der er vital for tropperne i Afghanistan. Beslutningen blev taget efter Nato-helikoptere dræbte tre pakistanske soldater på deres side af grænsen.
- Jeg tror, at så snart vi kan sørge for sikkerheden for de konvojer, der bevæger sig gennem Khyberpasset, så kan de køre igen, siger Husain Haqqani, Pakistans ambassadør i USA.
Han siger samtidig, at Pakistan lukkede grænsen af sikkerhedsårsager efter offentlig kritik af drabene på pakistanske soldater.
- I en situation som denne, hvis forsyningerne fortsatte, så ville der have været en chance for en sikkerhedssituation, som vi skulle håndtere, siger Haqqani.
Nato har lovet en efterforskning af drabene på de pakistanske soldater. 
