S-SF frygter øget underskud og besparelser
S og SF mener, at regeringen ser for lyst på økonomien. Det kan ende med større underskud og nye spareplaner, lyder det.


 Regeringen ser alt for lyst på Danmarks økonomi, og det kan resultere i et øget underskud på statens budget og nye spareplaner.
Finansministeriet forventer blandt andet færre arbejdsløse end tidligere, men hvis virkeligheden bliver en anden, skrider økonomien bag finansloven.
- Finansministeriets vurderinger er de mest optimistiske på markedet for øjeblikket. Det risikerer at gå den anden vej. Man kan derfor ikke afvise, at regeringen kommer i en situation, hvor der kommer flere regninger, siger Socialdemokraternes finansordfører, Morten Bødskov.
Regeringen venter nu en gennemsnitlig ledighed på 121.000 - det er 9000 færre end forventningen i maj. 
Forslaget til en finanslov for 2011 viser også, at regeringen forventer, at det offentlige underskud bliver næsten 80 milliarder kroner til næste år.
Men SF's finansordfører, Ole Sohn, frygter, at det kan bliver endnu højere.
- Det bekymrer mig, at regeringen nedjusterer forventningerne til størrelsen af arbejdsstyrken. Det kan betyde, at gælden vokser. For hvis ikke indtægterne kommer i form af vækst og forbrug, kan man kun finansiere det ved at øge gældsætningen, siger Ole Sohn.
Flere økonomer mener også, at regeringen ser lige lovligt lyst på økonomien i de kommende år.
Socialdemokraterne og SF præsenterer inden for de kommende uger et fælles forslag til finanslov.
