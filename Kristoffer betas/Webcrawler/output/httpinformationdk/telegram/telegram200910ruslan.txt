Rusland tøver med Iran-sanktioner



 Rusland har store forbehold over for yderligere sanktioner imod Iran i atomstriden. Det siger den russiske udenrigsminister, Sergei Lavrov, efter et møde med den amerikanske udenrigsminister, Hillary Clinton, i Moskva.
 - Truslen om nye sanktioner og pres mod Iran under de nuværende omstændigheder virker mod hensigten, siger Lavrov.
 Clinton medgiver på et fælles pressemøde, at Rusland har været yderst samarbejdsvillig i spørgsmålet om det iranske atomprogram. Hun understreger, at det ikke er aktuelt med sanktioner lige nu.
 Rusland har som permanent medlem af FN's Sikkerhedsråd veto og kan blokere for flere sanktioner mod Iran.
 Under besøget, der er Clintons første i Rusland som udenrigsminister, var der også drøftelser om atomnedrustning, missilskjold og Afghanistan.
 Sergei Lavrov siger, at der blev gjort betydelige fremskridt hen imod atomnedrustning på hans møde med Clinton.
 USA og Rusland har sat som mål at blive enige om en ny nedrustningstraktat, der skal afløse Start om strategiske atomraketter, som udløber den 5. december.
 De to udenrigsministre aftalte at samarbejde om den nye amerikanske missilplan, som umiddelbart fik en kølig modtagelse af Rusland.
 USA oplyste i sidste måned, at det skrotter en gammel plan om at etablere et missilskjold i Europa med anlæg i Polen og Tjekkiet. Rusland var en arg kritiker af dette missilforsvar, men er heller ikke begejstret for alternativet, nemlig at missilerne placeres på havet.
 Hillary Clinton skal senere møde den russiske præsident, Dmitrij Medvedev.

