Demonstrationer i gang i Strasbourg



 Trods et enormt politiopbud var 150 demonstranter her til formiddag forsamlet nær Nato-topmøde i Strasbourg, og andre steder i byen gjorde mange tusinde aktivister sig klar for at protestere.
 Demonstranterne i det centrale Strasbourg havde sat sig ned i krydset på en større gennemfartsvej omgivet af politikæder til alle sider. Men alt forløb roligt.
 Syd for Strasbourg i forstaden Neuhof forsøgte 3000 demonstranter at komme forbi politiafspærringer. Ifølge de lokale medier står demonstranter og politi over for hinanden, og atmosfæren beskrives som spændt.
 Anti-militaristiske organisationer venter, at titusinder vil deltage i dagens demonstrationer, og deres hensigt er at nå helt frem til konferencecentret, hvor Nato-topmødet finder sted i udkanten af byens centrum.
 Fransk politi er opsat på at undgå en gentagelse af urolighederne i London under det økonomiske topmøde i G20 i torsdags.
