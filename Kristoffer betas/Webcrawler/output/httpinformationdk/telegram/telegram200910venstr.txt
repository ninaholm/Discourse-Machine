Venstre vil vente på Tjekkiet



  Det er hastværk, at oppositionspolitikere foreslår en folkeafstemning til foråret om danske EU-forbehold, når Tjekkiets præsident, Vaclav Klaus, har stillet nye krav for at ratificere Lissabontraktaten som den 27. og sidste EU-land. Traktaten skal være på plads, før ja-partierne drøfter en eller flere folkeafstemninger om forbeholdene.
 Det siger Venstres EU-ordfører, Michael Aastrup Jensen. Han afviser oppositionspartiernes kritik af, at statsminister Lars Løkke Rasmussen (V) skynder sig for langsomt, fordi folkeafstemningen er udskudt, indtil Danmark igen opfylder de økonomiske krav til euroen.
 - Venstres position er uforandret, at vi ønsker at være fuldgyldige medlemmer af EU. Derfor ønsker vi at tage et opgør med undtagelserne så hurtigt som muligt. Men hvis der er én ting, vi har lært, så er det, at man skal melde et klart signal ud fra EU-japartierne. Ellers bliver det et fuldstændig mudret budskab, og så er det op ad bakke, siger han.
 Da SF's holdning er vigtig for et ja, venter han på partiets afklaring til euroen. Derfor nytter Socialdemokraternes nylige forslag om én folkeafstemning ikke, hvis SF skal støtte forslaget, påpeger Michael Aastrup Jensen.
 - SF har ikke meldt, om de er fuldgyldige EU-tilhængere eller kører med på et halvt frihjul. Hvis vi har SF med, er der markant større chance for et ja, mener han.

