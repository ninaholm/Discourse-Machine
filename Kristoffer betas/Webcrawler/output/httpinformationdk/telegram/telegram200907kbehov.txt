K: Behov for nye tiltag for renere luft



 Når Danmark ikke kan få dispensation fra EU's krav om luftforurening, må regeringen i arbejdstøjet og iværksætte nye tiltag. 
 Det mener den konservative miljøordfører, Per Ørum Jørgensen.
 - Vi skal leve op til de mål, EU tilsiger. Det er kun godt. Nu har vi en ny situation, fordi vi ikke har fået dispensation. Så der skal nye initiativer på banen, det bliver vi nødt til, siger han til Ritzau.
 Han kan dog ikke udpege, hvilke konkrete initiativer han forestiller sig. Per Ørum Jørgensen afviser, at regeringen har været for uambitiøs, når den har satset på dispensation fra reglerne frem for fra starten at have lagt sig i selen for at nå målene til tiden.
 - Nej, det mener jeg ikke. Ikke når det gælder luftforurening. Det er en flerårig indsats, og det kan men ikke bare binde op på den nuværende regerings indsats, siger han.
 Per Ørum Jørgensen reagerer på, at EU-Kommissionen har afvist en dansk ansøgning om dispensation til at overskride grænseværdierne for partikler i luften. 
 Afvisningen begrundes med, at de danske tiltag for at leve op til kravene ikke er overbevisende nok.
