Minister øremærker 40 millioner til unge mødre
Sundhedsministeren øremærker 40 millioner kroner til sårbare gravide. Deres nyfødte skal sikres en god start


 
	Meget unge eller sårbare gravide kvinder får nu en håndsrækning fra sundhedsministeren, for tilværelsen som ny forælder er ikke lige let for alle.

	Derfor øremærker sundhedsminister Nick Hækkerup (S) 40 millioner kroner til nye initiativer, der skal give nyfødte fra sårbare familier en god start på livet, skriver Ministeriet for Sundhed og Forebyggelse i en pressemeddelelse.

	- Børn, der fødes af kvinder, som selv har svært ved at få hverdagen til at hænge sammen, har ofte ikke de samme muligheder for at få en god start på tilværelsen som nyfødte fra ressourcestærke familier, siger Nick Hækkerup.

	- Vi skal derfor styrke hjælpen til de gravide, der er udsatte. De skal simpelthen have ekstra tilbud allerede tidligt i graviditeten, fortsætter han.

	Ifølge Sundhedsstyrelsen er det cirka 15 procent af de kommende mødre, der er sårbare og kan have brug for ekstra støtte under deres graviditet og den første tid efter fødslen.

	Med den nye pulje får gravide og deres partner tilbud til at deltage i forløb, der blandt andet kan give dem konkret viden om, hvordan man drager omsorg over for sig selv og barnet både under og efter graviditeten.

	- Uligheden i sundhed viser sig tidligt, og vi bliver nødt til at se i øjnene, at vi desværre ikke har samme forudsætninger for at komme godt ind i livet, lyder det fra sundhedsministeren.

	Kommuner og regioner kan søge del i de 40 millioner kroner via Sundhedsstyrelsen.

	For at sikre et samarbejde på tværs af fag- og myndighedsgrænser vil det være et krav, at kommuner og regioner udarbejder fælles ansøgninger.

