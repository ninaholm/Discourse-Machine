Amnesty-rapport beskriver blodbad i Centralafrika
Næsten 1000 mennesker mistede livet i voldsomme angreb, der varede over to dage, siger Amnesty International.


 Dødstallet er betydeligt højere end først antaget efter en sekterisk voldsoffensiv, der fandt sted for to uger siden i Den Centralafrikanske Republik (CAR).
Det vurderer Amnesty International torsdag i en ny rapport.
Heri fremgår det, at næsten 1000 personer blev slået ihjel i hovedstaden Bangui, da overvejende muslimske eks-rebeller gik til angreb for at hævne omkring 60 drab, som kristne militser forinden havde begået på muslimske mænd.
FN har tidligere anslået dødstallet til at være 450 i Bangui og 150 yderligere andre steder i landet efter det to dage lange blodbad.
Christian Mukosa, som er Amnestys ekspert på centralafrikanske spørgsmål, siger, at der ikke længere kan være nogen tvivl om, at alle parter i konflikten begår krigsforbrydelser og forbrydelser mod menneskeheden.
Civile dræbes på daglig basis, lyder det.
Siden et kup mod landets præsident i marts er den fattige republik havnet i kaos og anarki med daglige kampe mellem rivaliserende bander og militser. Det er delvist en religiøs konflikt mellem muslimer og kristne.
EU's humanitære chef, Kristalina Georgieva, har sagt, at landet står over for en dobbelttrussel for et statsligt sammenbrud og faren for et folkedrab. I store dele af landet er huse, skoler og sundhedsklinikker brændt ned.
Den Centralafrikanske Republik har kæmpet med vold og politisk ustabilitet, siden landet blev selvstændigt fra Frankrig i 1960. Franskmændene har indsat 1600 soldater i sin tidligere koloni for at stoppe blodsudgydelserne.
