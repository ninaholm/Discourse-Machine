Miljøorganisation skuffet over landbrugsreform
Der mangler grønne aftryk i EU's nye landbrugsreform, mener Naturfredningsforeningen.


 Begejstringen over EU's landbrugsreform er til at overse hos Danmarks Naturfredningsforening.
Natten til onsdag blev EU's landbrugsministre enige om deres indspil til en ny landbrugsreform for 2014-2020 med et budget på 2700 milliarder kroner.
Men selv om reformen grundlæggende skal være mere miljøvenlig, hersker der stor ærgrelse i Danmarks Naturfredningsforening.
Ifølge foreningen får den grønne del af EU's landbrugsreform nemlig ikke nogen nævneværdig betydning for Danmark, og det er skuffende, mener præsident i Danmarks Naturfredningsforening, Ella Maria Bisschop-Larsen.
- Barren er sat så lavt, at det ikke får den store betydning i Danmark.
- Så her skuffer reformen, da vi ikke fik fælles goder for fælles penge, som ellers var lovet. I stedet går skattekroner igen betingelsesløst til landbruget, siger Ella Maria Bisschop-Larsen i en pressemeddelelse.
Derfor må den danske natur se efter hjælp fra den danske stat, men heller ikke her er der lyse udsigter, mener Danmarks Naturfredningsforening.
- Der er ingen tvivl om, at landbruget og dele af Folketinget vil kæmpe hårdt for at undgå grønne tiltag i alle fald al den stund, at det har betydning for landbruget.
- De vil påberåbe sig konkurrenceforvridning og tab af arbejdspladser og eksport, da den grønne del af støtten ikke er fælles krav. Og her udelades det belejligt, at siden Danmark er så hårdt dyrket, så må vi også iagttage særlige foranstaltninger.
- Det kommer vi ikke uden om, for naturen er i en aldrig tidligere set elendig forfatning, og det skal løses dér, hvor problemerne er, siger Ella Maria Bisschop-Larsen.
Landbrugsaftalen omfatter et samlet budget på 360 milliarder euro frem til 2020. Aftalen, som ministerrådet er blevet enig om, skal nu forhandles på plads med Europaparlamentet.
Forhandlingerne mellem det irske formandskab og parlamentet foregår onsdag i Bruxelles.
