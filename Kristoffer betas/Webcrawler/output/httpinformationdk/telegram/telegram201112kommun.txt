Kommuner: Vi kan fjerne patienter fra gange
Kommunernes Landsforening mener, at de kan forhindre, at patienter ligger på gange på landets hospitaler.


 Mange patienter fylder fortsat gangene på landets hospitaler. Men det problem kan ifølge Kommunernes Landsforening imidlertid forhindres, hvis kommunerne bliver bedre til at holde patienterne i hjemmet og på plejecentre.
- Borgere og patienter skal naturligvis ikke indlægges, hvis det ikke er nødvendigt, siger Anny Winther (V), der er formand for socialudvalget i Kommunernes Landsforening.
Og det kan undgås, mener Anny Winther.

- Det kan gøres ved, at man får lavet nogle kommunale akutpladser på vores plejecentre og plejehjem, så vi kan blive bedre til at behandle de syge ude i kommunerne, siger hun.
En ny undersøgelse fra Megafon og Dansk Sygeplejeråd viser, at mere end hver fjerde sygeplejerske på landets sygehuse på en uge har oplevet patienter på gange eller i opholdsrum, fordi der ikke var plads på stuerne.
Og mens formanden for Danske Regioners sundhedsudvalg og regionsrådsformand i Nordjylland, Ulla Astman (S), ikke mener, at problemet med overbelægning helt vil kunne bekæmpes, peger Anny Winther på, at der er penge at spare ved at behandle lokalt.
- Jeg tror, prisen er ganske anderledes, hvis vi holder patienterne lokalt. Det må være væsentligt bedre at ligge i nærområdet, og samtidig er det også en rigtig god idé at udbygge den lokale sundhedsindsats.
- Vi skal have en forståelse i både regioner og regeringen om, at man er nødt til at øge fagligheden i kommunerne, hvis vi skal løfte den her opgave. Og så skal vi have regeringen til at forstå, at vi er i gang med at flytte nogle opgaver, siger Anny Winther.
