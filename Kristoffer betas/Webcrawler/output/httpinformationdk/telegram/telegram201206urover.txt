Uro i verdensøkonomien giver nye kursfald
Bekymring for den økonomiske udvikling i Europa, USA og Kina fører til nye kursdyk.


 Efter en sort uge på de europæiske børser startede mandag med nye fald. Det er bekymringen for, at verdensøkonomien er på vej mod en ny nedtur, der tynger.
De seneste amerikanske beskæftigelsestal har været skuffende, og der er faldende vækst i Kina, Indien og Brasilien.
Samtidig er det uklart, hvordan euro-landene vil takle krisen i de gældsplagede lande i Sydeuropa.
Det tyske Dax-indeks falder mandag formiddag med 1,2 procent under den symbolske grænse på 6000 point. Det er det laveste niveau siden januar.
Også det danske C20-indeks falder fra morgenstunden med 0,66 procent.
I Frankrig dykker kurserne med knap 0,6 procent. Børsen i London er lukket i forbindelse med dronning Elizabeths 60 år på tronen.
Det ledende spanske indeks er mere end 1 procent lavere og falder til under 6000 point. Så langt har det ikke været nede siden 2003.
- Overraskende svage økonomiske data fra USA, Kina og Europa udløser frygt for en global økonomisk nedtur. Indstillingen på et faldende børsmarked synes at fortsætte i Europa indtil videre, skriver den tyske bank LBBW i en meddelelse til investorer.
Det portugisiske finansministerium oplyser, at det vil tilføre tre banker - BCP, BPI og den statsejede CGD - 6,65 milliarder euro for at leve op til EU's kapitalkrav.
Lidt godt nyt kom der fra Spanien fra morgenstunden. Arbejdsløsheden faldt for anden måned i træk til 4,71 millioner.
Det er et fald på 0,63 procent, men fylder ikke så meget, for det efterlader fortsat 24,44 procent af arbejdsstyrken uden beskæftigelse. Ungdomsarbejdsløsheden ligger tæt på 50 procent.
I Asien var der også store fald. I Tokyo faldt markedet med lidt over 1,7 procent, mens Sydkorea droppede 2,8 procent, Hongkong med 2 procent og Shanghai 2,73 procent.
