Nedskæringer vil presse forældre



 Planer i mange kommuner om at spare på børneområdet vil føre til yderligere pres på forældrene for at få hverdagen til at hænge sammen. Det forudser Lars Klingenberg, formand for forældreorganisationen Forældrenes Landsforening, FOLA. 40 procent af kommunerne arbejder med besparelser på området for at budgettet til at passe, viser en undersøgelse, som pædagogernes fagforening Bupl har fået lavet.
 Blandt mulighederne for kommunerne er at forkorte åbningstider eller indføre flere lukkedage. 
 Lars Klingenberg kan genkende billedet af, at der vil blive skåret ned i kommunerne.
 - Vi er naturligvis kede af, at det vil gå ud over serviceniveauet, ikke mindst på børneområdet, siger Lars Klingenberg.
 Nedsatte åbningstider og flere lukkedage vil presse familierne og samtidig gøre forældrene mindre fleksible på arbejdsmarkedet, påpeger han. Feriedage skal bruges på at kompensere for lukkedagene. Og den daglige aflevering og afhentning bliver presset.
 - Man får lidt mere travlt og må skynde mere på børnene, end det egentlig var nødvendigt. For mange familier kan det blive problematisk, hvis man for eksempel har langt til arbejde, siger han.
 Endnu værre er det ifølge Lars Klingenberg, hvis kommunerne griber ind med en ringere normering af personale i institutionerne. Det er på dagsordenen i næsten hver fjerde kommune.
 - Her taler vi om børnenes trivsel og udvikling. Vi har allerede hørt fra forskere, at de på grund af den nuværende normering ikke længere kan anbefale den danske institutionsmodel. Det er meget alvorligt, mener Lars Klingenberg.
 Han opfordrer kommunerne til se nærmere på, hvilke områder der er blevet dyrere, siden budgetterne har svært ved at nå sammen.
