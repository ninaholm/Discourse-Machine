DF: Regeringens brede samarbejde er bluff
Finansminister vil ikke svare på spørgsmål fra DF. Derved smider han os reelt ud af forhandlingerne, siger DF.


 Dansk Folkeparti anklager finansminister Bjarne Corydon (S) for at spille med mærkede kort i spillet om næste års finanslov.
Samtidig med at finansminister officielt ikke har udelukket nogle partier, så afviser han nemlig - som en del af forhandlingerne - at svare på spørgsmål fra Dansk Folkeparti.
- Det viser, at den megen snak om det brede politiske samarbejde er rent bluff, siger Dansk Folkepartis finansordfører, Kristian Thulesen Dahl.
- Hvis vi ikke kan stille spørgsmål - og svar på - hvilke konsekvenser det for eksempel får på grænsehandlen, hvis man hæver afgifterne, så kan vi jo reelt ikke forholde os til det, som regeringen har foreslået, siger Kristian Thulesen Dahl-
Bjarne Corydon afsluttede ellers fredag eftermiddag den første forhandlingsrunde, de såkaldte sættemøder, med at erklære over for pressen, at ingen partier har meldt sig ud af forhandlingerne om næste års finanslovforslag.
Da Dansk Folkeparti, efter at have været ind hos finansministeren, forhørte sig om, hvordan partiet under forhandlingerne fik svar på sine spørgsmål, lød den kortfattede e-mail fra Finansministeriet imidlertid:
"I må meget gerne stille dem via Folketinget".
Kristian Thulesen Dahl henviser imidlertid til, at hvis spørgsmålene til finanslovforslaget skal stilles som såkaldte udvalgs- eller § 20-spørgsmål, så er den normale svartid 10 dage.
- Når planen er at forhandle finanslovforslaget på plads de næste to uger, så er Bjarne Corydons svar jo reelt at lukke døren for, at vi kan være med, siger Dansk Folkepartis gruppeformand.
Hen over weekenden vil der ikke være officielle forhandlingsmøder i Finansministeriet.
I næste uge genoptages forhandlingerne, og her kan der også blive tale om møder i eksempelvis Kulturministeriet, hvis parterne skal bliver enige om at give flere penge til Det Kongelige Teater.
