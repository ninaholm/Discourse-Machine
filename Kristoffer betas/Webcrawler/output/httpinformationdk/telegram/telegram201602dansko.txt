Dansk Oscarbud krævede ægte følelser og frygt
Tobias Lindholm vil lave film, der portrætterer virkeligheden, og det sætter krav til skuespillerne.


 Tobias Lindholm havde kun ét mål, da han for fem år siden fik ideen til dramaet "Krigen", der har Pilou Asbæk i hovedrollen som kompagnichefen Claus Michael Pedersen, der træffer en fatal beslutning i ildkamp i Afghanistans Helmand-provins, og ender med at blive anklaget for en krigsforbrydelse.
- Det handlede ikke engang om at lave en god film, men om at lave en realistisk krigsfilm, fortæller instruktøren, der i disse dage befinder sig i det solbeskinnede Los Angeles, hvor han natten til mandag dansk tid dyster om en Oscar-statuette for filmen.
Realismen er en hjertesag i de film, han laver.
- Hvis vi skal respektere de mennesker, hvis liv, vi portrætterer, de skæbner og de tragedier, de har været igennem, så er vi nødt til at gøre det med respekt for virkeligheden. Den kan vi ikke tillade os at lave om på, siger han.
For ham handler det derfor om at få virkeligheden ind i filmene, og det kræver ægte mennesker. Således er de, der spiller soldater i filmen, er soldater i virkeligheden, ligesom at instruktøren har castet flygtninge fra en lejr i Tyrkiet tæt ved grænsen til Syrien.
- Jeg ville have nogle, der i virkeligheden var flygtet fra krigen i Afghanistan og derfor kendte den virkelighed, vi ville portrættere, siger han.
Men på filmsettet går Tobias Lindholm også efter de ægte følelser og frygt - for eksempel ved soldaterne ikke, hvornår der kommer en eksplosion, og sygehjælperne er ikke forberedt på, hvilke læsioner, de skal lade som om, de behandler. På den måde får han realistiske reaktioner.
Det gør arbejdet både sjovt og udfordrende, mener Tuva Novotny, der spiller hustru til den udsendte kompagnichef i filmen.
- Tobias har en meget specifik og original måde at arbejde på, hvor han skaber nogle rammer ved blandt andet at caste professionelle. Det betyder, at man som skuespiller ikke rigtig skal spille, man skal være. Og det giver en helt anden autenticitet, siger skuespillerinden og uddyber:
- Man skal ikke sige en replik 47 gange, det er meget dokumentarisk inspireret. Efter 20 år i branchen havde jeg ikke troet, jeg skulle opleve det. Man er jo nærmest i sit eget tøj, og man skal bruge en del af sig selv, siger hun.
For Tuva Novotny har den måde at arbejde på været en rigtig god oplevelse:
- Jeg synes ikke, det kan blive for realistisk. Det er jo det, vi prøver at snyde os til, når vi laver film, så folk kan leve sig ind i den verden, forklarer hun.
"Krigen" skal kæmpe om en statuette for bedste ikke-engelsksprogede film, mens den danskproducerede "The Look of Silence" er nomineret i dokumentarkategorien.
