USA's vækst i andet kvartal overrasker positivt
Den amerikanske økonomi voksede med 4,0 procent mod en forventet vækst på 3,0 procent.


 Den amerikanske økonomi vokser igen efter et vinterplaget første kvartal.

Der er tale om en markant stigning på 4,0 procent i andet kvartal af 2014 i forhold til første kvartal. Tallet for første kvartal blev tillige opjusteret.
Det viser en opgørelse af bruttonationalproduktet fra de amerikanske myndigheder onsdag eftermiddag.
Udviklingen var meget stærkere end ventet, da konsensus blandt økonomerne ifølge finanshjemmesiden Bloomberg News var en vækst på 3,0 procent.
Samtidig blev tallene fra første kvartal opjusteret, så bruttonationalproduktet "kun" faldt 2,1 procent mod et tidligere offentliggjort fald på 2,9 procent.
Sydbank hæfter sig specielt ved den pæne udvikling i privatforbruget, der steg 2,5 procent i andet kvartal mod ventet 1,9 procent.
- Det er positivt, da privatforbruget udgør omkring 70 procent at den amerikanske økonomi, lyder det fra makroanalytiker i Sydbank Kim Blindbæk i en udtalelse.
- Vi vurderer, at BNP-rapporten for andet kvartal ikke får større betydning for den amerikanske forbundsbanks pengepolitiske linje, mener han.
Også hos Spar Nord ser chefstrateg Christian Mose Nielsen dagens BNP-rapport som en bekræftelse af, at amerikansk økonomi igen er tilbage på et pænt vækstspor efter et miserabelt første kvartal.
- Den store fremgang i andet kvartal skal dog ses i lyset af det meget dårlige første kvartal, understreger han og fremhæver, at faste investeringer og privatforbrug bidrog tilsammen med 2,6 procentpoint til væksten i andet kvartal.
