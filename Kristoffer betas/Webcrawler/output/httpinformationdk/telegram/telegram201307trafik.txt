Trafikkaos truer syd for den dansk-tyske grænse
Broen på en vigtig motorvej syd for grænsen er spærret. I feriehøjsæsonen passeres broen af 55.000 biler.


 En af de vigtigste transitveje mellem Skandinavien og resten af Europa risikerer at blive ramt af trafikkaos i de kommende fire måneder, skriver Flensborg Avis.
Det er broen på motorvej A7 over Kieler-kanalen ved Rendsborg, der med øjeblikkelig virkning er spærret for lastbiler, samtidig med at personbiler nu kun kan passere broen i et spor i hver retning.
Grunden er, at broens betonkonstruktion er så medtaget, at de bærende piller skal saneres, og arbejdet ventes at tage fire måneder, oplyser de tyske trafikmyndigheder.
Allerede lørdag formiddag var der næsten 20 kilometer kø i nordgående retning, mens bilerne på vej fra Danmark og sydpå holdt i en fem kilometer lang kø, skriver Flensborg Avis.
 Broen rammer den stærkt trafikerede motorvej mellem Flensborg og Hamburg. Normalt passeres broen over Kielerkanalen af 40.000 biler, mens den i feriehøjsæsonen passeres af 55.000 køretøjer.
Til sammenligning passeres Storebæltsbroen dagligt af omkring 30.000 biler, mens Lillebæltsbroen passeres af 60.000 køretøjer i døgnet ifølge Flensborg Avis.
Den beskadigede bro er fra 70'erne, og spærringen sker samtidig med, at den anden vigtige forbindelse, en almindelig hovedvejstunnel under Kielerkanalen i Rendsborg, er under renovering.
Derfor opfordres lastbiler over 7,5 ton til at vælge lange omveje over blandt andet Husum på den slesvig-holstenske vestkyst.
Spærringen vil koste dyrt og betyde omfattende forsinkelser for især transportbranchen.
Også privatbilister vil i perioder opleve lange ventetider på at komme over Kielerkanalen, der forbinder Nordsøen og Østersøen som en vigtig genvej for skibsfarten.
