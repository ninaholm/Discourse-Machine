Palæstinensere smugler sæd ud af israelske fængsler
Op til flere livstidsdomme forhindrer ikke palæstinensiske mænd i at gøre deres koner gravide.


 En palæstinensisk lægeklinik har haft held til at befrugte kvinder med sæd fra fire palæstinensiske mænd, der ellers ikke umiddelbart havde udsigt til at få børn i den nærmeste fremtid.
Mændene er nemlig indsatte i israelske fængsler, men det er lykkedes dem at smugle sæd ud i friheden, så den kan bruges til at inseminere deres koner.
- Efter at det er lykkedes for Ammar Ziben, har andre fanger også fået lyst til at forsøge, og de har haft held til at snige deres sæd ud, siger lederen af "Razan fertility clinic" i byen Nablus, Dr. Saalem Abu al-Kheizaran.
Ziben, som afsoner 32 livstidsdomme i et israelsk fængsel, smuglede sæd ud til sin kone, og i august fødte hun så parret en søn.
En talsmand for Israels fængselsvæsen, Sivan Weizman, tvivler imidlertid på, hvorvidt historierne er sande.
- Jeg er opmærksom på rygterne, men jeg er meget skeptisk overfor, om det har fundet sted - fængslets sikkerhed i forbindelse med besøg taget i betragtning, siger han.
Palæstinensiske fanger har ikke tilladelse til at modtage ægteskabelige besøg.
Dr. Kheizaran fortæller, at han i løbet af de seneste par måneder har modtaget "dusinvis af sædprøver", men at mange ikke kan bruges, fordi de ikke er ordentligt opbevaret.
- Men nu har vi altså haft fire succeser med insemination, siger han.
En af de gravide kvinder, Ramah Silawi, siger, at hendes mand, den 55-årige Osama al-Silawi, afsoner fire livstidsdomme, som han fik i 1993.
