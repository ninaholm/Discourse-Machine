Kilder: Dansk selskab gav højere Dong-bud end Goldman
Dansk Folkeparti kræver svar fra finansministeren efter nye oplysninger om statens salg af aktier i Dong.


 Et dansk pensionsselskab blev fravalgt som ny medejer af Dong til fordel for Goldman Sachs - selv om pensionsselskabet bød et højere beløb end den amerikanske investeringsbank.
Det siger kilder med kendskab til forhandlingerne til Information.
Oplysningen kommer samtidig med, at Folketingets partier skal tage stilling til den aftale, der kan gøre Goldman Sachs til medejer af Dong.
Kristian Thulesen Dahl, formand for Dansk Folkeparti, undrer sig over historien i Information. Han forlanger et klart svar fra finansminister Bjarne Corydon (S).
- Finansministeren må fortælle offentligheden og dermed også Folketinget, om det er rigtigt, skriver Thulesen Dahl på Facebook.
- Der er mange mystiske ting omkring salget af Dong. Men tingene må frem i lyset, inden Folketingets Finansudvalg skal færdigbehandle sagen, tilføjer DF-formanden.
Ifølge Informations kilder var det PensionDanmark, som skulle have afgivet et bud på aktieposten i Dong.
- Det har jeg ingen kommentarer til, siger Torben Möger Pedersen, administrerende direktør i PensionDanmark, til Information.
Finansministeriet har tidligere betegnet buddet fra Goldman Sachs som det mest attraktive. Amerikanerne betaler otte milliarder kroner for en ejerandel på cirka 19 procent af Dong.
Desuden skyder ATP 2,2 milliarder kroner ind i Dong, mens PFA køber aktier for 800 millioner kroner. Baseret på de beløb kan den samlede værdi af Dong fastsættes til 31,5 milliarder kroner.
Men værdien af Dong er betydelig højere, har flere kritikere af finansminister Bjarne Corydons (S) aftale med de nye investorer hævdet.
Aftalen med Goldman Sachs skal vedtages torsdag i næste uge ifølge Finansministeriet.
Men Enhedslisten har bebudet, at det vil forhale processen, og Dansk Folkeparti har endnu ikke besluttet sig for, om det vil støtte aftalen med investeringsbanken.
Informations kilder oplyser ikke, hvor meget PensionDanmark var indstillet på at betale for den andel, som Goldman Sachs er på vej til at sikre sig.
