Bayern vil mindske flygtningestrøm med alle midler
Nyt udspil fra toppolitiker om daglige kvoter kan måske blive ny kurs i Tysklands flygtningepolitik.


 Horst Seehofer, delstaten Bayerns ministerpræsident, som leder det tyske regeringsparti CSU, vil søge at stoppe tilstrømningen af flygtninge med alle politiske midler.
- Vi vil fra anvende alle Bayerns politiske og juridiske midler for at dæmme op for tilstrømningen, siger Seehofer, som har stået i spidsen for kritik af forbundskansler Angela Merkels politik med at åbne de tyske grænser.
 Seehofer støtter en plan, som vil fastsætte daglige kvoter for antallet af flygtninge, som kan få tilladelse til at komme ind i landet. Planen er udarbejdet af den kristelig-demokratiske toppolitiker Julia Klöckner, som er en opadstigende stjerne i Merkels CDU fra delstaten Nordrhein-Westphalen.
Klöckner har understreget, at forslaget, som kaldes Plan A2 i stedet for Plan B, ikke er i strid med forbundskanslerens plan om at få presset en fælles EU-løsning af flygtningekrisen igennem.
Flere iagttagere siger, at planen lægger op til et kompromis mellem Merkel og hendes kritikere i CDU og CSU.
Merkel ønsker, at alle migranter og flygtninge skal fordeles mellem EU-landene, og at EU's ydre grænser skal sikres, samtidig med at der bliver sat ind på at bekæmpe årsagerne til migrationen.
Forbundsregeringen er dog umiddelbart tilbageholdende over for planen. Merkel har kaldt forslaget for en "non-starter", men hun har givet udtryk for, at det måske vil blive accepteret af regeringskoalitionen, som udgøres af de konservative og socialdemokraterne i SPD.
Tyskland registrerede i 2015 1,1 million migranter og flygtninge i landet. Omkring 441.000 af dem har afleveret ansøgninger om asyl.
 CSU, som i Bayern er søsterparti til Merkels CDU, har sagt, at det skriftligt vil anmode forbundsregeringen om at genetablere ordentlige forhold ved grænsen.
