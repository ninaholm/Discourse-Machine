Per Ørum er ikke vild med DF's udlændingekrav
Kristendemokraterne tvivler på at DF's udlændingekrav kan gennemføres, lyder det før forhandlinger.


 Kristendemokraterne har dårlige erfaringer med at lægge stemmer til udlændingestramninger.
Sådan lyder det fra Kristendemokraternes Per Ørum Jørgensen før de politiske forhandlinger med Finansminister Claus Hjort Frederiksen (V) i forbindelse med regeringens 2020-plan.
Dermed signalerer Per Ørum Jørgensen, at han ikke er parat til at stemme for en del af Dansk Folkepartis krav.
- Jeg har gjort mig nogle erfaringer i forbindelse med finansloven, hvor Dansk Folkeparti ønskede et pointsystem for udlændinge. Det gjorde ondt på os som parti, siger Per Ørum Jørgensen og fortsætter:
- Jeg er endnu den eneste af forhandlingsparterne, der er under spærregrænsen, så jeg vil ikke ud og eksperimentere med udlændingepolitik.
Per Ørum Jørgensen kan levere det afgørende 90. mandat i en tilbagetrækningsaftale, hvis regeringen ikke bliver enig med både De Radikale og Dansk Folkeparti.
På forhånd siger han blankt nej til den del af Dansk Folkepartis bandepakke, der handler om udvisninger uden dom for bandemedlemmer, og som ifølge eksperter gør op med retsstatsprincippet.
Kristendemokraterne vil dog have en juridisk gennemgang af Dansk Folkepartis forslag, før partiet vil tage endelig stilling:
- I lang tid er jeg vågnet op til et nyt krav fra Dansk Folkeparti. Lad os nu se, når forslagene bliver mere konkrete, siger Per Ørum Jørgensen.
Kristendemokraterne er til gengæld positive over for Dansk Folkepartis forslag om at skærpe straffen for hjemmerøverier til fem års fængsel.
Per Ørum Jørgensen tror dog på en aftale - blandt andet fordi partiet er positive over for regeringens forslag om at fremrykke en højere folkepensionsalder.
Det kan give 16 af de 18 nødvendige milliarder kroner inden 2020, siger Per Ørum Jørgensen.
Til gengæld ønsker Kristendemokraterne blandt andet en familielivskonto, og en garanti for, at de nye supersygehuse højst må koste 41 milliarder kroner, da overskridelserne rammer behandlingen.
