Italien vælger Matteo Renzis kandidat som ny præsident
Man begyndte afstemninger om præsidentposten torsdag i denne uge, og nu er det lykkedes at udpege en ny.


 Efter fire afstemninger i det italienske parlament er den tidligere forsvarsminister og forfatningsdommer Sergio Mattarella lørdag valgt som landets kommende præsident.
Det italienske parlament har siden torsdag stemt om, hvem der skal overtage den hovedsageligt ceremonielle post efter Giorgio Napolitano.
Ved de tre første afstemninger krævede det, ifølge landets forfatning, to tredjedeles flertal at vælge en præsident, mens det fra den fjerde runde var nok med simpelt flertal.
Italienske medier skriver, at Mattarellas har opnået flere end 650 stemmer ud af de lidt over 1000 stemmeberettigede.
Sergio Mattarella, som ventes at blive taget i ed i februar, var premierminister Matteo Renzis kandidat til posten.
Afstemningen er således en politisk sejr for Renzi og viser, at den 40-årige premierminister har godt tag om sit parti, trods flere italienske analytikeres spådom om, at det er truet af splittelse.
Venstrefløjen i Renzis parti har blandt andet været stærkt utilfredse over et samarbejde med Silvio Berlusconi om at gennemføre omfattende politiske reformer.
Den 89-årige Napolitano bekendtgjorde sit exit fra embedet tidligere på måneden, og selvom posten som præsident i Italien kan ligne en ceremoniel post, så har præsidenten vigtige magtbeføjelser.
Dem nåede Giorgio Napolitano at udnytte.
Det skete blandt andet, da han i 2011 fjernede den skandaleombruste Berlusconi og erstattede ham med den tidligere EU-kommissær Mario Monti som premierminister.
Præsident kan opløse parlamentet, udskrive valg og udpege premierministre.
Sergio Mattarella bliver den 12. præsident i Italien siden Anden Verdenskrig.
