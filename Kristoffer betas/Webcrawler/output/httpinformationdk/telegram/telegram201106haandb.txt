Håndboldpigerne ydmyger Polen i VM-gyser
De danske håndboldkvinder vandt 23-16 over Polen i den første af to playoff-kampe om VM-kvalifikation.


 De danske håndboldkvinder hentede et glimrende udgangspunkt, da holdet vandt 23-16 på udebane over Polen lørdag eftermiddag i den første af to playoff-kampe om VM-kvalifikationen.
Dermed har danskerne allerede den ene fod solidt plantet i VM-slutrunden, der spilles til december i Brasilien.
Bortset fra begyndelsen af anden halvleg, hvor Polen kortvarigt var foran 9-8, lå danskerne kampen igennem i førerrollen.
I de sidste 30 minutter fortsatte danskerne med at score, mens polakkerne løb tør for idéer og luft, og dermed sivede spændingen langsomt ud af den ellers vigtige kamp.
Første halvleg tog hårdt på de danske bagspillere, hvor først Line Jørgensen og siden Lærke Møller vred sig i smerte på gulvet, og de to rutinerede spillere måtte siden indtage bænken med isposer.
Meldinger om, at Lærke Møller ikke kan støtte på sit ene ben, må i særlig grad være bekymrende for landstræner Jan Pytlick.
I første halvleg havde Polens danske landstræner, Kim Rasmussen, stor succes med at læse danskernes opspil, og Pytlicks piger formåede blot at passere den polske målvogter otte gange over de første 30 minutter.
Pausestillingen 8-8 vidnede om et fuldstændig åbent opgør, men da polakkerne senere faldt sammen, var det tydeligt, at Danmark har et bedre landshold.
Vinder Danmark de to playoff-kampe over Polen, får landsholdet adgang til VM, og det betyder samtidig, at holdet bevarer muligheden for kvalifikation til OL i London 2012.
Den kvalifikation vil være afgørende for kvindelandsholdet og Dansk Håndbold Forbund, da Team Danmarks direktør, Michael Andersen, på forhånd har meddelt, at støttekronerne bliver færre, hvis ikke det lykkes.
I målet havde Jan Pytlick satset på rutinerede kræfter med Lene Rantala og Karin Mortensen, og sidstnævnte spillede en flot kamp med flere strafferedninger.
