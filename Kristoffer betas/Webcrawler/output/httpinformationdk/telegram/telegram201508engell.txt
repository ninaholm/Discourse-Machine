Engell: Påfaldende at tidligere minister slipper
Birthe Rønn Hornbech (V) slipper let for statsløse modsat embedsmænd, mener politisk kommentator Hans Engell.


 Mens Statsløsekommissionen fælder en hård "dom" over to embedsmænd, så risikerer Birthe Rønn Hornbech (V) højst en næse fra Folketinget for sin rolle i sagen som tidligere integrationsminister, hvor statsløse i 19 år ikke fik dansk statsborgerskab imod reglerne.
Det vurderer politisk kommentator Hans Engell om Statsløsekommissionens beretning.
Integrationsministeriets tidligere departementschef hjemsendes sammen med en anden embedsmand, før de begge skal for en tjenestemandsdomstol om sagen.
- Kommissionen har afsagt en særdeles hård "dom" - især over embedsmændene. Det er bemærkelsesværdigt, at kommissionen i så høj grad lader den tidligere minister slippe. Normalt plejer ministrene at holde for, siger Hans Engell.
I Christianiasagen måtte justitsminister Morten Bødskov (S) gå af, fordi han vildledte Folketingets retsudvalg om deres udsatte tur til Christiania.
 I Zornig-sagen fik socialminister Annette Vilhelmsen (SF) en kæmpenæse for støtte til Zornig, påpeger han.
- Alt tyder på, at Folketinget vil give Birthe Rønn en næse, formentlig i den blidere afdeling. En rigsretssag er helt ude af billedet, for hun beskyldes ikke for, at hun har brudt ministeransvarlighedsloven, siger Hans Engell.
Men Birthe Rønn Hornbech har et objektivt ansvar for, at Folketinget ikke blev orienteret ordentligt, selv om de to hjemsendte embedsmænd forholdt hende advarsler ifølge kilder, som Statsløsekommissionen afhørte, mener han.
 De to embedsmænd rammes hårdt, siger Hans Engell. Den tidligere departementschef er degraderet til kommitteret i Integrationsministeriet, mens den anden embedsmand er flyttet fra Justits- til Integrationsministeriet.
- Hertil kommer det usædvanlige, at de to embedsmænd bliver hjemsendt, siger Hans Engell.
