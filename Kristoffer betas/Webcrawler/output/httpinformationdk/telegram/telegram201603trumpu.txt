Trump udbygger sin føring på Super Tuesday
Med 10 ud af 11 stater optalt er Donald Trump Republikanernes vinder af Super Tuesday med sejr i syv stater.


 Super Tuesday blev i sandhed en super tirsdag for den republikanske præsidentkandidat Donald Trump.
Den 69-årige milliardær har således ifølge CNN vundet syv delstater. Det drejer sig om Alabama, Arkansas, Vermont, Virginia, Massachusetts, Tennessee og ikke mindst Georgia, hvor der er næstflest delegerede på spil tirsdag.
Alaska er stadig ikke opgjort onsdag morgen dansk tid, men ifølge prognoser fra CNN vinder Donald Trump også der.
Men i Texas, som er den største af de 12 delstater, der tirsdag udpegede deres præsidentfavorit, har de republikanske vælgere peget på Ted Cruz, der repræsenterer staten i Senatet.
Der er 155 delegerede på spil i Texas. Derudover har Ted Cruz også vundet i Oklahoma, hvor 43 delegerede skal fordeles.
Florida-senator Marco Rubio har kun hentet en sejr hjem i staten Minnesota.
Ingen af de to sidste kandidater hos Republikanerne - Ben Carson eller John Kasich - har hevet en sejr hjem.
Cruz er ligeledes den eneste kandidat ud over Trump, der frem mod Super Tuesday har vundet en delstat. Det skete i Iowa, der var den allerførste til at udpege den foretrukne kandidat.
Dermed tegner der sig så småt et billede af, at det bliver en tvekamp mellem Cruz og Trump om at blive Republikanernes præsidentkandidat.
Hos Republikanerne er der på Super Tuesday 595 delegerede på spil. Der skal opbakning fra 1237 delegerede til, før en af partiets kandidater kan nomineres som præsidentkandidat.
