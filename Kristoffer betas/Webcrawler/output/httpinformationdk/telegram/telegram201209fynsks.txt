Fynsk SF'er overvejer formandspost
Det fynske folketingsmedlem Annette Vilhelmsen overvejer at stille op til formandsposten i SF.


 Hvis Astrid Krag som ventet stiller op til posten som formand for SF, kommer hun muligvis ikke til at være den eneste.
Det fynske folketingsmedlem Annette Vilhelmsen overvejer nemlig også at stille op som kandidat efter Villy Søvndals afgang, siger hun til TV 2/FYN.
 - Ja, jeg overvejer det, men det ved jeg, at der også er andre der gør. Jeg er én i et bredt felt, siger Annette Vilhelmsen.
Udmeldingen kommer efter, at miljøminister Ida Auken tidligere søndag meldte ud, at hun ikke er interesseret i Villy Søvndals plads som formand.
Det samme har politisk ordfører Jesper Petersen, handelsminister Pia Olsen Dyhr og skatteminister Thor Möger Pedersen tidligere meldt ud.
Annette Vilhelmsen er blevet nævnt som en mulig kandidat for det, der betegnes som den røde fløj i SF.
 - Ja, jeg ved at mit navn er blevet foreslået. Men jeg står lige nu i lufthavnen på vej til Canada og er først hjemme igen på fredag. Jeg vil bruge tiden til at overveje min stilling, siger Annette Vilhelmsen til TV 2/FYN.
 Derudover er Lejre-borgmester Mette Touborg en mulig kandidat, men på nuværende tidspunkt - efter Ida Aukens exit - er sundhedsminister Astrid Krag favorit.
52-årige Annette Vilhelmsen blev valgt til Folketinget i Fyns Storkreds i 2011. Hun er partiets erhvervsordfører, børne- og undervisningsordfører, IT-ordfører og ordfører for landdistrikter og småøer.
Derudover er hun medlem af Socialudvalget, Udvalget for Småøer, Udvalget for Landdistrikter og Øer, Beskæftigelsesudvalget, Børne- og Undervisningsudvalget, Erhvervs-, Vækst- og Eksportudvalget, Udvalget for Forskning, Innovation og Videregående Uddannelser samt Kommunaludvalget.
