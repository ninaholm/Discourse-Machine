Chelsea Clinton åbner for at følge i forældrenes fodspor
Chelsea Clinton er glad for sine politiske repræsentanter, men hvis det ændrer sig, vil hun måske træde til.


 Mens spekulationerne om mor Hillary Clintons præsidentambitioner fortsætter, antyder datter Chelsea Clinton nu, at hun også kan være interesseret i en politisk karriere i fremtiden.
Med tidligere præsident Bill Clinton som far og den tidligere udenrigsminister som mor, har den yngre Clinton fået politik ind med modermælken. Men indtil videre har 33-årige Chelsea Clinton, der bor i New York, holdt sig fra familieforetagendet.
Men med en karriere inden for blandt andet tv-journalistik og flittig foredragsholder er hun godt i gang med at sikre sig større indflydelse. Og det har fået tv-stationen NBC til at spørge hende, om hun overvejer en politisk fremtid.
- Lige nu er jeg taknemmelig for at bo i en by, i en stat og i et land, hvor jeg bakker stærkt op om min borgmester, min guvernør, min præsident, mine senatorer og mine repræsentanter.
- Men hvis det på et tidspunkt ikke er tilfældet længere, og jeg mente, at jeg kunne gøre en meningsfuld og mærkbar større forskel, så må jeg stille mig selv spørgsmålet, lyder det fra Chelsea Clinton.

Den lille åbning giver en ny drejning til Clinton-sagaen. I denne uge har medierne været fokuseret på Hillary Clinton, der er i gang med en serie af taler.
Meningsmålinger viser, at den tidligere udenrigsminister vil have stor opbakning, hvis hun skulle vælge at gå efter præsidentposten igen, efter at hun tabte det demokratiske primærvalg til Barack Obama i 2008.
- Jeg vil gerne have, at hun træffer den rette beslutning for sig selv, og jeg ved, at det vil være det rette valg for landet. Jeg vil støtte hende uanset, hvad hun vælger at gøre, lyder det fra Chelsea Clinton.
