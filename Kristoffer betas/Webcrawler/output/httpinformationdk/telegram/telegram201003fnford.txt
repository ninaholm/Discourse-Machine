FN fordømmer også israelske bosættelser



 FN's generalsekretær Ban Ki-moon er enig med USA i, at Israels planer om at bygge en række nye bosættelser i det arabiskdominerede Østjerusalem er en rigtig dårlig idé. 
Ban Ki-moon fordømmer planerne, der omfatter 1600 nye hjem. 
- Generalsekretæren fordømmer den israelske godkendelse af planerne for de nye bosættelser, siger en FN-talsmand. 
- Ban Ki-moon understreger, at bosættelser er ulovlige og strider mod international lov. Yderligere lægger han vægt på, at bosættelserne strider imod Israels del af fredsplanen i området og forværrer håbet for at komme nærmere en varig fredsproces. 
Fordømmelsen fra FN kommer samtidig med, at USA's vicepræsident Joe Biden kort forinden også langede ud efter de israelske byggeplaner. 
- Jeg fordømmer den israelske regerings beslutning om at opføre nye huse. Indholdet og timingen af planernes offentliggørelse, særlig her hvor vi har indledt forhandlinger, er præcis den type skridt, der underminerer den tillid, som vi har behov for lige nu, sagde Biden.
Biden er i øjeblikket på besøg i Israel, hvor han skal forsøge at få sat skub i den fastfrosne fredssnak mellem israelerne og palæstinenserne.
De stridende parter har ikke haft nogen reelle forhandlinger i mere end et år. Samtidig har Barack Obamas forsøg på, i sit første år som USA's præsident, at presse Israel til at stoppe bosættelsesaktiviteterne fejlet totalt. Israels regering, anført af premierminister Benjamin Netanyahu, godkendte således opførelsen af 112 nye huse på den besatte Vestbred, få timer før Biden kom til landet tirsdag. Vicepræsidenten valgte dog at alligevel at forny tilliden til det tætte bånd mellem USA og Israel.
