Ny erhvervsminister vil starte med en Danmarkstourné
Kommuner og virksomheder skal have bedre rammer til at bygge og udvide, siger Troels Lund Poulsen.


 Når den nye erhvervs- og vækstminister, Troels Lund Poulsen (V), vender tilbage efter sommerferien, får han travlt.
- Man skal ikke være professor i politik for at konstatere, at der er relativt meget på den tallerken, jeg har overtaget, siger han, da han mandag overtager nøglerne til Erhvervs- og Vækstministeriet fra Socialdemokraternes Henrik Sass Larsen.
Troels Lund Poulsen får blandt andet ansvaret for at implementere Venstres ønsker om at reducere administrative byrder for erhvervslivet med op mod tre milliarder kroner inden 2020, og at udmønte en plan for bedre mobil- og bredbåndsdækning i tyndt befolkede områder.
Og som et af de helt store punkter på den nye ministers tjekliste står en liberalisering af planloven, så kommuner og virksomheder får større frihed til at bygge og udvide i byområder og kystzoner.
Ansvaret for planloven har tidligere hørt under Miljøministeriet, men bliver med den nye regering flyttet til Erhvervs- og Vækstministeriet.
- Vi bliver nødt til at se på at gøre planloven mere smidig. Den bremser rigtig meget for udviklingen i det danske samfund i dag, siger Troels Lund Poulsen.
- Både i forhold til kommunernes handlefrihed og i forhold til, at nogle virksomheder bliver ramt af, at de har svært ved at udvide.
Derfor bliver hans første opgave, når han til august kommer tilbage fra sommerferie, at tage en tur rundt i det danske samfund for at "afdække konsekvenserne af den nuværende planlov, og hvordan den kan forbedres."
En liberalisering af planloven er fra flere sider blevet kritiseret, blandt andet fordi kommunerne vil få friere hænder til at bygge tættere på kysterne. Men det er en bekymring, den nye minister tager med besindighed.
- Der er jo ikke nogen, der taler om at bygge noget nede i strandkanten. Men det er klart, at når man har en kystnærhedszone, der går så dybt ind i et land, at man to kilometer inde ikke kan gøre noget, så bliver vi nødt til at gøre noget ved det, siger han.
- Og det er klart, at hele diskussionen omkring, hvordan vi kan give kommunerne bedre styringsvilkår, bygger jo på, at vi har tillid til kommunerne. Det har jeg. Jeg har ikke sådan en indbygget mistillid til kommunalpolitikere.
Venstres Troels Lund Poulsen har tidligere været miljøminister, undervisningsminister og skatteminister.
