Gates ringede før aflysning af koranaktion
USA's forsvarsminister, Robert Gates, ringede inden aflysningen af den planlagte koran-afbrænding til præsten bag aktionen for at få aflyst planerne.


 Præsten bag den nu aflyste koran-aktion, Terry Jones, fik torsdag et opkald fra den amerikanske forsvarsminister Robert Gates, hvor Gates advarede mod, at aktionen vil bringe amerikanske soldaters liv i fare. 
Det siger det amerikanske forsvarsministerium, Pentagon. 
I en kort samtale med præsten, udtrykte Gates sin alvorlige bekymring for aktionen, siger Geoff Morell, pressetalsmand i Pentagon. 
- Med aktionen vil vore soldaters liv komme i fare - især i Irak og Afghanistan, og (Gates, red.) opfordrede ham til ikke at gå videre med det, siger Geoff Morell. 
Terry Jones, præst i en lille kirke i Florida, aflyste efter samtalen den planlagte afbrænding. 
Afbrændingen skulle ske på årsdagen for terrorangrebet mod USA 11. september 2001. 
