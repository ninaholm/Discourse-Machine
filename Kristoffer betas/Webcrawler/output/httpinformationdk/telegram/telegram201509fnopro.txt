FN: Oprørsledere vil have os ud af Østukraine
Myndighederne i den oprørsstyrede by Lugansk vil have FN til at forlade området fredag.


 FN's humanitære chef, Stephen O'Brien, udtrykker torsdag alvorlig bekymring over, at myndighederne i Lugansk i det uroplagede østlige Ukraine kræver, at alle FN-agenturer øjeblikkeligt forlader byen.
- Jeg er foruroliget over nyheden om, at de facto-myndighederne i Østukraine har beordret FN-agenturer i Lugansk at afslutte deres opgaver og at forlade området senest i morgen, 25. september, siger Stephen O'Brien i en meddelelse.
Det østlige Ukraine er kontrolleret af prorussiske separatister, der nægter at anerkende regeringen i Kijev.
Tidligere torsdag kom det frem, at prorussiske ledere angiveligt har forbudt ti vestlige nødhjælpsgrupper at være i området. Blandt dem er Læger Uden Grænser.
- Jeg er også ekstremt bekymret over situationen vedrørende akkreditering og registrering af internationale ngo'er i Donetsk, siger Stephen O'Brien om en anden højborg for oprørerne.
- Vi afventer en beslutning fra de facto-myndighederne i Donetsk om FN's fremtidige aktiviteter, og alle FN-agenturers aktiviteter er blevet suspenderet, lyder det fra Stephen O'Brien.
Ifølge FN er omkring 16.000 ton humanitær nødhjælp ikke blevet leveret til området, og lokale hospitaler har været forhindret i at foretage operationer på grund af mangel på smertestillende og bedøvende midler.
Den 17 måneder lange konflikt i Ukraine har ifølge FN kostet knap 8000 personer livet og såret næsten 18.000 - størstedelen af dem civile.
Ruslands præsident, Vladimir Putin, der beskyldes for at styre de prorussiske styrker i Østukraine, mødes 2. oktober mod sit ukrainske modstykke, Petro Porosjenko, for at få gang i fredsprocessen.
