TV2's eks-ledelse revser rigsrevisionen



 Den tidligere adm. direktør for TV 2, Per Mikael Jensen, er rasende over den behandling, han har fået i forbindelse med kritikken af TV 2's økonomi. 
 Sådan siger han tirsdag, efter en granskningsmand har konkluderet, at man ikke kan rejse et erstatningssag mod hverken ham eller hans efterfølger på posten, konstitueret adm. direktør Anders Kronborg. 
 Særligt er han vred på Rigsrevisionen, som i foråret kritiserede den tidligere ledelse og bestyrelse hos TV 2 for manglende kontrol med økonomien.
 - Jeg vil nu kontakte en advokat og overveje et civilt søgsmål, for når man kommer i kløerne på en så magtfuld statsinstitution som Rigsrevisionen, må man da i det mindste kunne forvente et sagligt arbejde. Jeg har gentagne gange hørt, at jeg kørte TV2 i sænk, og der er ingen tvivl om, at havde jeg ikke haft et godt humør, havde jeg været en mærket mand.
 Mod et civil søgsmål taler, at Per Mikael Jensen i forvejen har brugt meget tid på sagen, siden han skiftede fra TV2 til en stilling som CEO for Metro International. 
 - Bare i dag har jeg brugt et par timer på det. Og min timeløn er ret høj, tilføjer han.
