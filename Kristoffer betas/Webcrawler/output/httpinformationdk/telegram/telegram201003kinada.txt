Kina vil dæmpe strid med USA om yuan'en



 Den månedlange strid mellem Kina og USA om værdien på den kinesiske valuta yuan'en får regeringen i Beijing til at sende en mand til USA i et forsøg på at dæmpe konflikten.
Regeringen i Washington mener, at Kina manipulerer med yuan'en og holder værdien kunstigt lavt for at øge eksporten. Kina afviser dette, men de to lande har hævet stemmen de seneste dage.
Den kinesiske regering advarer samtidig den amerikanske Kongres mod at indføre sanktioner mod Kina for at tvinge kineserne til at sænke yuan'ens værdi. Dette vil ikke føre til noget, lyder det fra Beijing.
- Alle kanaler for samtaler er åbne. Alle spørgsmål kan diskuteres via disse kanaler, siger He Ning, chef for Kina-USA afdelingen i det kinesiske handelsministerium. 
- At sende en mand til USA er et signal om, at Kina ønsker at forhandle sig ud af konflikten og ikke uddybe den, siger Wang Yong, professor ved Peking University.
Den kinesiske vicehandelsminister Xhong Shan besøger Washington fra den 24. marts til den 26. marts for at diskutere handelsbalancen og valutastriden mellem de to lande.
USA er den største importør af produkter og varer fra Kina. Men Kina køber ikke nær så meget i USA, og det har skabt utilfredshed i USA, der mener, Kina bør købe flere amerikanske produkter.  

