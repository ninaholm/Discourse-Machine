IMF-topchef skal blive bag tremmer i sexsag
Strauss-Kahn tvang stuepige til oralsex, siger anklager. Han skal forblive fængslet indtil i hvert fald fredag


 Dominique Strauss-Kahn, chefen for Den Internationale Valutafond (IMF), skal foreløbig blive bag tremmer.
 Det besluttede en dommer i New York mandag efter, at IMF-chefen forleden blev anholdt og sigtet for seksuelle overgreb på en stuepige på et luksuriøst Manhattan-hotel.
Under massiv bevågenhed, ydmyget og med daglange skægstubbe mødte Strauss-Kahn op foran dommeren, der sendte ham tilbage til den fængselscelle, han har opholdt sig i siden lørdag.
Dommer Melissa Jackson gav anklagemyndigheden ret i, at der er fare for, at Strauss-Kahn vil flygte, hvis han løslades.
Derfor må den 62-årige franskmand tilbage til en celle i New York i det mindste frem til på fredag, hvor der er et nyt retsmøde i sagen.
Anklagemyndigheden lagde vægt på, at Strauss-Kahn nærmest flygtede fra luksushotellet Sofitel på Manhattan og ud til New Yorks John F. Kennedy-lufthavn efter det påståede voldtægtsforsøg.
Her blev han anholdt om bord på et Air France-fly, få minutter inden det skulle lette med kurs mod Frankrig.
USA og Frankrig har ingen udleveringsaftale med hinanden, og derfor afslog dommer Jackson at løslade IMF-chefen til trods for et tilbud om, at han ville stille en kaution på en million dollar.
Ved retsmødet hævdede anklagemyndigheden, at Strauss-Kahn lørdag havde forsøgt at voldtage den 32-årige stuepige. Da dette ikke lykkedes, tvang IMF-chefen ifølge anklageren stuepigen til oralsex.
Anklageren påpegede, at en løsladelse af Strauss-Kahn mod kaution antageligt ville føre til, at han ville flygte fra USA.
- Han har et omfattende netværk over hele verden, og vil antageligt benytte sig af dette, fastslog anklageren.
Inden IMF-chefen kom for retten i New York kom det samtidig frem, at den franske forfatter og journalist Tristane Banon vil sagsøge Dominique Strauss-Kahn for i 2002 at have sexoverfaldet hende.
Den 31-årige Tristane Banon har tidligere fortalt offentligheden om sin beskyldning mod Strauss-Kahn.
Strauss-Kahn blev før sexskandalen eksploderede betragtet som de franske socialisters mest sandsynlige kandidat på posten som Frankrigs præsident. Præsidentvalget finder sted til april næste år.
