Putin ønsker stop for adoption til USA
Præsident Vladimir Putin er på vej til at underskrive lov, der stopper adoption af russiske børn til USA.


 Efter at det russiske parlament onsdag enstemmigt vedtog et forbud mod russiske adoptioner til USA, siger præsident Vladimir Putin, at han ikke ser nogen grund til ikke at underskrive lovforslaget, og dermed lade det træde i kraft.
Putin siger, at han vil læse adoptionsforbuddet "i detaljer", inden han endelig beslutter sig. Men udtalelsen er den hidtil klareste tilkendegivelse af, at han vil stoppe adoptioner af russiske børn til USA
Forslaget er stærkt omdiskuteret og har endnu en gang sendt forholdet mellem Rusland og USA ned tæt på frysepunktet.
Adoptionsforslaget ses som en reaktion på, at den amerikanske kongres i Washington har indført et indrejseforbud, der forhindrer russiske embedsmænd, der har været involveret i en retssag mod en russisk advokat, i at rejse til USA.
Advokaten Sergej Magnitskij døde i et russisk fængsel kun 37 år gammel et år efter, at han havde afsløret omfattende korruption i det russiske statsapparat.
I stedet for at undersøge beskyldningerne mod de russiske embedsmænd indledte anklagemyndigheden en sag mod Sergej Magnitskij, der blev anklaget for embedsmisbrug.
Han blev fængslet, men inden retssagen mod ham begyndte, døde han i et fængsel, ensom, i håndjern og tydeligt udsat for tortur, siger russiske menneskeretsforkæmpere.
Sagen har udløst adskillige diplomatiske konflikter mellem Rusland på den ene side og USA og flere europæiske lande på den anden side.
Torsdag indledte anklagemyndigheden i Moskva en retssag om bestikkelse mod Magnitskij, selv om det er tre år siden, han døde.
Både den afdødes familie og advokater nægter at deltage i sagen, og det er uvist, hvordan den vil forløbe.
