Aarhus Teater sikrer historisk overskud
Aarhus Teater er på et par år gået fra randen af fallit til det største overskud i teatrets 112-årige historie


 Landets største teater uden for København, Aarhus Teater, sikrer sig et historisk overskud på 6,5 millioner kroner.

 I 2009 var teatret i dyb økonomisk krise, og publikum svigtede. Men næsten samtidig overtog svenske Stefan Larsson som kunstnerisk chef og direktør Henning Kærsgaard ledelsen.
Med dem ved roret er det tidligere underskud på 5,8 millioner kroner ændret til et overskud på nu 6,5 millioner. Et for en kulturinstitution usædvanligt økonomisk tigerspring på 12,3 millioner kroner på bare tre år.
- Vi er ydmyge, men glade over resultatet. Siden 2009 har vi fået styr på organisation og omkostninger og fået publikum tilbage til teatret, siger Henning Kærsgaard.

Samtidig med en publikumsstigning det seneste år på 15 procent har teatret genskabt positiv egenkapital et år før planlagt i en hård genopretningsplan.
Ifølge Henning Kærsgaard har den økonomiske saltomortale ikke lagt begrænsninger på de kunstneriske ambitioner hidtil og vil hellere ikke gøre det de kommende år, selvom egenkapitalen skal fedes yderligere op.

- Vi har vist, at det er muligt at forene et højt kvalitetsniveau med omkostningsbevidsthed og stram økonomistyring. Det historiske overskud er opnået, uden at vi er gået på kompromis med det kunstneriske, siger han.
Han fremhæver, at to af den seneste sæsons mest solgte forestillinger, "Teaterkoncert med sange af Leonard Cohen" og "Jeppe på Bjerget" begge vandt prestigefyldte priser til teatret. Den første fik en Reumert som Årets bedste musikforestilling. Den sidste gav prisen som Årets bedste mandlige hovedrolle til Jens Albinus.
Trods succesen forlader Stefan Larsson til december Aarhus for at vende tilbage til sin familie og et instruktørjob på Dramaten i Stockholm. Han afløses af irske Mick Gordon.
