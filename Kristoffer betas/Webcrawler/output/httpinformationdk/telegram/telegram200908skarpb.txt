Skarp britisk kritik af Iran



 Udenrigsministeriet i London betegner det som uacceptabelt, at Iran har stillet Hossein Rassam, der er en lokalt ansat iraner på den britiske ambassade i Teheran, for retten.
 - Det er helt uacceptabelt og direkte i strid med forsikringer, vi gentagne gange har fået af højtstående iranske embedsmænd, siger en talskvinde for udenrigsministeriet lørdag.
 - Vi beklager disse retssager og såkaldte tilståelser fra fanger, der har fået frataget deres grundlæggende menneskerettigheder, tilføjer hun.
 Rassam er stillet for retten sammen med andre, der anklages i forbindelse med urolighederne, der fulgte efter præsidentvalget den 12. juni. Han har tidligere været anholdt, men blev løsladt imod kaution i juli.
 Lørdag viste det statslige iranske tv billeder fra en retssag, og her sad Rassam på anklagebænken. Ifølge det iranske nyhedsbureau Irna er der rejst spionageanklager imod Rassam.
 I retten lørdag var også blandt andet en lokalansat fra Frankrigs Teheran-ambassade og den 24-årige franske kvinde Clotilde Reiss.
 - Blandt dem, der kom for retten i dag, var en fransk kvinde, som anklages for at have indsamlet information og fremprovokeret uro og også en lokal kvindelig ansat på Frankrigs ambassade, rapporterede det iranske nyhedsbureau Fars.
 Samtidig forlød det ifølge en iransk netavis, at politiet havde grebet ind uden for retsbygningen og spredt pårørende til de anklagede.
 Lørdagens retssag var den anden, hvor tilbageholdte demonstranter fra protestaktionerne retsforfølges. For en uge siden var omkring 100 i retten, hvor de stod anklaget for en række forskellige forbrydelser.
 Det er ikke klart, hvor mange der var i retten lørdag.
