Udenrigsministeriet: Undgå storbyer i Egypten
Danskere bør undgå demonstrationer i Egypten, siger Udenrigsministeriet, der fraråder rejser i berørte områder


  Urolighederne i Egypten får nu Udenrigsministeriet til at fraråde alle ikke-nødvendige rejser til byerne i Nildeltaet samt langs Suezkanalen - inklusiv Kairo, Alexandria, Suez og Port Said.
Rejser kan stadig foretages til turistområderne langs Rødehavet og Akababugten, ligesom der fortsat kan foretages flyskift i lufthavnen i Kairo.
 Det fremgår af Udenrigsministeriets rejsevejledning, der beskriver sikkerhedssituationen i landet som "ustabil og uden umiddelbar udsigt til stabilisering på kort sigt".
- Vi opdaterer rejsevejledningen, fordi vi følger situationen løbende. Det er en meget, meget dynamisk situation, vi er i.
- Derfor holder vi naturligvis øje med, hvordan den udvikler sig, sagde kontorchef Torben Gettermann fra Udenrigsministeriets Borgerservice tidligt tirsdag.
Udenrigsministeriet fraråder også "ikke-nødvendige rejser" til den nordlige del af Sinai-halvøen nord for Suez-Taba vejen. Rejsende bør også være ekstra forsigtige ved rejser til den sydlige del af Sinai-halvøen uden for turistområderne.

 Udenrigsministeriet understreger, at der ventes store demonstrationer i Kairo og i større provinsbyer, som kan blive voldelige. Ministeriet betegner sikkerhedssituationen som ustabil uden umiddelbar udsigt til stabilisering.

 Derfor bør rejsende ifølge Udenrigsministeriet undgå demonstrationer, undlade at fotografere demonstranter og sikkerhedspersonale og være klar over, at sikkerhedssituationen i Egypten kan ændre sig ekstremt hurtigt.
 Hidtil har folk fortrinsvis demonstreret om fredagen. Men der kan opstå demonstrationer pludselig uden varsel i de kommende dage og uger. Det kan påvirke trafikken i Kairo til og fra lufthavnen, hedder det.
Omkring Rødehavet har der kun været mindre og fredelige demonstrationer i turistområderne Sharm-el-Sheikh og Hurgada.
- Det er vores indtryk, at turistområderne stadig er relativt rolige, sagde Torben Gettermann.

