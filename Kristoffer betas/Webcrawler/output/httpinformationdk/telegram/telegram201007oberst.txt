Oberst stoppede Armadillo-fotograf
Under flere optagelser til dokumentarfilmen Amadillo nægtede de danske styrkers øverstbefalende i Afghanistan filmholdet i at filme.


 Flere gange forhindrede den øverstbefalende for hold 7 i Afghanistan, oberst Frank Lissner, fotografen på Armadillo i at filme døde og sårede, skriver Politiken.
- Jeg synes ikke, han på vegne af en masse mennesker kan stå og censurere, hvad jeg må filme og ikke må filme. Det stred mod alle de aftaler, vi havde, siger filmens fotograf, Lars Skree til avisen.
Dokumentarfilmen om de danske styrkes arbejde i Helmandprovinsen i Afghanistan har fået stor anerkendelse i både ind- og udland. En del af den positive kritik er gået på forsvarets åbenhed i forhold til filmholdet, der var med i forreste linje, hvor kuglerne fløj om kameraet. 
Inden afrejsen havde produktionsselskabet bag Armadillo, Fridtjof Film, flere gange rykket forsvaret for en kontrakt om præmissen for filmen. Den kom aldrig. Så den eneste aftale, der eksisterede, var en mundtlig aftale med presseofficer Torben Kjeldsen om, at Forsvarskommandoen skulle have lov at sikkerhedsgodkende den endelige film. 
Men i starten af juli sidste år forbød Frank Lissner flere gange Lars Skree at filme sårede afghanske soldater.
- Det var faktisk ret svært for mig at filme derude, fordi han hele tiden havde et øje på mig og koncentrerede sig om, hvad jeg lavede, siger Lars Skree.
Oberst Frank Lissner ønsker ikke at kommentere hændelserne, der fandt sted omkring checkpoint 8 i Helmandprovinsen 1. og 4. juli sidste år, men instruktøren af Armadillo, Janus Metz, bekræfter, at filmholdet de pågældende dage flere gange blev bedt om at slukke kameraet.
