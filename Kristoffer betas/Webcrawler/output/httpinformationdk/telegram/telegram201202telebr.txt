Telebranche: Vent med mobil-undersøgelse
Kommuner vil have undersøgt mobildækning, men teleselskaberne peger på, at rapport allerede er på trapperne.


 Kommunerne vil have kulegravet mobildækningen og afklaret, hvorfor der fortsat er sorte huller på danmarkskortet, når det drejer sig om at kunne bruge mobiltelefonen.
Hos Telekommunikationsindustrien siger direktør Jakob Willer, at han mener, at teleselskaberne skal i dialog med kommunerne fremfor, at man graver sig ned i hver sin skyttegrav.
- Vi har et ministerium, en minister og en styrelse, der fører tilsyn med området. Erhvervsministeren har lige bedt Erhvervsstyrelsen om en rapport, der skal se på, om der er tekniske, økonomiske og juridiske barrierer, siger Jakob Willer og fortsætter:
- Jeg mener, at man lige skal vente og se, hvad der kommer ud af det her arbejde, før man gør noget yderligere.
Politiken har lavet en rundspørge blandt landets kommuner, og 41 af 58 vil have en uvildig undersøgelse af mobildækningen. Region Midtjylland og seks kommuner i regionen har krævet det samme af erhvervsminister Ole Sohn (SF).
- Jeg tror, det handler om, at alle parter i det her tager et fælles ansvar og holder op med at forlange at få det løst. Det gælder både teleselskaberne, kommunerne og staten, der sætter de overordnede rammer, siger direktøren.
Jakob Willer siger, at teleselskaberne de kommende år investerer mellem 6-6,5 milliarder kroner.
Men han understreger også, at hele Danmark ikke vil få en 100 procents dækning.
- Vi kommer tæt på - og der bliver investeret mange penge hvert år. Den dækning, som teleselskaberne skal leve op til, er kravet i tilladelserne. Og det er et krav på en dækning på 95 procent udendørsdækning i de fleste tilfælde. Og det gør vi, siger direktøren.
En af årsagen til, at kommunerne nu går i aktion, er, at det stadig - efter mere end 15 år med mobiltelefoner - i nogle områder er umuligt for borgerne at ringe 112 i tilfælde af ulykker eller pludselig sygdom.
Gennem statsligt udbud er teleselskaberne forpligtet til at levere 95 procents udendørs dækning af Danmark.
