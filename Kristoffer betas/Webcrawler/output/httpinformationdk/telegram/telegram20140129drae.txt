29 er dræbt under uroligheder på egyptisk årsdag
Der er sammenstød i Kairo og andre steder i landet på treårsdagen for opstanden mod præsident Mubarak.


 Mindst 29 mennesker er dræbt under sammenstød på treårsdagen for opstanden mod den egyptiske diktator Hosni Mubarak.
26 personer er dræbt i hovedstaden Kairo, hvor militæret og politiet har kørt pansrede køretøjer i stilling for at imødegå uroligheder. Det oplyser regeringen.
Politi skød tidligere på dagen med tåregas og affyrede skud op i luften for at forhindre regeringsfjendtlige demonstranter i at nå frem til Tahrir-pladsen, som var centrum for den folkelige opstand, der brød ud den 25. januar 2011 og endte med at vælte præsident Mubarak måneden efter.
Men de tusinder af demonstranter, der befandt sig på pladsen, var mødt frem for med slagord at støtte den nye stærke mand i Egypten, general Abdel Fattah al-Sisi.
Yderligere tre er døde i byerne Alexandria og Minya.
En stor del af demonstranterne er tilhængere af den folkevalgte men afsatte præsident Mohamed Mursi fra Det Muslimske Broderskab
Samtidig var også tilhængere af den militært støttede regering på gaderne rundt om i Egypten.
Islamister havde opfordret til at bruge lørdagen til at gennemføre store demonstrationer mod militæret og den regering, der tog magten efter at have afsat den folkevalgt Mursi den 3. juli sidste år.
Mursi, der kommer fra Det Muslimske Broderskab, blev valgt i 2012, men efterhånden voksede modstanden mod ham, da økonomiske forbedringer udeblev. Hans kritikere beskyldte ham for at introducere religiøs lovgivning, der var i modstrid med Egyptens sekulære tradition.
Siden Mursi blev afsat, har militante islamister optrappet deres angreb på det militær, der væltede Mursi.
Det Muslimske Broderskab har hele vejen igennem afvist at have noget at gøre med de mange angreb, men gruppen blev forbudt i december, da 15 mennesker blev dræbt ved et selvmordsangreb mod et politihovedkvarter i det nordlige Kairo.
