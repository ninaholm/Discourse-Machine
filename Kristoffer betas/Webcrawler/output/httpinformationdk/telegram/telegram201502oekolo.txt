Det økologiske landbrugsareal er blevet mindre
Forbrugerne vil have økologi i gryderne, men det økologiske landbrugsareal er skrumpet med 0,7 procent.


 Der bliver solgt og eksporteret økologiske varer som aldrig før, men samtidig er der sket et fald i det økologiske areal. Det viser en ny statistik-samling fra Danmarks Naturfredningsforening og Dyrenes Beskyttelse.
Fra 2012 til 2013 steg eksporten af økologiske varer med 31 procent, men samtidig er det økologiske produktionsareal i Danmark faldet med 0,7 procent.
Dermed udgør det økologiske areal i dag 181.717 hektar, eller hvad der svarer til 6,9 procent af det samlede danske landbrugsareal.
Det betyder, at der mangler at blive omlagt 120.000 hektar, hvis regeringens målsætning om at fordoble det økologiske areal i 2020 skal nås.
Tallene fremgår af den nye statistikudgivelse "Sådan ligger landet - tal om landbruget 2014", der indeholder nøgletal for landbrugets påvirkning af natur og dyrevelfærd.
- De nye tal for landbruget viser, at forbrugerne rigtig gerne vil have mere økologi, men desværre følger omlægningen til økologiske arealer ikke med i samme tempo, siger Ella Maria Bisschop-Larsen, præsident i Danmarks Naturfredningsforening.
- Det er ærgerligt, for økologisk landbrug giver fødevarer uden rester af sprøjtegift, og det giver mere biologisk mangfoldighed på markerne til gavn for den danske natur.
Fremgangen i økologi kan blandt andet måles på salget af økologisk kød, som steg med 17 procent fra 2012 til 2013.
I samme periode er antallet af økologiske svin - som udgør langt den største del af markedet - kun steget med 3 procent.
- Vi ved, at dyr fra økologiske landbrug har haft et meget bedre liv end dyr fra konventionelle landbrug. Samtidig kan vi se, at flere og flere vælger at købe økologisk, og den udvikling skal vi naturligvis understøtte, siger Britta Riis, direktør i Dyrenes Beskyttelse.
