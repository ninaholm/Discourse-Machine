Great Barrier Reef får ikke status som truet verdensarv
Great Barrier Reef har stået på Unescos verdensarvsliste siden 1981 og dækker knap 350.000 km².


 Verdens største koralrev, Great Barrier Reef i Australien, bliver ikke sat på Unescos liste over truede verdensarvområder.
Den længe ventede afgørelse om, hvorvidt turistattraktionen uden for Queensland skulle på listen, blev fredag truffet, da repræsentanter fra Unesco mødtes i Bonn i Tyskland.
Selvom koralrevet ikke sættes på listen, er FN-organisationen bekymret for koralrevets fremtid og mener, at økosystemet skal beskyttes mod yderligere forurening.
- Klimaændringer, dårlig vandkvalitet og konsekvenser ved kystudvikling truer områdets helbred, hedder det i en udtalelse fra Unesco efter mødet.
Australske myndigheder lagde i marts en plan frem for at redde koralrevet over de kommende 35 år.
Planen inkluderer et permanent forbud mod at dumpe affald i området og et mål om at forbedre vandkvaliteten.
Australien har frygtet, at koralrevet ville blive sat på listen over truede verdensarvsområder, da det ville få konsekvenser for landets turisme og de 60.000 job, som er knyttet til koralrevet.
Great Barrier Reef har stået på Unescos verdensarvsliste siden 1981 og dækker knap 350.000 km² ud fra Australiens østkyst med 2500 individuelle rev, som er hjem til unikke koraler, 1500 fiskearter og tusinder af hvirvelløse dyr.
