20 anholdt for filippinsk massakre



 Filippinske sikkerhedsstyrker har anholdt 20 personer, der er mistænkt for at stå bag den massakre, der har kostet 57 personer livet. 
 Soldater har desuden taget kontrollen med to byer i delstaterne Maguindanao og Mindanao i den sydlige del af landet. 
 Myndighederne kan samtidig berette, at 200 medlemmer af en paramilitær gruppe er blevet afvæbnet. Gruppen er kontrolleret af den indflydelsesrige Ampatuan-klan. 
 Den hovedmistænkte bag den politisk motiverede massakre er lederen af netop Ampatuan-klanen, og borgmester i byen Datu Unsay, Andal Ampatuan junior. 
 - Vi regner med, at Ampatuan bliver udleveret til myndighederne på fredelig vis i løbet af dagen, siger talsmand for militæret, Romeo Brawne.
 Andal Ampatuan junior er endnu ikke sigtet i forbindelse med massakren på medlemmer og tilhængere af den rivaliserende Mangudadatu-klan. Men flere øjenvidner fortæller, at han befandt sig på gerningsstedet det givne tidspunkt.
 Sagen har tråde hele vejen op til Filippinernes siddende præsident, Gloria Arroyo. Andal Ampatuan junior er således med i samme politiske koalition som præsidenten.
 Alle ofrene for massakren er endnu ikke identificeret. Det ligger dog fast, at 22 af de dræbte var journalister, der dækkede de nu dræbte klanmedlemmers rejse til et lokalt valgkontor. 
 Her skulle de aflevere opstillingspapirer fra en kandidat, som vil stille til et guvernørvalg næste år. I stedet blev de standset på vejen af en gruppe på omkring 100 bevæbnede mænd og skudt ned på stedet. 
