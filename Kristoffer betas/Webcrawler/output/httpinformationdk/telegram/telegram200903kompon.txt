Komponisten Maurice Jarre død



 Den franske komponist Maurice Jarre døde i weekenden i Los Angeles efter at have tabt kampen til kræft, siger en talsmand for hans søn, Jean-Michel Jarre.
 Maurice Jarre blev 84 år.
 Han havde en superkarriere som komponist og skrev musikken til en lang række film, både kærlighedsfilm, thrillere og store dramaer. Han arbejdede sammen med instruktører som John Huston, Alfred Hitchcock og Franco Zeffirelli.
 Det var Maurice Jarre, der skrev musikken til de to storfilm "Dr. Zhivago" og "Lawrence of Arabia", og han vandt Oscarstatuetter for begge kompositioner.
 I 1984 vandt han en tredje Oscar for at have komponeret musikken til "Vejen til Indien". 
