Libyen samler oprørernes våben ind
Masser af missiler, håndgranater, miner og geværer er blevet indsamlet fra både private og militser i Libyen.


 Libyere stod lørdag i kø for at aflevere deres våben og ammunition til landets hær, efter at Libyens regering har indledt en kampagne for at begrænse antallet af våben, der er i omløb i det nordafrikanske land.
En lind strøm af mænd mødte frem på opsamlingssteder i hovedstaden, Tripoli, og den østlige by Benghazi og afleverede sammenlagt mange hundreder våben.
Libyens regering har iværksat initiativet i et forsøg på at svække de magtfulde militser.
I Tripoli fortæller Ziad Hadia, der har været med til at organisere kampagnen, at hundredvis af libyere har afleveret såvel lette som tunge våben samt en stor mængde ammunition, lige fra almindelige geværkugler til kampvognsgranater.
- Vi har også modtaget seks varmesøgende missiler, siger han.
I Benghazi havde hæren modtaget omkring 730 håndvåben, 200 håndgranater, 100 miner og omkring 20.000 stykker ammunition.
Det er kun en brøkdel af det antal våben, der blev spredt ud over Libyen, da befolkningen indledte oprøret mod den daværende diktator, Muammar Gaddafi.
Men det ses som et skridt fremad i et land, hvor mange har beholdt deres våben efter sidste års oprør, fordi de ikke har følt sig sikre i overgangsperioden.
- For at opnå sikkerhed må vi selv tage det første skridt, siger Mustafa Abu Hmeid, en 23-årig mekaniker der afleverede den riffel, han brugte under sidste års oprør.
- Så længe der er våben på gaden, kan jeg ikke bevæge mig frit eller leve et almindeligt liv, så vi er virkelig glade for dette initiativ, siger husmoren Mariam Abu Swera.
Gennem de seneste uger har Libyen oplevet flere demonstrationer med krav om, at regeringen svækker militserne og får bedre styr på sikkerhedssituationen.
Demonstranter i Benghazi gik på gaden for at lægge pres på regeringen efter et angreb mod USA's konsulat i byen den 11. september, hvor den amerikanske ambassadør var blandt de dræbte.
Islamistiske militser menes at stå bag angrebet.
