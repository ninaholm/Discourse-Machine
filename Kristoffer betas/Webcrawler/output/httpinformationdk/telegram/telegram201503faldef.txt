Faldefærdig skorsten sprængt i stykker i Odense
Kort før midnat blev en 30 meter høj skorsten bragt til fald. Manøvren gik lige efter bogen ifølge politiet.


 Sent onsdag aften er en 30 meter høj skorsten blevet sprængt i stykker i et industrikvarter i Odense.
- Det gik lige efter bogen, siger Erik Skov, vagtchef ved Fyns Politi, om bortsprængningen, der havde tiltrukket mange nysgerrige tilskuere trods det sene tidspunkt.
Resterne af bygningsværket bliver fjernet af et entreprenørfirma, og derfor er området natten til torsdag fortsat afspærret ifølge vagtchefen.
Hastværket med at få skorstenen fjernet skyldes bekymring for, at den var tæt på at styrte sammen. Ved middagstid havde et metalbånd løsnet sig fra murstensværket og var faldet ned på en parkeret bil.
Det fik myndighederne til at tage en hurtig beslutning om, at skorstenen skulle bringes til fald.
Området omkring skorstenen, der stod på Grønløkkevej - tæt på TV 2's hovedkvarter i Odense, blev afspærret. Halmballer blev placeret neden for skorstenen i håb om, at sprængningen kunne styres så præcist, at murbrokkerne ville havne på halmballerne.
Et bowlingcenter og andre bygninger i nærheden af den dødsdømte skorsten blev onsdag eftermiddag evakueret, og en sprængningsekspert gik i gang med beregne, hvor stor en mængde sprængstof der skulle til for at få skorstenen til at vælte i den ønskede retning.
Få minutter før midnat blev sprængladningen udløst, og skorstenen sank sammen.
