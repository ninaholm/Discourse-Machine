Obama rejser til sorgramt Arizona
Familien til manden, som er sigtet for massakren i Arizona, udtrykker medfølelse med ofrene. Obama er på vej


 Den amerikanske præsident, Barack Obama, rejser onsdag til den sydvestlige delstat Arizona, hvor han vil lede en national sørgehøjtidelighed for ofrene for massakren i lørdags.
Det sker samme dag, som familien til den 22-årige mand, der sigtes for at have skudt 20 mennesker, hvoraf seks blev dræbt, har udtrykt deres medfølelse med ofrene.
Samtidig beder familien medierne respektere dens privatliv.
- Der findes ikke ord, der på nogen måde kan udtrykke, hvad vi føler. Vi ville ønske, at der var, så I kunne få det bedre, hedder det i udtalelsen fra Jared Lee Loughners familie.
- Vi forstår ikke, hvorfor det skete. Det gør ingen forskel, men vi ville ønske, at vi kunne ændre den uhyrlige hændelse i lørdags, hedder det videre i udtalelsen, der fortsætter:
- Ofrene og deres familier har vores dybeste medfølelse. Vi er dybt ulykkelige over deres tab.
Skyderiet i Tucson kostede blandt andet en niårig pige og en dommer livet.
Målet for skyderiet, kongresmedlemmet Gabrielle Giffords, blev ramt af et projektil i hovedet. Hun er indlagt på intensiv, men er i bedring og kunne ifølge lægerne tirsdag begynde at trække vejret selv.
