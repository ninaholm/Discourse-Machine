Krigsforbrydelser efterforskes ikke



 Selv om den norske regering i 2005 oprettede en specialenhed til efterforskning af mistænkte krigsforbrydelser, der opholder sig i Norge, har den kun behandlet få sager. 80 procent af de krigsforbrydelser, som enheden, der hører under kriminalpolitiet, har modtaget tips om, er aldrig blevet efterforsket, skriver Aftenposten.
 Gruppen for særlige internationale forbrydelser (SIF) behandler i øjeblikket sager mod 144 personer fra blandt andet Rwanda, det tidligere Jugoslavien, Somalia, Etiopien, Nigeria, Irak, Congo, Eritrea, Iran og Afghanistan. De anklages for alt fra folkedrab og tortur til systematisk voldtægt og anden alvorlig voldskriminalitet.
 SIF har siden sin oprettelse efterforsket 29 sager, men kun én er endt med domfældelse i Norge. Fire er endt med udlevering til andre lande.
 De sidste to år har det norske kriminalpoliti henlagt 119 krigsforbrydersager. Ifølge chefen for efterforskningsafdelingen, Atle Roll-Matthiesen, er sagerne meget komplicerede og ressourcekrævende. Flere baserer sig på løse tips og henvendelser fra folk, som mener at have genkendt krigsforbrydere i Norge.
 Chefen for den militære anklagemyndighed, generalauditør Arne Willy Dahl er ikke overrasket over de mange henlæggelser.
 - Vi taler om forbrydelser, der er sket i lande langt fra Norge for flere år siden og hvor det er vanskeligt at foretage undersøgelser og finde vidner, siger Dahl, som alligevel mener, at der bør afsættes flere ressourcer til sagerne.
