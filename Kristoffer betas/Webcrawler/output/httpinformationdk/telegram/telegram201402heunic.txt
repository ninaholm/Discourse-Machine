Heunicke: Togfond skal i hus inden V ødelægger den
Den nye transportminister er bange for, at en blå regering vil ødelægge togfonden.


 Magnus Heunicke har indtaget transportministerstolen, og socialdemokraten tøver ikke med at pege på togfonden som sin vigtigste opgave frem mod næste valg.
For selvom forliget med Enhedslisten og Dansk Folkeparti er på plads, så frygter ministeren, at planen, som skal hente 28,5 milliarder kroner fra øget oliebeskatning og bruge dem på at elektrificere og opgradere jernbanen, kan gå i vasken ved et regeringsskifte.
- Jeg frygter, at hvis Venstre overtager det her kontor, så vil de give de udenlandske olieselskaber pengene tilbage og ødelægge det her projekt, fortæller den nytiltrådte minister i et interview med Ritzau.
 Han kan fra sit ministerkontor konstatere, at der senest om halvandet år skal være valg, og at regeringen og dens støttepartier er bagud i meningsmålingerne.
- Derfor handler det for mig at komme så langt som muligt, så vi er sikre på, at det bliver til noget, erklærer ministeren.
Venstre forlod forhandlingerne om togfonden, inden de overhovedet var kommet i gang, da partiet ikke ville finansiere investeringerne ved at ændre oliebeskatningen.
- Vi var indstillet på at kunne finde penge til infrastrukturinvesteringer på anden vis, men præmissen fra regeringen var, at vi skal øge beskatningen i Nordsøen, og det vil vi ikke være med til, forklarede partiets finansordfører, Peter Christensen, dengang til Ritzau.
Men den nyudnævnte minister mener ikke, at Venstre har fremlagt et reelt alternativ.
- Det nemmeste i verden er at sige, at man gerne vil bruge 28,5 milliarder kroner på bedre tog, men at man ikke kan lide finansieringen. Så må man anvise alternativ finansiering, påpeger Magnus Heunicke.
