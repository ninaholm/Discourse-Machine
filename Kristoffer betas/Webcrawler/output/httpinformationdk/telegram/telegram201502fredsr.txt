Fredsring samlede københavnerne på tværs af religioner
Hundredvis tog fredag hinanden i hænderne på Rådhuspladsen i København for at signalere sammenhold og fred.


 Hånd i hånd dannede over 500 børn og voksne en fredsring på Rådhuspladsen i København fredag eftermiddag. Fredsringen var en reaktion på forrige weekends angreb i hovedstaden, hvor tre personer mistede livet, og flere politibetjente blev såret.
Adskillige politikere var til stede ved arrangementet. Heriblandt folketingsmedlemmerne Bertel Haarder (V), Zenia Stampe (R) og Trine Pertou Mach (SF), som alle holdt tale.
Københavns overborgmester Frank Jensen (S) og integrationsborgmester Anna Mee Allerslev (R) talte også til forsamlingen.
Inden fredsringen blev dannet, skrev Frank Jensen på Twitter, at det klare budskab med manifestationen var, at alle har et ansvar for trivsel og tryghed i København.
Det var den danske muslimske organisation The Network, der arrangerede fredsringen, og en stor del af dem, der var mødt op, var børn.
I løbet af fredagen kontaktede flere forældre organisationen for at sikre en plads til deres børn i menneskekæden, fortæller talsmand for The Network Tanwir Ahmad.
Ifølge ham var fredsringen en succes, og der var en god stemning på Rådhuspladsen. Folk tog hinanden i hænderne og dannede fredsringen, uden at de blev instrueret i det.
- Vi ville vise, at København sagtens kan finde ud at stå sammen, og at vi har tillid til hinanden. Vi ville signalere sammenhold på tværs af religiøse skel, siger Tanwir Ahmad.
I sidste uge dannede muslimer en lignende menneskekæde om synagogen i Oslo for at vise sympati med jøderne efter skudattentaterne i Danmark.
Og en dansk muslim ønskede at arrangere en fredsring om synagogen i Krystalgade København, hvor den jødiske vagt Dan Uzan blev skudt og dræbt forrige weekend.
Men initiativtageren fik tidligere på ugen afslag af politiet, som begrundede det med sikkerhedsmæssige hensyn.
