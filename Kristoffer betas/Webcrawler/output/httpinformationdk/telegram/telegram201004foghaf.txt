Fogh afviser Nato-problemer med vulkanaske
Den islandske askesky skaber problemer for hele Europa, men ikke for Nato. Det fastholder Anders Fogh, som ikke vil kommentere på påståede skader på Natofly.


 Selvom askeskyen fra det islandske vulkanudbrud har lammet lufttrafikken i store dele af Europa, så fastholder Natos generalsekretær, Anders Fogh Rasmussen, at det ikke skaber problemer for forsvarsalliancens opgaver.
- Jeg vil gøre det meget klart, og jeg vil forsikre jer om, at den islandske vulkan ikke har negativ effekt på vores operationer eller det territoriale forsvar af alliancens medlemsstater, siger han på et pressemøde i Bruxelles.
Trods gentagne spørgsmål nægter Fogh at uddybe, om det betyder, at Nato-flyene rent faktisk trodser vulkanasken og er på vingerne i samme omfang, som de ellers ville være.
Den danske Natochef vil heller ikke kommentere på udtalelserne fra en amerikansk Nato-embedsmand om, at der er fundet glas i motoren på et af Natos F-16 kampfly.
Efter flyvninger i europæisk luftrum har eksperter fundet glas, som er dannet af vulkanasken, i flyets motorer, har den amerikanske embedsmand fortalt til flere internationale medier.
- Dette er et meget, meget alvorligt problem, der i løbet af kort tid vil påvirke militærets kapacitet, siger embedsmanden, der ikke vil have sit navn frem.
Alligevel fastholder Anders Fogh Rasmussen, at vulkanasken ikke har skabt problemer for hverken leverancer til Natos operationer i Afghanistan eller andre militære opgaver.
Indtil videre ser det heller ikke ud til, at askeskyen får betydning for afholdelsen af et møde med deltagelse af Natos udenrigsministre i Estlands hovedstad, Tallin, senere på ugen. Men det kan fortsat nå at blive ændret, hvis flyrestriktionerne ikke bliver lempet inden mødet, der starter på torsdag, siger Fogh.
På det personlige plan må Fogh dog uden tvivl erkende, at livet havde været lidt lettere uden den islandske vulkanaske. Ifølge Reuters har Fogh nemlig været tvunget til at tage bilen fra København til Bruxelles i løbet af weekenden for at nå tilbage på sit kontor mandag morgen.
