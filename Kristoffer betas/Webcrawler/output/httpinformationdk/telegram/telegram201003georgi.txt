Georgien tager imod fanger fra Guantanamo
Myndighederne i USA har overført tre fanger fra den omstridte amerikanske fangelejr Guantanamo i Cuba til Georgien. Der er nu 183 fanger tilbage i lejren.


 Tre fanger fra den kontroversielle amerikanske fangelejr Guantanamo i Cuba er overført til Georgien, oplyser myndighederne i USA.
- Vi er taknemmelige for de georgiske myndigheders indsats for at få lukket fangelejren i Guantanamo, siger Philip Crowley fra det amerikanske udenrigsministerium.
Der er nu 183 fanger tilbage i den omstridte fangelejr, som USA's præsident, Barack Obama, har lovet at lukke. 
En talsmand for det georgiske indenrigsministerium bekræfter, at tre personer "fra mellemøstlige lande er ankommet til Georgien".
- De vil være frie, leve som almindelige borgere og have permanent kontakt med deres familier, siger talsmanden Shota Utiashvili.
Han afviser at komme nærmere ind på de tidligere fangers baggrund eller identitet, men han siger, at de ikke vil få lov til at forlade den tidligere sovjetiske republik.
Regeringen i Washington kæmper for at finde lande, der er villige til at tage imod fanger, som ikke er dømt for noget, men som heller ikke kan returneres til deres hjemlande. 
Efter den oprindelige plan skulle fængslet være definitivt afviklet i januar, men politiske og diplomatiske problemer har gjort processen mere langtrukken end først antaget.
Obamas politiske modstandere er blandt andet bekymrede for, at løsladte fanger vil returnere til en tilværelse som terrorister.
Guantanamofanger, der står over for en retssag i USA, skal efter planen overføres til et fængsel i staten Illinois. Men faciliteterne skal være mere sikre for at kunne rumme fangerne.
