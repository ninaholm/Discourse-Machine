SF: Vi piller ikke ved ældrerabat i bus og tog
SF giver De Radikale en kølig afvisning af forslag om opgør med universelle velfærdsrettigheder.


 Økonomi- og indenrigsminister Margrethe Vestager (R) får ingen opbakning fra regeringspartnerne i SF til sit ønske om at gøre op med "misforstået lighedsmageri" i samfundet og kigge på nogle af de universelle velfærdsrettigheder.
Det siger SF's finansordfører, Lisbeth Bech Poulsen, som ikke vil gå på kompromis med lighedstanken.
- Vi synes ikke, at lighed er et dårligt ord. I SF mener vi, at det er fundamentet for vores velfærd. Den universelle velfærdsmodel sikrer opbakningen til det samfund, vi har, og som vi gerne vil blive ved med at have.
 - Der skal selvfølgelig være fokus på dem, der har mest behov. Men den universelle velfærdsmodel, at man betaler skat, og så bliver man behandlet ligeligt på en lang række punkter, det vil vi ikke af med, siger Lisbeth Bech Poulsen.
I et interview med Berlingske blæser Margrethe Vestager ellers til kamp mod lighedstanken i forbindelse med den forestående reform af beskæftigelsessystemet og også på andre velfærdsområder - blandt andet ældres ret til billig offentlig transport.
- Den automatik, der er i en række ydelser, bare fordi man bliver ældre, er et kontroversielt eksempel på, at man er gået for langt. Hvorfor skal togbilletter og pas være billigere for alle ældre uanset indkomst?
- Det er systemtænkning og misforstået lighedsmageri, der giver mindre til dem, der har et reelt behov og holder skatterne unødvendigt høje, siger Margrethe Vestager til Berlingske.
Men det bliver altså blankt afvist af SF, som ikke har tænkt sig at ændre på de aldersspecifikke ydelser og rabatter.
- Vi går ind for, at man har nogle specifikke rettigheder som ældre, og vi mener ikke, at der skal ændres på nogle af de ting.
- En masse af de mennesker, der får de her ydelser, har også betalt skat et helt liv, og det sikrer en massiv opbakning til et velfærdssamfund, der skal finansieres, og som er dyrt i drift, men som giver et rigtigt godt samfund i vores optik, siger Lisbeth Bech Poulsen.
Spørgsmål: Så de ældre skal ikke være nervøse for, at de billige tog- og busbilletter forsvinder under den her regering?
- Det er ikke SFs politik, og socialministeren (Annette Vilhelmsen (SF), red.) har også slået fast, at det ikke er regeringens politik.
