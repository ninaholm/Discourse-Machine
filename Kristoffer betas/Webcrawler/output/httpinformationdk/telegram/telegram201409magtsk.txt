Magtskifte i Sverige: Socialdemokraterna vinder valget
Sverige får formentlig ny statsminister. Det endelige valgresultat giver sejren til Socialdemokraterna.


 Socialdemokraterna vinder Sveriges riksdagsvalg, og Stefan Löfven står til at blive landets næste statsminister, viser det endelige resultat ifølge Aftonbladet, efter at samtlige valgkredse i Sverige er talt op.
Den rødgrønne blok får 43,7 procent af stemmerne mod 39,3 procent til den borgerlige koalition Alliansen. Sverigedemokraterna får et rekordvalg med opbakning fra 12,9 procent af de svenske vælgere.
Sverige står således foran et magtskifte, hvor Socialdemokraternas partileder, Stefan Löfven, formentlig kommer til at stå i spidsen.
- Jeg er begyndt at sondere mulighederne for at danne en ny regering i Sverige, siger Stefan Löfven ved Socialdemokraternas valgfest ifølge det svenske nyhedsbureau TT.
Men valget kan vise sig at blive et mareridt for landets næste statsminister.
Sverigedemokraterna, som ingen af de øvrige partier vil arbejde sammen med, buldrede nemlig frem i Riksdagen og bliver Sveriges tredjestørste parti med knap 13 procent af stemmerne. Ved valget i 2010 fik det indvandrerkritiske parti 5,7 procent.
- Vores ambition er nu at få indflydelse. Det bliver meget svært for de andre partier at ignorere os, siger Sverigedemokraternas partileder Jimmie Åkesson til SVT.
Dermed kan det bliver svært for den rødgrønne blok, der ud over Socialdemokraterna består af Miljöpartiet og Vänsterpartiet, at styre Sverige, da man ikke får absolut flertal i Riksdagen.
Socialdemokraternas målsætning var at få 35 procent af stemmerne ved riksdagsvalget, men med et resultat på 31,2 procent tangerer partiet næsten katastrofevalget fra 2010, hvor Socialdemokraterna fik 30,6 procent - det dårligste resultat i 80 år.
Valgets helt store taber er statsminister Fredrik Reinfeldt og Moderaterna. Partiet går markant tilbage til 23,2 procent, hvilket er en tilbagegang på omkring syv procentpoint i forhold til riksdagsvalget for fire år siden.
Efter det store valgnederlag meddelte Reinfeldt tidligere søndag aften, at han træder tilbage som svensk statsminister. Han indgiver sin afsked mandag, oplyste han. Reinfeldt sagde også, at han træder tilbage som leder af Moderaterna til foråret.
Ligestillingspartiet Feministiskt initiativ fik større vælgertilslutning end nogensinde før, men kunne med 3,1 procent ikke snige sig ind i Riksdagen, da den svenske spærregrænse lyder på fire procent.
