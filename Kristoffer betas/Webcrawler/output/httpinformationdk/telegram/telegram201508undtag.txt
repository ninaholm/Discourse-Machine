Undtagelsestilstand i Ferguson efter uroligheder
Uroligheder efter et-års-dagen for teenager-drab i Ferguson, fører nu til undtagelsestilstand i byen.


 Myndighederne har erklæret undtagelsestilstand i byen Ferguson i Missouri i USA.
 Det sker som følge af de uroligheder, der har hærget byen, efter det søndag var årsdag for, at teenageren Michael Brown blev skudt og dræbt af politiet, skriver nyhedsbureauet Reuters.
- Den seneste vold i vores by vil ikke blive tolereret i et samfund, som gennem det seneste år utrætteligt har arbejdet på at genopbygge sig selv og blive stærkere, siger Steve Stenger, som er embedsmand i St. Louis County.
Søndag aften blokerede en gruppe demonstranter trafikken og smadrede vinduer i den gade, hvor der sidste år blev udkæmpet hårde gadekampe mellem politi og demonstranter.
- Der blev åbnet ild to gange sent søndag. En demonstrant åbnede ild og blev skudt under en skudveksling med politiet. Han er indlagt, og hans tilstand er kritisk, siger den øverste politichef i St. Louis County, Jon Belmar.
Belmar siger, at den sårede var bevæbnet med en stjålen pistol. Fire erfarne civilklædte betjente deltog i skudvekslingen.
Mandag er den sårede 18-årige mand blevet sigtet for at have skudt mod politiet.
De fire betjente er sendt på orlov.
Der er også beretninger om, at en butik er blevet plyndret af ophidsede folk i byen.
Michael Brown blev 9. august 2014 stoppet af politiet mistænkt for at have stjålet cigaretter.
Han var ubevæbnet, men blev dræbt af mindst seks skud affyret af en hvid betjent.
