EL siger nej til at svække det offentlige
Enhedslisten mener, S og SF går i de borgerliges fodspor, når de vil sætte den offentlige sektor på slankekur.


 Det offentlige skal styrkes, ikke slankes.
Sådan lyder meldingen fra Enhedslisten, der afviser den udmelding, som Socialdemokraterne og Socialistisk Folkeparti fredag fremsatte med parolen om, at den offentlige sektor skal på slankekur.
Frank Aaen, Enhedslistens finansordfører, kalder det ærgerligt, at oppositionens to største partier har bøjet sig for den borgerlige tankegang om, at den offentlige sektor er for stor.
- Deres udtalelser svarer til den opfattelse, at kun den private sektor skaber værdi. Men det er en helt forkert tankegang, fastslår Frank Aaen.
Han mener, at den offentlige sektor ikke alene skaber værdi, men skaber forudsætningerne for en privat sektor, der skaber arbejdspladser.
- Den offentlige sektor er den motor, der kan sikre flere arbejdspladser i samfundet, både i den offentlige og den private sektor, lyder det fra Enhedslistens finansordfører.
Fredag sagde SF's gruppeformand, Ole Sohn, og Socialdemokraternes politiske ordfører, Henrik Sass Larsen, at den offentlige sektor fylder for meget af den samlede økonomi til, at velfærdssamfundet kan overleve i fremtiden.
- Der er kun to muligheder: Enten får vi sparket gang i den private vækst eller reduceret det offentlige, vurderer Ole Sohn.
