Vi låner fortsat penge udenom bankerne
Danskerne holder igen med at bruge penge på købe- og kontokort. Men generelt holdes der gang i lånefesten.


 Danskerne låner fortsat gerne penge udenom bankerne og realkreditinstitutter. Forbrugerkreditten er i årets andet kvartal på 19,6 milliarder kroner, viser tal fra Danmarks Statistik.
Faktisk er der et fald i tallet på 8,1 procent fra første til andet kvartal. Men faldet er af teknisk karakter og skyldes alene en ændring i antallet af virksomheder, som indgår i branchen for forbrugerkreditselskaber. Uden ændringen er tallet uforandret.
- Lån uden om banker og realkredit kan ofte være meget dyre i form af renter og gebyrer, og det er derfor ofte økonomiske set en uhensigtsmæssig måde at låne penge på, siger Steen Bocian, der er cheføkonom i Danske Bank.
- Forbrugerkredit er til gengæld let tilgængelig, og da det også spiller en rolle for nogle låntagere, så er der alligevel en del husholdninger, som vælger denne låneform, siger han.
I en krisetid skulle man tro, at denne type for lån stiger. Men det er faktisk typisk det stik modsatte, som gør sig gældende, lyder det fra Steen Bocian.
- Når det går bedre i økonomien, så er der flere, som vælger at se stort på, at låneomkostningerne er højere. Dermed kan man sidestille forbrugerkredit med generelt forbrug - her er det blot forbrug af nem men dyr adgang til lån, siger cheføkonomen.
I Danske Bank forventer man, at forbrugerkreditten kommer til at stige over de kommende år, hvis opsvinget for alvor bider sig fast.
- Det er meget vigtigt at understrege, at selvom 20 milliarder kroner lyder af rigtigt mange penge, så er det grundlæggende et forholdsvis beskedent beløb i forhold til vi danskeres samlede lån, fastslår Steen Bocian.
Ifølge Danske Band udgør udlån til husholdninger via bankerne cirka 435 milliarder kroner, mens udlån via realkreditinstitutterne udgjorde 1329 milliarder kroner.
- Det vil sige, at forbrugerkreditten udgør cirka 1,1 procent af husholdningernes lån, siger Steen Bocian.
