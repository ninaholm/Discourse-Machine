WWF vender tommelfingeren nedad for aftale



  - Det er en rimeligt tynd kop te.
 Sådan vurderes København-erklæringen ved FN's klimatopmøde af Kim Carstensen, som er international leder af klimaarbejdet i Verdensnaturfonden, WWF.
 Erklæringen viser ikke vejen til en juridisk bindende aftale i Mexico By i efteråret 2010, mangler helt mål for, hvor meget USA, Kina og Indien skal sænke CO2-udslippet. Desuden anviser den ikke, hvem der skal betale 100 milliarder kroner (ca. 520 milliarder kroner), som fra 2020 årligt skal hjælpe fattige ulande mod klimaforandringer.
 - Aftalen er skrevet i meget løse vendinger, hvor man siger, at det ville være godt, hvis det skete, siger Kim Carstensen.
 Han frygter lavere ambitioner efter klimatopmødet. Når EU ikke sænker sit CO2udslip fra 20 til 30 procent, vil Japan næppe holde løftet om 25 procent reduktion, mens Australien nok højst når 15 procent reduktion, siger han.
 - Man har forhandlet sig ned. Jeg håber bestemt ikke, at tidsrammen holder længere end til mødet i Mexico næste år, siger Kim Carstensen.
 Han siger desuden, at han ikke er imponeret af det danske formandskab.
 - Danmark har helt klart ikke været i stand til at slå bro over den kæmpe tillidskløft mellem de rige og fattige lande. Man er kommet til at fremstå som et formandsland, der i højere grad kigger på de rige landes interesser og i mindre grad på de fattige lande. Det har gjort det let for dem, der ikke ville processen noget godt, at udstille Danmark, som har givet anledning til kæmpe uro og stor ballade, siger han.
