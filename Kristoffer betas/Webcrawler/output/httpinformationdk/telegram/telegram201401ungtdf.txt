Ungt DF-håb kan være på vej til EU-Parlamentet
DFU-formand er nummer to på kandidatlisten og står til at følge med Morten Messerschmidt til EU-Parlamentet.


 Kan Dansk Folkeparti og partiets spidskandidat ved valget til EU-Parlamentet, Morten Messerschmidt, gentage valgresultatet fra 2009, så er vejen banet for en ny, ung DF'er i Bruxelles.
26-årige Anders Vistisen, der er landsformand for Dansk Folkepartis Ungdom (DFU), er således nummer to på DF's kandidatliste til valget til Europaparlamentet.
Det ligger fast, efter at Dansk Folkepartis hovedbestyrelse tirsdag har udpeget de fem øverste kandidater på partiets EU-kandidatliste.
Ved valget til EU-Parlamentet i 2009 blev Morten Messerschmidt den helt store stemmesluger, og han sikrede for første gang DF to mandater.
Siden har Anna Rosbach dog meldt sig ud af Dansk Folkeparti, så Messerschmidt i øjeblikket er partiets eneste repræsentant i Bruxelles.
Hvis Anders Vistisen får held med sit kandidatur til EU-Parlamentet, så har han trods sin unge alder en række erfaringer at trække på.
Ud over at være formand for DFU er Anders Vistisen også gruppeformand for Dansk Folkeparti i Region Midtjylland og nyvalgt til byrådet i Randers Kommune, ligesom han har været opstillet til Folketinget.
 Han har også et godt kendskab til både EU og Morten Messerschmidt gennem sit arbejde som juridisk konsulent for EFD-gruppen i EU-Parlamentet, som Dansk Folkeparti er en del af.
Foruden Morten Messerschmidt og Anders Vistisen er også Rikke Karlsson, Karsten Lorentzen og Tilde Bork blandt Dansk Folkepartis fem første kandidater på stemmesedlen ved valget til EU-Parlamentet den 25. maj.
