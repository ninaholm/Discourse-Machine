Oppositionen kræver Rønns afgang



 Tålmodigheden er brugt op.
 Socialdemokraterne og De Radikale kræver nu integrationsminister Birthe Rønn Hornbechs (V) afgang som minister efter en række belastende sager. Dråben, der fik bægret til at flyde over, er, at Folketingets Ombudsmand i en ny opsigtvækkende afgørelse fastslår, at Rønns ministerium har brudt loven i en sag om familiesammenføring.
 - Sagen kan næsten ikke være mere alvorlig. Der er tilsyneladende tale om en minister, der direkte har undladt at informere en borger om de rettigheder, man har. Det er grundlaget for hele vores demokrati, at vi som borgere kan have tillid til de offentlige myndigheder, siger Socialdemokraternes integrationsordfører, Henrik Dam Kristensen, til Ritzau.
 Ritzau: Hvis man ikke kan have tillid til en siddende minister. Kan man så blive siddende som minister?
 - Det mener jeg ikke, man kan, siger Henrik Dam Kristensen.
 Også De Radikales Morten Østergaard mener, at tiden nu er inde til, at Birthe Rønn Hornbech må tage sit tøj og gå.

