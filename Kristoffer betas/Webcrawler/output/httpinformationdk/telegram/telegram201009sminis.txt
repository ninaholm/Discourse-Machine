S: Ministeren bruger gamle tal til kritik
Finansministerens kritik af S-SF's økonomiske plan er noget vrøvl, siger S. - Vi bruger nyere tal end ministeren, siger finansordfører Morten Bødskov.


 Gamle tal ligger til grund for finansminister Claus Hjort Frederiksens (V) kritik af Socialdemokraternes og SF's økonomiske plan. Sådan lyder det fra finansordfører Morten Bødskov (S), der henviser til, at ministeriets tal er fra 2004 til 2006.
- Vi benytter tal fra 2008, og derfor benytter finansministeren sig af gamle tal. Det er noget vrøvl, når han siger, at vores plan ikke hænger sammen, siger han.
Diskussionen går især på, hvor mange penge der er at hente på en beskatning af indbetalinger over 100.000 kroner på andre pensioner end ratepensioner.
- Og da antallet af personer, der indbetaler mere end 100.000 kroner er steget med op til 20 procent om året, så har det afgørende betydning for, hvilket dataår, man benytter til sine beregninger. Vi benytter 2008-tal, siger Morten Bødskov.
- Det er pinagtigt, at finansministeren ikke er i stand til at svare på et så banalt spørgsmål tidligere i dag og nu stiller sig op med et talepapir med en foreløbig vurdering, siger han.
- Facit er, at vores beregninger passer, mens ministeriets tal er gamle tal, siger Bødskov.
