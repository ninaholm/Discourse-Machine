Advokat: Østrig har set stort på reglerne
Østrig har tilsyneladende ikke overholdt deres forpligtelser i en sag om børnebortfølgese, mener advokat.


 Sagen om den 40-årige danske mand, der tirsdag morgen bortførte sin femårige søn fra Østrig, vækker undren hos formanden for Danske Familieadvokater, Helle Larsen.
Da drengen er opvokset i Danmark, og de danske myndigheder har tilkendt faren forældremyndigheden, burde de østrigske myndigheder forlængst have sørget for, at drengen var kommet tilbage til Danmark, mener hun.
- Østrig har tilsyneladende valgt at se stort på de internationale konventioner. De burde have respekteret den danske afgørelse i sagen, siger hun til Ritzau.
Tidligt tirsdag om morgenen mødte faren og en anden mand op ved drengens børnehave. Mens makkeren holdt moren tilbage, satte danskeren sin søn ind i en bil.
På trods af den dramatiske fremgangsmåde bør de danske myndigheder støtte faren, mener Helle Larsen.
- Danmark bør give den danske afgørelse i sagen forrang, og Familiestyrelsen bliver efter min vurdering nødt til at bakke faren op, siger hun.
Helle Larsen opfordrer samtidig regeringen til at gå ind i sagen.
- Politisk bør man rejse sagen over for Østrig for at finde ud af, hvad årsagen er til, at østrigerne ikke har villet overholde deres forpligtelser, siger hun.
Hvis de oplysninger, der er kommet frem i sagen holder stik, så er sagen ret klar, mener Helle Larsen.
- Sådan som jeg har forstået det, så har Østrig ikke overholdt deres andel af Europarådskonventionen og Haagkonventionen om børnebortførelser. Der er tale om et barn, som har haft størst tilknytning til Danmark, og som havde bopæl i Danmark, da moren besluttede at tage barnet med til Østrig.
- I sådan et tilfælde er det Danmark, der skal afgøre sagen, og hvis barnet bliver ført ud af landet til et andet land, så siger konventionen, at det andet land skal føre barnet tilbage til Danmark, siger Helle Larsen.
