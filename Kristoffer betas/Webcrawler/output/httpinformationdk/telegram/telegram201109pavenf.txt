Paven forstår hvis folk forlader kirken
Paven forstår godt, at folk forlader den katolske kirke i kølvandet på sexskandalerne, siger han i Berlin.


 Pave Benedict XVI er ankommet på sit første statsbesøg i sit fædreland Tyskland, men besøget risikerer at blive overskygget af skandaler om seksuelle overgreb, der er rullet gennem den katolske kirke.
Han tog da også selv fat i det kontroversielle emne ved ankomsten, da han sagde, at han forstår, hvis folk forlader den katolske kirke.
- Jeg forstår, at folk, særlig de, der er tæt på ofrene, siger: Det er ikke min kirke mere, sagde paven med henvisning til skandalerne.
Han sagde også, at han ikke har noget imod de demonstrationer, der er bebudet mod hans besøg i Tyskland.
- Man kan ikke modsætte sig sådanne protester. Jeg respekterer folk, der tager bladet fra munden, sagde paven.
Den 84-årige pave, der er leder for verdens 1,2 milliarder katolikker, har en omfattende dagsorden foran sig.
Inden han efter planen rejser hjem igen lørdag, skal han igennem 18 prædikener og taler i et land, hvor indbyggerne fortrinsvis er protestanter og i stigende grad verdslige.
Han skal blandt andet holde en tale i den tyske forbundsdag, hvor snesevis af venstreorienterede parlamentarikere har sagt, at de vil boykotte pavens tale.
- Det vil være godt for paven at komme til Berlin og se, hvordan virkeligheden er i 2011, siger en af De Grønnes ledere, Claudia Roth, med henvisning til, at pavens tale vil underminere adskillelsen mellem kirke og stat.
Kritikere siger, at paven, der har fået øgenavnet "Guds rottweiler" i sin tid i spidsen for den katolske kirke, er ude af trit med det moderne liv, idet han både er modstander af kunstig befrugtning og homoseksualitet.
Mindst 20.000 mennesker, heriblandt bøsser og lesbiske, feminister og ateister samt ofre for seksuelle forbrydelser i den katolske kirke, ventes at deltage i demonstrationerne i forbindelse med pavens besøg.
