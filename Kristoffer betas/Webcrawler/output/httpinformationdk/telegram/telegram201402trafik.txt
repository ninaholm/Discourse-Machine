Trafikminister: Vi skal have en busstrategi
Trafikminister Magnus Heunicke (S) griber idé om busstrategi, men lover ikke penge til flere busser på vejene


 Trafikminister Magnus Heunicke (S) er enig med miljøvismændene i, at der skal en busstrategi til, hvis målsætningen fra 2009 om, at passagertallet skal stige med 50 procent frem til 2030.
- Det er oplagt med en busstrategi, og den idé har jeg tænkt mig at gribe. Busserne er fødelinjen ind til togstationerne. Det giver ingen mening at investere, som vi gør, i hurtigere og hyppigere togdrift for 28 milliarder kroner, hvis ikke bustrafikken følger med, siger Magnus Heunicke til Ritzau.
Trafikministeren vil dog ikke love, at der følger penge med.
- Jeg har ikke nogen penge, jeg kan love her og nu. Kommuner og regioner, der står for busdriften, må udnytte det større antal passagerer, som hurtigere og hyppigere tog tager med sig, siger Magnus Heunicke.
Den melding begejstrer dog ikke næstformanden i Danske Regioner, Carl Holst (V). Der kan ikke skabes en sammenhæng mellem tog- og bustrafik uden flere penge til flere busser på vejene. Hver tredje togpassager tager bussen på vej til eller fra togstationen.
- Hvis visionen i Den Grønne Transportpolitik skal være andet end snak, så er vi nødt til at gøre noget. Hvis vi skal have løftet bustrafikken med 40 procent, så skal vi have 400 millioner kroner fra staten.
- Fra passagerundersøgelser ved vi, at folk gerne vil tage bussen, hvis ikke det betyder væsentligt længere rejsetid i forhold til bilen, og hvis bussen har så høj frekvens, at man ikke behøver kigge på uret hele tiden, for hvis du ikke når den her, så når du den næste, siger Carl Holst.
Trafikforsker fra Aalborg Universitet Niels Melchior siger, at målet om vækst i passagerer i den kollektive trafik ikke kan nås uden flere busser.
- Passagervæksten kan ikke realiseres, hvis der ikke kommer nogle flere busser ud at køre. Så kan man diskutere, hvem der skal betale merudgiften. Om det skal være staten, eller om pengene skal tages fra børnehaver eller sygehuse.
- Det er lidt letkøbt, at Folketinget vedtager en transportpolitik med nogle målsætninger, og så vil man ikke være med til at skaffe de midler, der nødvendige for at nå målsætningerne, siger Niels Melchior.
