Solbrillerne skal frem igen til himmelfart
Ugen byder på blandet vejr, men Kristi Himmelfart bliver af meteorologer karakteriseret som "næsten sommer".


 Du kan roligt tage shorts eller sommerkjole på, når kalenderbladet torsdag viser Kristi Himmelfart. For vejret bliver ifølge DMI sommeragtigt.
- Det bliver jo næsten sommerligt. Det er lige før, man kan finde sommertøjet frem. Der er ikke så meget vind, solen skinner, og der bliver over 20 grader til de fleste, siger Klaus Larsen, vagthavende hos DMI.
Inden da skal danskere i hele landet dog gennem et par dage med omskifteligt vejr.
- Først skal vi igennem et par blandede dage, men så bliver det lunt. Ugen bliver dog varm i det store og hele, siger Klaus Larsen.
Mandag ser det ifølge meteorologerne ud til en solrig start på ugen. Cykler man på arbejde mandag, er der stor sandsynlighed for, at det bliver med sol i ansigtet.
- Det starter meget pænt i dag. Alle får dog en overgang med både sol og skyer, og når vi kommer ud på eftermiddagen, kan det i det nordjyske godt komme til at regne en lille smule. Temperaturmæssigt kommer vi til at ligge mellem 18 og 23 grader, siger Klaus Larsen.
I det østlige Danmark fortsætter det flotte vejr tirsdag, hvor særligt heldige danskere vil opleve temperaturer i nærheden af 23-25 grader. Lige så heldige er vestjyderne dog ikke.
- Allerede fra morgenstunden vil det være mere skyet i det jyske område. Vestjyderne kan have regn allerede da, når en regnfront bevæger sig ind over landet. Omkring aften når regnen hovedstadsområdet og om morgenen Bornholm, siger Klaus Larsen.
Onsdag bliver vejret køligt, hvorefter varmen vil varmen tage fat, og fremefter vil temperaturen stige.
