David Miliband vil være Labour-formand
Storbritanniens tidligere udenrigsminister Miliband meddeler, at han er kandidat til posten som leder af partiet Labour, der netop har tabt parlamentsvalget.


 David Miliband er officielt kandidat til den ledige post som formand for det britiske arbejderparti Labour.
Den hidtidige leder og premierminister, Gordon Brown, har efter nederlaget ved parlamentsvalget i sidste uge meddelt, at han forlader partilederposten.
De Konservatives leder, David Cameron, har sat sig på posten som premierminister.
- Jeg vil være kandidat i dette valg. Det bliver med stor ydmyghed, men også med stor passion for de værdier og årsager, der fik mig ind i Labour for 27 år siden, siger den 44-årige Miliband, der var udenrigsminister i Browns regering. 
Bookmakere har i forvejen netop Miliband, der tilhørte tidligere premierminister Tony Blairs inderkreds, som favorit til topposten i Labour.
Foreløbig er David Miliband den eneste, som har erklæret sig som kandidat. Men der spekuleres også i, at Ed Ball fra Brown-fløjen vil gå efter posten. Også eks-sundhedsminister Andy Burnham er nævnt som mulig kandidat.
Det samme er i øvrigt Milibands lillebror, Ed Miliband, der var energiminister under Brown.
Det er ikke klart, hvornår formandsvalget finder sted, men den årlige partikongres finder sted i september.
