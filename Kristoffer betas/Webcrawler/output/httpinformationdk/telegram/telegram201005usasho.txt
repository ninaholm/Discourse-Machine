USA's højesteret stopper grusom straf
Det skal ikke længere være muligt at idømme amerikanske børn fængsel på livstid uden mulighed for prøveløsladelse, siger USA's øverste domstol.


 Mindreårige i USA kunne indtil mandag idømmes fængsel på livstid uden mulighed for prøveløsladelse. Men den går ikke længere.
USA's højesteret siger, at der skal være mulighed for at afkorte straffen til mindreårige, der ikke har begået mord, men anden form for kriminalitet. Alt andet vil være forfatningsstridigt.
Beslutningen blev taget med 6 stemmer mod 3. Afgørelsen forbyder "grusom og usædvanlig afstraffelse".
- USA er verdens værste menneskerettighedskrænker, når det gælder livstidsstraf til unge lovovertrædere, der ikke kan prøveløslades, siger Human Rights Watch i en kommentar til afgørelsen.
USA er det eneste land i verden, der idømmer mindreårige - der ikke har begået mord - livsvarigt fængsel og uden mulighed for at blive prøveløsladt.
Højesteretsdommer Anthony Kennedy siger på vegne af flertallet, at 129 dømte var under 18 år, da de begik en forbrydelse og efterfølgende blev idømt fængsel på livstid uden mulighed for prøveløsladelse. 
Deres forbrydelser var typisk voldtægt, bortførelse og væbnet røveri.
Domstolen har taget stilling til en konkret sag fra Florida. Terrance Graham begik sit første røveri som 16-årig og året efter et væbnet røveri i et privat hjem. Han blev idømt fængsel på livstid uden mulighed for benådning.
