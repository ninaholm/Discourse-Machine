MRSA-aftale nedbringer brug af antibiotika
En ny MRSA-aftale nedbringer brugen af antibiotika med 15 procent over de næste fire år.


 Dansk landbrug står overfor en kraftig reduktion i brugen af antibiotika.
Torsdag aften blev Folketingets partier enige om en MRSA-plan, der skal nedbringe forbruget af antibiotika i dansk landbrug med 15 procent frem mod 2018.
Fødevareminister Dan Jørgensen (S) er glad for den nye aftale.
- Det vigtigste er helt klart, at vi nu nedbringer brugen af antibiotika markant med 15 procent over de næste fire år. Det vil sige, at vi nu er oppe på samlet set at reducere med 30 procent på en tiårig periode, siger han til Ritzau.
De 30 procent, når han op på, fordi der allerede er sket en reduktion fra 2009 til 2014.
Ifølge fødevareministeren endte den seneste aftale med at ramme lige præcis den reduktion, han har argumenteret for, og derfor er han "godt tilfreds":
- Vi skal huske på, at udgangspunktet for forhandlingerne var, at SF og Enhedslisten på den ene side ønskede større reduktioner, og at de borgerlige på den anden side syntes, mit udspil om 15 procent var alt for højt.
- Derfor er det meget naturligt, at det ender på mit udspil, som jo ikke bare er taget ud i luften. Det bygger på det forslag, som den ekspertgruppe, vi har nedsat, kom med tidligere på året, siger ministeren.
Indsatsen for at sænke antibiotika-forbruget er sat i gang for at undgå udvikling af resistens. Af planens initiativer nævner fødevareministeren desuden udfasningen af Tetracyklin som særligt vigtig.
- Det er den form for bredspektret antibiotika, som eksperterne peger på som den største kilde til MRSA-problemer, lyder det fra ministeren.
Ud over reduktionen af antibiotikaforbruget indeholder aftalen blandt andet hygiejnetiltag, der har fokus på at hindre spredning af husdyr-MRSA til det omgivende samfund, overvågning af udviklingen i husdyr-MRSA og forskning i smitteveje.
