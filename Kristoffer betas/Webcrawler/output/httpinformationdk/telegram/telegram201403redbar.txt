Red Barnet: Songül-aftale er vigtig for barnets tarv
Hos Red Barnet er man glad for, at der er nået politisk enighed i sagen om Songül Yüksel og andre unge.


 Det er vigtigt, at et politisk flertal i Folketinget er nået frem til en aftale for gymnasieeleven Songül Yüksel og andre unge.
Der er nemlig tale om en børnegruppe, som har været i klemme i mange år, lyder det fra Inger Neufeld, børnepolitisk konsulent i Red Barnet.
- Vi har i lang tid peget på, at de børn har levet under forhold, hvor de ikke har kunnet trives og udvikle sig på lige fod med andre børn, siger hun.
 Aftalen betyder, at gruppen af børn og unge, der står til at blive smidt ud af landet, nu får mulighed for at søge om familiesammenføring.
Det politiske flertal er blevet enige om en lovændring, som vil omfatte de omkring 24 børn og unge, der opholder sig ulovligt i Danmark.
- Det er dejligt at se, at politikerne vælger at kigge på børnene og sætte dem i centrum. Der er blevet kigget på børnenes rettigheder, og hvad der er bedst for dem, siger Inger Neufeld.
Red Barnet mener, at det er en uskik, når der laves love på baggrund af enkeltsager, og at det forsat er holdningen, at politikerne bør gennemgå hele udlændingeloven med en tættekam.
- Sådan at det sikres, at barnets tarv bliver vurderet i alle udlændingesager, uddyber Inger Neufeld.
- Når man ser på de her børns sag en gang til og ikke bare på indvandringsregulering, kunne det åbne for, at man begynder at se mere på barnets tarv i situationer, som rent faktisk angår børn.
- Det håber vi, at vi kommer til at se på mange andre områder, hvis der kommer en gennemgang af udlændingeloven, sådan at andre huller også kan lukkes, og barnet sættes i centrum.
Flertallet består af regeringen, SF, Enhedslisten og Konservative.
Dansk Folkeparti meldte sig allerede tidligt ud af forhandlingerne, mens Venstre og Liberal Alliance ikke kunne finde fælles fodslag med de øvrige i de afsluttende forhandlinger.
Sagen om den 19-årige Songül Yüksel begyndte i februar, da det kom frem, at hun står til at blive smidt ud af Danmark, selvom hun ikke har kontakt til sin mor og bedstemor i Tyrkiet.
