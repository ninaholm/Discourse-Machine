Amnesty om dødsstraf: To skridt frem og et tilbage
Der er både lyspunkter og bekymringer i Amnesty Internationals årlige rapport om dødsstraf.


 Amnesty Internationals årlige rapport om henrettelser giver både anledning til optimisme og rynker i panden hos menneskerettighedsorganisationen.
Statistikken viser et fald i lande, der udøver dødsstraf. Antallet er faldet fra 28 lande i 2003 til 21 i 2012.
- Vores umiddelbare reaktion er, at vi er glade for, at det fortsat er en trend, at færre og færre lande bruger dødsstraf, fortæller vicegeneralsekretær i Amnesty International, Trine Christensen.
- Men på samme tid har vi også kunnet se en række lande, der har genoptaget dødsstraffen, efter de i en længere periode ikke har brugt den. Så det er en blandet historie.
Blandt de lande, der genoptog dødsstraffen i 2012, finder man eksempelvis Indien, Japan og Gambia.
- I Gambia så man en bølge af henrettelser efter næsten tre årtier uden dødsstraf. På en og samme dag henrettede man ni mennesker, og præsidenten truede med at henrette alle på dødsgangen inden for en måneds tid.
Organisationen fremhæver også, at retssagerne sjældent er retfærdige. De foregår med brug af tortur eller anden nedværdigende behandling.
I Hviderusland og Japan ved fangerne ikke, at de skal henrettes før i allersidste sekund. I Hviderusland bliver de tvunget i knæ og henrettet ved skud i nakken.
- Så vi er både bekymret for brugen af dødsstraf, men i høj grad også hvordan den effektueres både i rettergangen og i udførslen.
- Vi ser, at der ikke er et eneste land, hvor dødsstraffen bliver brugt i overensstemmelse med de internationale standarder, lyder det fra Trine Christensen.
Statistikken viser, at 682 personer verden over betalte i 2012 en forbrydelse med livet. Det er to mere end i 2011.
Kina oplyser ikke antallet af henrettelser og er således ikke med i opgørelsen. Men det antages, at kineserne henretter langt over 1000 mennesker årligt.
