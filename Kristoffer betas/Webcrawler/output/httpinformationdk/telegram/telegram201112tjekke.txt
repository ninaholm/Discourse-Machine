Tjekkerne tænder lys for Vaclav Havel
Indbyggere i Tjekkiet mindes deres afdøde ekspræsident Havel. De er på gaderne med lys og blomster.


 Kirkeklokkerne lød over hele Tjekkiet klokken 18 til ære for Vaclav Havel.
Det var en hyldest til landets tidligere præsident og antikommunistiske helt, som døde tidligere søndag efter lang tids sygdom.
Søndag aften kom mange tjekker ud på gaderne i byer landet over, også i hovedstaden Prag.
Her samlede de sig på den centrale Wenceslas-plads, hvor de tændte lys og lagde blomster.
Det var på denne plads, at tusindvis af demonstranter i 1989 råbte Havels navn som led i de protester, der førte til kommunismens fald.
- Vaclav Havel var symbolet på frihed for mig. Han blev ved med at minde os om de virkelige værdier i livet, siger Filip Kastanek, en 42-årige mand fra hovedstaden.
Sørgende samlede sig også i Prags Norodni-gade.
Her blev en studenterdemonstration brutalt opløst af den kommunistiske stats politi den 17. november 1989, hvilket var med til at udløse det, der kaldes fløjlsrevolutionen, og som endte med at knuse kommunismen.
- Vaclav Havel symboliserede demokratiets fødsel og en særlig ordentlighed i samfundet, som desværre langsomt, men sikkert er ved at forsvinde, siger den 33-årige Martin Cihelsky.
Hans kæreste, Barbora Havlova, kalder Havel for "en fantastisk personlighed".
- Han var en mand, som vi ikke forbinder med korruption og løgne. Han har æren for at gøre den tjekkiske republik verdenskendt, siger hun.
Vaclav Halev blev 75 år.
