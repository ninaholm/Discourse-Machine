Afvikling af Saab indledt



 Den formelle afvikling af Saab er indledt. General Motors har bestemt, at en bostyrer skal udnævnes, meddeler Paul Åkerlund fra ledelsen af fagforeningen IF Metall.
 - General Motors har bedt om, at det udpeges en likvidator, selv om selskabet har fået fire bud på Saab, siger Åkerlund.
 En bostyrer erstatter bestyrelse og administrerende direktør, og hans opgave er at afvikle aktieselskabet. Bostyreren er sædvanligvis en advokat. 
 Talsmænd for IF Metall havde tidligere på dagen kritiseret GM for at handle uansvarlit ved at gå i to retninger - både mod salg og mod afvikling.
 - Det er uansvarligt, sagde IF Metalls Stefan Löfven i en presseerklæring.
 Formel 1-bossen Bernie Ecclestone er en af folkene bag et nyt bud på den svenske bilproducent Saab Automobile. 
 Ifølge BBC har rigmanden Ecclestone slået sig sammen med det Luxembourg-baserede private investeringsselskab Genii Capital, som for nylig har sat penge i Renaults Formel 1-team.
 GM har forsøgt at sælge Saab i et år, og en frist for nye bud udløb natten til fredag med forlydender om, at der er indkommet fire tilbud. Et af dem kommer fra den lille hollandske sportsvognsproducent Spyker.
 GM har meddelt, at den 60 år gamle bilvirksomhed vil blive lukket, hvis ikke et tilfredsstillende bud er modtaget, og så sent som onsdag sagde GM's administrerende direktør, Ed Whitacre, at han "ikke var sikker" på at opnå en aftale.
 Den anden svenske bilfabrik, Volvo Car, som ejes af Ford i USA, er tæt på at blive overtaget af den kinesiske bilkoncern Geely. Ifølge en kilde tæt på Geely er det planen, at der skal produceres skræddersyede Volvoer i Kina til hjemmemarkedet.
