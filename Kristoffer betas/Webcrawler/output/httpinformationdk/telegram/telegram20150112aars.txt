12 års filmprojekt kulminerer med Oscar-favoritstatus
Instruktør Richard Linklater kan løbe med prisen for bedste film og bedste instruktør for filmen "Boyhood".


 Den amerikanske instruktør Richard Linklater kan blive den helt store vinder, når der skal afholdes uddeling af de prestigefulde Oscar-statuetter søndag den 22. februar.
Hans film "Boyhood", der har taget 12 år at lave, er nemlig nomineret til priserne som bedste film og bedste instruktør. Det oplyser Det Amerikanske Filmakademi.
Og ifølge bookmakerne har han gode chancer for at få begge. Ifølge hjemmesiden oddschecker.com har samtlige bookmakere filmen som, storfavorit til at vinde begge priser.
Udover "Boyhood" er filmene "Birdman", "Foxcatcher", "The Imitation Game" og "The Grand Budapest Hotel" blevet nomineret til prisen som årets bedste film. Filmene "Birdman" og "The Grand Budapest Hotel" fik flest nomineringer.
Prisen for bedste skuespiller ligner en kamp mellem Michael Keaton for præstationen i "Birdman" og Eddie Redmayne fra filmen "The Theory of Everything".
Skal man tro oddsene på prisen bedste kvindelige skuespillerinde, skal Julianne Moore tænke ekstra grundigt over sin takketale. Hun er ifølge bookmakerne storfavorit for sin præstation i "Still Alice".
