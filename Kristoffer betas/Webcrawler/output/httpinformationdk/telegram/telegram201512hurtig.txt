Hurtigere lægehjælp redder hjertesyge danskere
Antallet af døde som følge af hjertesygdomme er halveret på 20 år. Det skyldes bedre og hurtigere lægehjælp.


 Sundere livsstil, dygtigere læger og bedre og hurtigere behandling.
Det er hovedårsagerne til, at færre danskere dør af hjertesygdomme.
Sidste år blev der registreret 127 dødsfald som følge af hjertesygdomme per 100.000 indbyggere. Det er mere end en halvering på 20 år.
Thomas Engstrøm, der er overlæge ved Rigshospitalets hjertecenter, peger på en hurtigere og mere specialiseret behandling som den vigtigste årsag.
- Man kan fjerne akutte blodpropper meget hurtigt, fordi man med helikopter eller ambulance kan blive kørt til et center, der har en opbygning, hvor man i løbet af få minutter kan få patienten på operationsbordet og fjerne blodproppen, siger Thomas Engstrøm.
Han peger også på ny medicin, der effektivt forebygger blodpropper.
Desuden er danskerne blevet hurtigere til at ringe til lægen eller efter en ambulance, når der opstår symptomer på blodpropper, lyder det fra Thomas Engstrøm.
Med de gode resultater inden for behandling af hjertesygdomme er Danmark "førende i Norden", lyder det fra en tilfreds formand for Danske Regioner, Bent Hansen (S).
Han mener, at succesen skyldes, at man har samlet behandlingen af hjertesygdomme på få, men højt specialiserede afdelinger.
- Der er gjort kæmpestore faglige fremskridt, og hvis vi fortsat kan få faglighed og forebyggelse til at gå hånd i hånd, tror jeg, vi kan komme endnu længere ned i dødelighed, siger Bent Hansen.
I Hjerteforeningen er direktør Kim Høgh enig i, at man skal gøre endnu mere for at undgå dødsfald som følge af hjertesygdomme. Han mener, der skal sættes yderligere ind for at forebygge rygning.
- Der er fortsat 17 procent af befolkningen, der ryger. Mange af dem er inkarnerede rygere, og skal de stoppe, er det ikke nok at appellere til den enkelte. Lovgivningen må hjælpe et rygestop på vej, siger Kim Høgh og peger på højere priser på cigaretter som en vej at gå.

