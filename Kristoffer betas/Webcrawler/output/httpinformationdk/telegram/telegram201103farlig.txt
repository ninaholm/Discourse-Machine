Farlig stråling blæser i retning af Tokyo
Der er udbrudt brand på atomkraftværket Fukushima 1, og strålingsniveauet truer nu mennesker i nærheden.


 Den radioaktive stråling ved det japanske atomkraftværk Fukushima 1 vokser til et faretruende højt niveau.
Strålingen udgør nu en trussel mod mennesker i nærheden, siger Japans premierminister, Naoto Kan, ifølge flere internationale medier.
Personer, som befinder sig i en radius på 20-30 kilometer fra atomkraftværket, bør derfor gå indenfor, advarer han.
Langt de fleste folk i den mest sundhedsfarlige zone er dog for længst evakueret.
Advarslen fra premierministeren kommer efter, at der tirsdag udbrød brand i reaktor 4 på det svært beskadigede atomkraftværk, der ligger 250 kilometer nord for Tokyo.
Den franske ambassade i Tokyo vurderer, at en svag radioaktiv forurening fra Fukushima kan ramme den japanske hovedstad om 10 timer, skriver Reuters. Det forudsætter dog, at vindretningen fortsætter som nu.
Ambassaden maner til ro og understreger, at der ikke er nogen grund til panik.
Strålingsniveauet i området Kanagawa ligger ni gange over normalt niveau, rapporterer nyhedsbureauet Kyodo.
Siden fredagens sønderlemmende jordskælv og tsunami har tre forskellige eksplosioner ramt reaktorer på Fukushima 1, der i forvejen var hårdt ramt af naturkatastrofen.
