Ombudsmanden: Ministerier nøler med sagsbehandlingen
Myndighederne er ikke gode nok til at overholde tidsfrister i forbindelse med sagsbehandling, mener ombudsmand


 Det tager i mange sager for lang tid, før medier og borgere får de oplysninger, de har krav på. Sådan lyder det fra Folketingets Ombudsmand, der nu løfter pegefingeren over for landets myndigheder og embedsmænd, skriver Jyllands-Posten.
- Det er mit indtryk, at myndighederne generelt gør meget for at overholde tidsfristerne. Men vi har alligevel ganske mange klager over overskridelser af tidsfrister, og vi må i en hel del sager konstatere, at der har været brugt for lang tid på sagsbehandlingen, siger ombudsmand Jørgen Steen Sørensen til avisen.
Den nye offentlighedslov trådte i kraft sidste år, hvor en række stramninger blev kritiseret for at øge mørklægningen. Men der blev også ændret regler for at sikre mere åbenhed. Et eksempel var stramningen af svarfristen fra 10 til syv arbejdsdage.
- De nye tidsfrister er strenge, men det er der en grund til, for det er vigtigt, at medierne ikke kun får det, de har krav på, men også at de får det hurtigt. Fristerne er til for at blive overholdt, siger Jørgen Steen Sørensen.
I en konkret sag har Jyllands-Posten søgt aktindsigt i samtlige ministeriers dokumenter vedrørende statsministerens nytårstale.
9 af de 20 ministerier brød syvdageskravet, en række af dem brugte mere end 20 dage.
- Det er stærkt utilfredsstillende, at de ikke følger loven. Slotsholmen præges af en lukkethedskultur, siger ekspert i offentlighed Oluf Jørgensen fra Danmarks Medie- og Journalisthøjskole til Jyllands-Posten.
Han vurderer, at der er tale om et generelt problem.
