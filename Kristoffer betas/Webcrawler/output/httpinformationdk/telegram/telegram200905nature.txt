Naturen er taberen i Grøn Vækst



  Grøn Vækst er en falliterklæring for regeringens mål om at sikre naturens mangfoldighed inden 2010.  Lyder dommen fra biologiprofessor Carsten Rahbek fra Københavns Universitet over regeringens ny udspil Grøn Vækst.
  Planen skal mange år fremover sikre balancen mellem natur og miljø og landbrugets vækst.
 - Grøn Vækst gavner landbrugets vækst, men ikke regeringens hidtidige mål om naturens mangfoldighed. Det nedtones nu. I stedet løber de ud af bagdøren med henvisning til vandmiljøet, hvor kravene meget bekvemt ligger længere ude i fremtiden, siger han til Ritzau.
 Ifølge Rahbek og de grønne organisationer retter Grøn Vækst ikke som lovet op på naturens tilbagegang. 
 Regeringens håndtering af landbrugets stigende forbrug af sprøjtemidlerne finder han ligesom Danmarks Naturfredningsforening endnu mere kritisk. Afgifterne skal ændres, så de mest skadelige stoffer bliver dyrest. Men samtidig ændres opgørelsen af sprøjtetrykket, så det reelt bliver muligt at sprøjte mere.
 - Det er en sjofelhed at kalde det en forbedring. Hvis en landmand ikke sprøjter al sin jord, kan han fremover sprøjte mere andre steder. For driftige landmænd er det et glimrende redskab til at sprøjte mere, siger Rahbek. 
 Danmarks Sportsfiskerforbund efterlyser den blå bølge i Grøn Vækst.
 - Landbrugets interesser vil også i fremtiden veje tungere end natur og et godt vandmiljø, siger sportsfiskernes formand, Verner W. Hansen.
 Målet i Grøn Vækst om at fjerne 19.000 ton kvælstof over fem år imponerer ham ikke. 
 - Alene i Limfjorden og Odense Fjord skal der fjernes 6000 ton inden 2015 for at nå målene i Vandramme-direktivet. Hvad så med alle de fjorde, der er mindst lige så belastede, som Mariager Fjord, Vejle Fjord, Ringkøbing og Nissum Fjord, spørger Verner W. Hansen. 

