DF: Helt sort at lade flygtninge overtage østeuropæeres job
Danskere skal have østeuropæeres arbejde, ikke flygtninge, siger Dansk Folkeparti efter udmelding fra S og SF.


 Det er "helt sort", hvis flygtninge skal overtage andre udlændinges arbejde i Danmark.
Sådan lyder det fra Dansk Folkeparti, efter at Socialdemokraterne og SF har opfordret til, at flygtninge sendes ud i stillinger, som østeuropæere i dag bestrider.
- Der er danskere og herboende indvandrere, der vil blive skubbet endnu længere væk fra arbejdsmarkedet, hvis man satser på, at østeuropæere skal ud, og til gengæld skal flygtninge overtage deres job, siger integrationsordfører Martin Henriksen (DF).
Flygtninge skal blive på de centre, hvor de bor, og være beskæftiget der, mener han.
- Der er jo en masse arbejde, der skal udføres. Der er praktisk arbejde, som de kan hjælpe med, siger Martin Henriksen og fortsætter:
- I øvrigt kan nogle af dem opkvalificeres og undervises i for eksempel engelsk, og hvordan man kan starte en virksomhed op i hjemlandet.
Socialdemokraternes integrationsordfører, Dan Jørgensen, mener, at job i blandt andet hotel- og restaurationsbranchen og landbruget lige så godt kan varetages af flygtninge som af anden udenlandsk arbejdskraft.
Og derfor skal det være et centralt emne ved de kommende trepartsforhandlinger. Samme holdning findes hos SF.
- Der er partier på Christiansborg, der vil have, at flygtninge skal springe jobkøen over. Men Danmark er danskernes land, og vi skal som politikere først og fremmest varetage danskernes interesser, siger Martin Henriksen fra DF.
Spørgsmål: Men udfører østeuropæere ikke ofte arbejde, som nogle arbejdsløse danskere ikke gider tage?
- Der er danskere, der gerne vil have et arbejde, men som har svært ved at få det, fordi de bliver mødt af nogle grupper, der er villige til at acceptere dårligere arbejdsforhold, siger Martin Henriksen.
- På den anden side skal vi ikke acceptere, hvis nogle danskere ikke gider tage bestemte typer job. Til dem skal vi sige, at de skal tage arbejdet, og ellers får det konsekvenser i forhold til for eksempel deres muligheder for at få kontanthjælp, siger han.
