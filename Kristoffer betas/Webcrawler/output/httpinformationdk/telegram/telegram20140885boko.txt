85 Boko Haram-gidsler reddet på grænsen til Tchad
Nigerianske mænd og kvinder er blevet befriet fra Boko Haram af tchadisk militær.


 63 mænd og 22 kvinder er sluppet væk fra den militante gruppe Boko Haram efter en aktion i Tchad i det centrale Afrika.
Det skriver CNN.
Ifølge tchadiske sikkerhedskilder stoppede myndighederne en konvoj af busser, hvor 85 nigerianere var om bord.
- Konvojen blev ledt af seks bevæbnede mænd fra Boko Haram og blev stoppet ved grænsen til Tchad ved et rutinetjek. De mange mennesker virkede mistænkeligt, siger en anonym kilde til CNN.
En embedsmand bekræfter over for tv-stationen, at de 85 nigerianere er blevet reddet.
Den islamiske oprørsgruppe tog i sidste uge op mod 97 mænd og drenge samt flere kvinder til fange fra en lille landsby i det nordøstlige Nigeria, og det er angiveligt en del af disse, der nu er sluppet fri fra gruppen.
Boko Haram, der direkte oversat betyder "vestlig uddannelse er en synd", foretog de første angreb i Nigeria i 2009 og rettede dem primært mod kristne. Siden midten af 2013 har Boko Haram fokuseret på at ramme nigerianske sikkerhedsstyrker og civile.
Bortførelsen af de mange mænd og drenge skete fire måneder, efter at Boko Haram blev verdenskendt efter bortførelsen af over 200 skolepiger fra byen Chibok.
Boko Haram har tidligere bortført unge mænd for at bruge dem i kampe.
