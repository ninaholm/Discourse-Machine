HK-ledelse efter møde: Drop personangrebene
HK's Martin Rasmussen står alene med sin kritik af LO-formand Harald Børsting. Det står klart efter møde.


 På et møde i HK's forretningsudvalg fastslog HK-ledelsen, at der ikke skal stilles krav om en ekstraordinær LO-kongres med det formål at vælte LO's formand, Harald Børsting.
Udmeldingen kommer i kølvandet på den seneste tids kritik af LO-formanden. Kritikken kulminerede med torsdagens kronik i Fyens Stiftstidende, hvor Martin Rasmussen, formand for HK Midt, kræver, at Harald Børsting skal træde tilbage.
- Fagbevægelsen står med nogle udfordringer - det kan der ikke være tvivl om, og de skal løses. Men dem løser man ikke ved personudskiftning, udtaler HK's forbundsformand, Kim Simonsen, i en pressemeddelelse.
Martin Rasmussen kritiserer LO-formanden på flere punkter. Harald Børsting formår ifølge Martin Rasmussen eksempelvis ikke at kommunikere med de unge medlemmer. Og LO's top lovede i trepartsforhandlingerne regeringen mere, end medlemmerne ville acceptere.
- Tak for indsatsen, Harald. Men nu er det tid til at få nye kræfter på banen, så vi håber, du indkalder til en ekstraordinær kongres i LO, skriver Martin Rasmussen i kronikken.
Kim Simonsen mener, at Martin Rasmussens kritik er malplaceret.
- Han er gået for vidt - det er der enighed om i HK's ledelse. Harald er ikke ufejlbarlig - det er ingen af os - men at give ham skylden for alle vores problemer er at skyde helt ved siden af målskiven, fastslår Kim Simonsen.
HK oplyser, at kronikken ikke får nogen videre konsekvenser for Martin Rasmussen.
I sommer blev Harald Børsting kritiseret af FOA's formand Dennis Kristensen og andre fra LO's daglige ledelse, da trepartsforhandlingerne var brudt sammen.
HK Kommunals formand, Bodil Otto, udtalte i den forbindelse, at ansvaret tilhørte Harald Børsting.
Bodil Otto gav dog torsdag LO-formanden sin uforbeholdne opbakning.
