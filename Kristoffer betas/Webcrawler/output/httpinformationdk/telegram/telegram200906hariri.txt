Hariri skal regere Libanon



 Saad al-Hariri synes sikker på at blive ny premierminister i Libanon, efter at et stort flertal i parlamentet nominerer den amerikanskstøttede politiker til posten.
 Præsident Michel Suleiman skal mødes med ledende parlamentsmedlemmer senere i dag, og i morgen skal han udpege den kandidat, som har bredest tilslutning.
 Hariris koalition vandt over den iranskstøttede Hizbollahbevægelse og dennes allierede ved parlamentsvalget tidligere i denne måned. Han havde et møde med Hizbollahs leder, Sayyed Hassan Nasrallah, sent i aftes, og de enedes om dialog og samarbejde.
 Tidligere har Hizbollah opfordret til etablering af en national samlingsregering - med vetoret til mindretallet. Men kravet om veto blev afvist af Hariri, og Nasrallah har ikke gentaget det.
 Saad al-Hariris far, Rafik, var libanesisk premierminister i to perioder - 1992-1998 og 2000-2004. Han blev dræbt af en bilbombe i Beirut i februar 2005.

