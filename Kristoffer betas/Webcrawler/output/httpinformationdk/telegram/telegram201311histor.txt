Historisk besøg: Cameron lander på Sri Lankas slagmark
Camerons besøg i Jaffna er det første af en udenlandsk leder, siden Sri Lanka opnåede selvstændighed i 1948.


 Den britiske premierminister, David Cameron, er fredag landet i den krigshærgede region Jaffna på Sri Lanka for at mødes med ofrene for den etniske konflikt i landet.
Premierministeren landede med et srilankansk militærfly på basen Palaly cirka 20 kilometer fra Jaffna by, bekræfter militærkilder i landet.
Besøget kommer i kølvandet på et møde i det britiske statssamfund Commonwealth i Sri Lankas største by, Colombo.
Camerons besøg i Jaffna er det første af en udenlandsk leder, siden Sri Lanka opnåede selvstændighed fra briterne i 1948.
Blot timer efter at mødet startede i Colombo, fløj Cameron ind i det nordlige Jaffna, hvor 100.000 mennesker mistede livet i kampe mellem tamiler og militæret.
Sri Lankas præsident, Mahinda Rajapaksa, har advaret mod at fælde dom over de voldsomme begivenheder i landet.
Mødet i Colombo er tænkt som Rajapaksas chance for at vise, at han vil en positiv udvikling for landet. Men indtil videre er det ikke gået, som briterne havde håbet.
Præsidenten har nægtet at bøje sig for krav om en international undersøgelse af afslutningen på den over 30 år lange borgerkrig.
Canada, Indien og Mauritius har droppet mødet, men Cameron har en anden holdning.
- Jeg er den første premierminister eller præsident, som besøger det nordlige Sri Lanka siden 1948. Jeg vil sætte fokus på de uhyggelige begivenheder ved at møde frem, skriver Cameron på Twitter.
