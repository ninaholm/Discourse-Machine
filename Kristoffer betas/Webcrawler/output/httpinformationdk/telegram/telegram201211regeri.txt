Regeringen vil hæve bundskatten
Regeringen og Venstre er enige om at afskaffe afgifter på sukker og fedt - men uenige om finansieringen.


 Både regeringen og Venstre ønsker at fjerne de kritiserede afgifter på fedt og sukker. Dermed vil flæskesteg og smør igen blive billigere, mens en planlagt afgift på tilsat sukker i rødbeder og marmelade fra nytår sløjfes.
 Men parterne er uenige om, hvordan hullet fra de manglende indtægter fra afgifterne skal dækkes.
Regeringen foreslår at hente pengene hjem ved at hæve bundskatten og fastfryse personfradraget. Det fremgår ifølge Jyllands-Posten af det forslag til en finanslov, som var på bordet sent onsdag aften, da regeringen og Venstre mødtes.
Venstre deler regeringens ønske om af fjerne de to afgifter, men finansieringen er uspiselig, mener finansordfører Peter Christensen (V):
- Regeringen vil gerne være med til at fjerne afgifterne, men vil så bare lade andre skatter stige, så belastningen er akkurat den samme, siger han til Jyllands-Posten.
I det hele taget er Venstre ikke tilfreds med det tilbud fra regeringen, der var på bordet i aftes.
- Med det udspil er det ikke med Venstre, at man får lavet en finanslovaftale, siger Peter Christensen.
Enhedslisten er også afvisende over for at fastfryse personfradraget, men er til gengæld positiv over for højere bundskat som en måde at fjerne de to afgifter på.
