Hamas: Vi ser nærmere på ny 72-timers våbenhvile
Endnu en våbenhvile kan være på vej i Gazastriben. Palæstinenserne gransker nyt forslag om 72 timers fred.


 Der er muligvis grund til en anelse optimisme i Gaza.
Palæstinenserne er i hvert fald ved at granske et forslag om en ny våbenhvile, siger en talsmand for den islamistiske Hamas-bevægelse til nyhedsbureauet AFP.
 - Der er et forslag om en ny 72-timers våbenhvile, der vil kunne muliggøre fortsættelsen af forhandlingerne, siger Sami Abu Zuhri.
Han undlader at nævne, hvornår våbenhvilen i så fald vil træde i kraft.
- Dette forslag bliver studeret, siger han og indikerer, at man nu vil afvente den israelske reaktion.
Tidligere søndag sagde den israelske premierminister, Benjamin Netanyahu, at det fortsat ikke er aktuelt for Israel at tage del i forhandlingerne om våbenhvile i Gaza, så længe Hamas fortsætter med at sende raketter ind i Israel.
Den seneste udtalelse fra Hamas kommer efter, at egyptiske og palæstinensiske forhandlere netop har afsluttet en ny runde forhandlinger i Kairo med beskeden om, at de inden for nogle timer vil udsende en udtalelse.
Israel trak fredag sit hold af forhandlere fra Kairo, efter at Hamas havde afvist at forlænge en 72 timer lang våbenhvile, der udløb fredag morgen.
