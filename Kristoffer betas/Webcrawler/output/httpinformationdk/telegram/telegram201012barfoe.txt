Barfoed: Måske skal vi ikke i ny regering
Et oprør mod partiformand Lene Espersen (K) kan være på vej. Justitsminister sår tvivl om strategi efter valg.


 Katastrofale meningsmålinger får nu uroen til at bryde ud hos De Konservative. Justitsminister Lars Barfoed (K) sår for første gang tvivl om den strategi, der har holdt de borgerlige ved magten i snart et årti. 
Barfoed mener, at partiet bør stå uden for en regering ledet af Lars Løkke Rasmussen (V), hvis det giver størst indflydelse efter et valg, skriver politiken.dk.
Dermed går han imod partiformand Lene Espersen, som mener, at det afgørende er et regeringssamarbejde.
- Vi går til valg på et nyt mandat til en VK-regering. Men om det så er det rigtige for os, det må afhænge af valgresultatet. Når valget er gennemført, må vi vurdere nøje, hvordan vi kan få mest mulig indflydelse. Er det i eller uden for regeringen?, siger Lars Barfoed til politiken.dk.
De seneste måneder har den konservative ledelse indrømmet, at det har slidt på partiet at sidde i regering de seneste ni år, hvor kompromiser med Venstre og Dansk Folkeparti har udvasket partiets profil.
Hvis De Konservative bliver så små, som meningsmålingerne spår, så mener Barfoed, at en position uden for regeringen vil give partiet bedre muligheder for at vokse.
På partiets landsråd gjorde formand Lene Espersen det klart, at De Konservative ikke kan sidde i regering med Dansk Folkeparti. Hvis Pia Kjærsgaards støtteparti kræver ministerbiler, så vil de konservative stå uden for en borgerlig regering.
DF's gruppeformand, Kristian Thulesen Dahl, roser Lars Barfoed for at give statsminister Lars Løkke Rasmussen (V) muligheden for at vælge at gå i regering med DF efter et valg.
Venstres gruppeformand Kristian Jensen og partiformand Lene Espersen mener dog stadig, at en VK-regering vil være bedst.
- Vi får indført mere politik ved at sidde i regering. Vi havde ikke fået så store skattelettelser, hvis vi kun havde været støtteparti. Derfor skal en VK-regering også fortsætte efter et valg, siger hun til politiken.dk.
