Lykketoft skoser regering for lovsjusk
Folketingets formand, Mogens Lykketoft, går nu i rette med regeringens egen lovskik i sagen om fixerum.


 "Regeringen vil sikre høj lovkvalitet gennem rimelige høringsfrister".
Sådan lyder det højtidelige løfte i regeringsgrundlaget, men nu kritiserer Folketingets formand, socialdemokraten Mogens Lykketoft, regeringen for netop dårlig lovskik i forbindelse med tilladelsen af fixerum.
Mogens Lykketoft vil tale alvorsord med regeringen for at få ministrene til at forlænge deres høringsfrister, så organisationer har tid til at kommentere lovforslag.
Det siger han, fordi SF's sundhedsminister, Astrid Krag, kun gav to dages høringsfrist til lovforslaget om fixerum til narkomaner. Derfor har Venstre, Dansk Folkeparti, De Konservative og Liberal Alliance bedt ham udsætte førstebehandlingen.
- Jeg kan godt forstå utilfredsheden. Regeringen har ikke sørget for en tilstrækkeligt god høringsprocedure. Nu er det meget svært at tage sagen af fra førstebehandlingen, fordi vi er så tæt på folketingsårets slutning, siger Mogens Lykketoft og fortsætter:
- Vi må bede om, at udvalget mellem første- og andenbehandlingen gennemfører en ordentlig høring. Måske har de brug for en offentlig høring i udvalget.
De fire borgerlige partier skriver i et brev til Folketingets formand:
"Der har været meget korte hørings- og svarfrister i forhold til fixerums-problematikken, L 185 (lovforslaget). Det finder vi helt uacceptabelt i relation til det videre arbejde og seriøsiteten heraf".
Mogens Lykketoft lover, at han vil tale "meget alvorligt" med regeringen. I brevet henviser partierne til, at S-R-SF-regeringens løfte fra regeringsgrundlaget om at "sikre høj lovkvalitet gennem rimelige høringsfrister".
- Det er ikke tilfredsstillende - heller ikke i forhold til regeringsgrundlaget om, at man ville gøre det bedre, siger han.
Enhedslisten har også bedt Mogens Lykketoft handle. S-R-SF-regeringen giver lige så korte høringsfrister, som VK-regeringen gjorde, siger gruppeformand Per Clausen.
Lykketoft understreger, at VK-regeringen også havde meget korte høringsfrister.
