80 procent af Syriens kemiske våben er destrueret
Cirka 80 procent af Syriens kemiske våben er blevet destrueret. Dermed kan tidsplanen måske overholdes.


 Store dele af det syriske regimes kemiske våben er blevet fragtet væk i skibe og er blevet destrueret. Det drejer sig om cirka 80 procent, oplyser den særlige koordinator for den internationale mission med at destruere de kemiske våben.
Missionen, som ledes af FN og Organisationen for forbud mod kemiske våben (OPCW), har været forsinket adskillige gange, og mange har tvivlet på, at syrerne kunne overholde den aftalte tidsplan.
Men når de nu har afleveret 80 procent af alle de kemiske våben, er der håb for, at tidsplanen bliver overholdt, vurderer den særlige koordinator for den internationale mission, Sigrid Kaag.
- Det nye tempo er positivt og nødvendigt for at sikre fremskridt frem mod den stramme tidsplan, siger hun.
Ifølge Sigrid Kaag lever det syriske styre også op til aftalen om at destruere tomme sennepsgas-beholdere, ligesom flere produktions- og lagerpladser for kemiske våben er blevet lukket ned.
Ifølge OPCW vil der ikke være flere kemiske våben tilbage i Syrien efter 27. april. Til den tid vil de sidste kemiske våben være på vej til Storbritannien, Tyskland, USA og Finland for at blive destrueret.
Syriens præsident, Bashar al-Assad, har aftalt med USA og Rusland, at de kemiske våben skal være destrueret før 30. juni.
Den deadline blev vedtaget af Rusland og USA sidste år som del af en plan for at undgå et amerikanskledet luftangreb mod Syrien, efter at et større kemisk angreb i Damaskus i sensommeren 2013 havde chokeret det meste af verden.
Et dansk fragtskib og et dansk krigsfartøj deltager i arbejdet med at transportere de farligste kemiske våben til et amerikansk skib, der er særligt udrustet til at kunne destruere de farlige våben.
