Prins William og Kate takker ansatte på hospital
Offentligheden ventes at få glimt af nyfødt prins tirsdag aften eller onsdag, når Kate forlader hospitalet.


 Storbritanniens prins William og hans hustru, hertuginde Kate, har tirsdag takket personalet på det hospital, hvor parrets søn blev født mandag, oplyser Kensington Palace, der understreger, at alle de tre kongelige "har det godt."
- Mor, søn og far har det fint her til morgen, siger en talsmand for Kensington Palace i en erklæring.
I de første kommentarer fra Kate siden fødslen mandag siger hun og William:
- Vi ønsker at takke al personalet i Lindo Fløjen og hele hospitalet for den fantastiske behandling, vi alle tre har fået.
- Vi ved, at det har været en meget travl periode for hospitalet, og vi ønsker at takke alle - personale, patienter og besøgende - for deres forståelse i denne tid, hedder det videre.
Kilder tæt på kongefamilien siger, at parret og deres baby ventes at forlade hospitalet enten tirsdag efter klokken 19 dansk tid eller onsdag.
Prins William og hertuginde Kate ventes at vise deres førstefødte frem for offentligheden første gang, når de forlader St. Mary's Hospital.
- Vi vil formentligt kun få babyens hårtop at se, men det er en tradition kort at vise den nyfødte, siger Joe Little, der er redaktør på magasinet Majesty.
Den nyfødte prins, der vejede 3,8 kilo ved fødslen og er nummer tre i tronfølgen efter sin farfar, prins Charles, og far, kom til verden mandag klokken 17.24 dansk tid.
