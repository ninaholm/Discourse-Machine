Messe forvandlet til blodbad i Egypten
Muslimer og kristne støder sammen i Egypten, efter bombe dræber 21 kristne koptere ved en midnatsmesse.


 Få minutter inde i det nye år blev mindst 21 mennesker dræbt og 43 andre såret foran en kirke i byen Alexandria i Egypten, oplyser statslige medier.
Mindst 21 er dræbt, bekræfter en talsmand fra det egyptiske sundhedsministerium til nyhedsbureauet AFP. Ofrene var kristne koptere, og et stort antal kristne demonstrerede efter drabene og kom i gadeslagsmål med muslimer. Flere biler blev stukket i brand. 
- Folk kom til kirken for at bede til Gud, men endte som smadrede spredte lemmer, siger Kameel Sadeeq fra Det Koptiske Råd i Alexandria.
- Vi ofrer vore sjæle og blod for korset, råbte ophidsede demonstranter nær kirken, hvor blodbadet havde fundet sted. 
Guvernøren i Alexandria, Adel Labib, beskylder terrornetværket al-Qaeda for at have planlagt bombeangrebet, hvor et stort antal metalstykker blev spredt rundt i gaden for at såre og lemlæste så mange som muligt. 
Det egyptiske indenrigsministerium siger, at bomben måske var en selvmordsbombe.
- Vi ser tegn på, at der var "udenlandske elementer" involveret i dette bombeanslag og andre tidligere angreb, siger indenrigsministeriet i Kairo i en erklæring
Eksplosionen skete, da folk var ved at forlade al-Qiddissine-kirken i den nordegyptiske by, hvor den koptisk kristne menighed havde været samlet til midnatsmesse.
Nytårsangrebet kommer på trods af, at sikkerheden omkring kirkerne i Egypten er blevet markant forøget, siden en al-Qaeda-relateret gruppe udsendte trusler mod dem i november.  
Der er en kristen minoritet på omkring 10 procent i muslimske Egypten med 79 millioner indbyggere. 
Pave Benedikt XVI opfodrede efter angrebet verdens ledere til at forsvare kristne mod angreb og intolerance.  Han sagde, at "menneskeheden kan ikke udvise resignation, når den står over negative kræfter, som dyrker egoisme og vold."
