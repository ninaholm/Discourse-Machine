Orkan nedgraderes til storm over Atlanten
Den tropiske orkan i Atlanterhavet, Danielle, er blevet svækket og nedgraderes nu til en kategori 3 storm. Stormen ventes dog ikke at ramme USA's kyst.


 Den tropiske orkan i Atlanterhavet, Danielle, er blevet nedgraderet til en kategori 3 storm, oplyser det amerikanske stormcenter.
Stormcentret opgradede ellers fredag Danielle til en kategori 4 orkan, da dens vindstyrke nåede op over 215 kilometer i timen.
Kategori 4 er det næsthøjeste niveau på skalaen, og hvis en orkan af den styrke ramte fastlandet ville den medføre "katastrofale ødelæggelser" med en "meget høj risiko for skader eller dødsfald blandt mennesker og dyr".
I juni var orkanen Alex skyld i et dødfald i det nordlige Mexico og afbrød arbejdet med at standse oliekatastrofen i Den Mexicanske Golf.
Danielle befinder sig 560 kilometer sydøst for Bermuda og bevæger sig mod nordvest med 19 kilometer i timen. Ifølge de foreløbige prognoser ventes stormen dog ikke at ramme den amerikanske kyst.
 
