Al-Qaeda-chef bag norske terrorplaner
En højtstående leder i terrornetværket al-Qaeda står sandsynligvis i ledtog med de tre mænd, som er anholdt i Norge og sigtet for planer om terror i udlandet.


 De tre terrorsigtede i Norge har forbindelse til al-Qaeda-lederen Salah al-Somali. Det bekræfter unavngivne embedsmænd ifølge NTB, som citerer det amerikanske nyhedsbureau AP.
Al-Somali menes at stå i spidsen for planlægningen af terrorangreb over hele verden.
Flere amerikanske medier skriver, at de tre formodede terrorister, som nu er anholdt i Norge, ville bruge det højeksplosive stof peroxsid til at fremstille bomber.
Det samme stof skulle angiveligt være anvendt i det terrorangreb, som var planlagt mod undergrundsbanen i New York sidste år, men som blev afværget. 
