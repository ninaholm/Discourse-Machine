Frank Grevil støtter WikiLeaks
Den fængslede grundlægger af netsiden med hemmelige amerikanske dokumenter får dansk støtte.


 Tidligere efterretningsofficer Frank Grevil er med til at skrive under på en international støtteerklæring for WikiLeaks og grundlæggeren Julian Assange, som nu er fængslet i Storbritannien.
Underskriverne af erklæringen kritiserer den amerikanske præsident Barack Obama og "alle som udsender floskler om integritet, retfærdighed og ansvarlighed, mens de tillader krigsforbrydere og torturbødler at gå frit omkring".
Blandt underskriverne af erklæringen er Daniel Ellsberg, som i 1971 stod bag offentliggørelsen af den hemmelige "Pentagon Rapporten". Den viste, at en stribe amerikanske præsidenter over for kongressen havde hemmeligholdt beslutninger om USA's krig i Vietnam.
"Sandheden er, at hvert eneste angreb, som nu rettes mod WikiLeaks og Julian Assange, blev rettet mod mig og offentliggørelsen af "Pentagon Rapporten" på den tid," siger Ellsberg.
WikiLeaks står bag offentliggørelsen af tusinder af hemmelige amerikanske dokumenter og en film, som viser amerikansk nedskydning af en gruppe civile i Irak.
Assange er fængslet under mistanke for blandt andet voldtægt i Sverige, som kræver ham udleveret.
Frank Grevil gik i 2004 til pressen med en række trusselsvurderinger, som Forsvarets Efterretningstjeneste skrev i 2002-2003 forud for Irak-krigen. Der stod, at efterretningstjenesten "ingen sikre" oplysninger havde om masseødelæggelsesvåben i Irak.
Daværende statsminister Anders Fogh Rasmussen (V), som nu er generalsekretær i Nato, sagde ellers, at "Irak har masseødelæggelsesvåben. Det er ikke noget, vi  tror. Det er noget, vi ved."
Grevil fik fire måneders fængsel for brud på sin tavshedspligt som ansat i Forsvarets Efterretningstjeneste.
Det viste sig senere, at Irak ikke havde nogen masseødelæggelsesvåben. 
Link til erklæringen: 
http://www.commondreams.org/newswire/2010/12/07-13
