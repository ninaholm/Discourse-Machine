Coops øverste chef Jesper Lien ryger ud
Coop skal have sig en ny førstemand for de mange kæder og brugser i det ganske land. Uenighed skiller parterne


  Coops øverste chef siden 2009, Jesper Lien, fratræder og forlader koncernen pr. dags dato. Det oplyser koncernen.
Umiddelbart er det uenighed om, hvordan Coop skal se ud i fremtiden, der får den 44-årige Lien og Coop til at skilles:
- Jeg har været meget glad for samarbejdet med Jesper Lien og de resultater, han har skabt for Coop. Årsagen til, at vi nu alligevel skilles, er, at vi ser forskelligt på, hvordan virksomheden skal drives, siger bestyrelsesformand for Coop, Lasse Bolander om skiftet.
Da Lien blev direktør i 2009, efter blandt andet at have være direktør for SuperBrugsen i fem år, var det ellers en veltilfreds bestyrelsesformand, der kun havde roser til overs for den nye koncerndirektør.
Lasse Bolander sagde dengang, at "Jesper Lien har såvel de ledelsesmæssige som de faglige kvalifikationer til at bestride stillingen. Han er en dygtig købmand, og han har dokumenteret overbevisende resultater".
Et faktum er dog, at 2012 blev et rædselsår for Coop. Koncernen kom ud med et underskud før skat på 46,6 millioner kroner mod et overskud på 431 millioner kroner året før.
Selv siger Jesper Lien, at det efter 19 år i Coop er "vemodigt at sige farvel".
- Men vi er ikke enige om strategien og fokus i driften af Coop, og derfor har vi aftalt at stoppe samarbejdet, siger Jesper Lien i en pressemeddelelse.
Nu går arbejdet så i gang med at finde en afløser til jobbet, der skal stå i spidsen for fem kæder, 1200 butikker, heraf 400 selvstændige brugsforeninger og 1,3 million ejere.
- Derfor er det en person med stærke kommunikations- og samarbejdskompetencer, vi søger. Det er selvfølgelig også en person med ledelseserfaring på højt niveau og stærk kundefokus, siger Lasse Bolander.
Indtil en ny førstemand i Coop er fundet, er det koncern- og finansdirektør Per Toelstang, der står i spidsen for blandt andet Fakta, Irma og SuperBrugsen.
Jesper Lien har ellers har travlt med at skifte ud i toppen i Coop i den tid, han har siddet ved roret. Der er ikke mange af cheferne tilbage i ledelsen fra før, Lien blev øverste direktør.
Dansk Handelsblad kaldte det sidste år for "en udrensning", som ledelsen i Coop havde været udsat for. Men nu er Jesper Lien selv blevet "renset ud".
