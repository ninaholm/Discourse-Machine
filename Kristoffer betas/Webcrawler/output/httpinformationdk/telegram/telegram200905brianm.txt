Brian Mikkelsen bør have røde ører



 Det er opsigtvækkende, at rigsrevisionen retter skytset mod både TV2's tidligere bestyrelse, ledelse, revisor og endelig den dengang siddende kulturminister, Brian Mikkelsen (K). Sådan lyder vurderingen fra medieforsker ved Århus Universitet Frands Mortensen.
 - Der har været slendrian, svigt og manglende tilsyn på alle niveauer. Men den helt store skurk er Anders Kronborg (daværende økonomidirektør, red.), da han direkte har overtrådt sine beføjelser, det gælder eksempelvis byggeriet på Teglholmen i København, hvor han bryder alle spilleregler. Det gælder også samarbejdsaftalen med Viasat, som ikke var fordelagtig for TV2, siger Frands Mortensen. 
 Medieprofessoren er heller ikke imponeret af Brian Mikkelsens dobbeltrolle i sagen om TV2. Han var meget langt inde i strategien for TV2's voldsomme ekspansion, der blandt indeholdte skabelsen af TV2 News, TV2 Sport og TV2 Radio. Men han undlod at reagere på tydelige faresignaler. Endelig iværksatte han ikke selv den tilbundsgående undersøgelse, der blandt andet skulle afdække, om der var slendrian.
 - Han har ikke overholdt sin tilsynspligt, fordi han skal passe på statens formue. Det fremgår også, at han har været meget velorienteret om, hvad der er foregået. Han har jo nok troet, at det gik alligevel, siger Frands Mortensen. 
 Medieforskeren mener heller ikke, at ministeren kan klare frisag ved at referere til, at selv TV2's nu fyrede revisor, KPMG, undlod at reagere: 
 - Rigsrevisionen mener, at ministeren uanset hvad skulle have bedt om yderligere information, fordi faresignalerne var så store. Han var vidende om, at der kørte store projekter i et aktieselskab, der slet ikke havde kapital til at klare det. På trods af det, så han igennem fingre med den voldsomme ekspansion, og han burde have skredet ind, uddyber Frands Mortensen.
