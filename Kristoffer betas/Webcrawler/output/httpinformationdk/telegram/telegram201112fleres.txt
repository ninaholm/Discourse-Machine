Flere har stemt i anden runde i Egypten
Anden runde af det egyptiske valg er i fuld sving, og interessen er større end i første runde.


 Interessen for at stemme ved det langvarige parlamentsvalg i Egypten ser ud til at stige.
Ved den første af de tre valgrunder i november var stemmeprocenten 60.
Anden runde fandt sted onsdag og torsdag, og valgkommissionen siger, at stemmeprocenten her var 67.
I anden runde var der valg i ni af Egyptens 27 provinser, og i de fleste valgkredse vandt ingen kandidat absolut flertal, siger valgkommissionen.
Det betyder, at vælgerne i de kredse skal på den igen på onsdag for at stemme på en af de to kandidater, der fik flest stemmer.
Parlamentsvalgets tredje og sidste runde finder sted i januar, og det gælder så de sidste ni provinser.
Der skal vælges 498 medlemmer til parlamentet.
De officielle resultater af valgets anden runde ventes først offentliggjort, når det hele er afgjort.
Men foreløbige tal tyder på, at de islamiske lister har gjort det godt, hvilket de også gjorde i valgets første runde.
Det samlede resultat fra alle tre valgrunder ventes klart i midten af januar.
Fra slutningen af januar til midten af marts skal vælgerne stemme igen, når de over tre nye valgrunder skal sammensætte parlamentets overhus.
Til sommer ventes der så at blive holdt præsidentvalg.
