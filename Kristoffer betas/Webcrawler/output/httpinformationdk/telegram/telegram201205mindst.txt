Mindst 25 mister livet i indisk togulykke
Et passagertog kolliderede med et godstog i det sydlige Indien, da det var på vej mod Bangalore.


 Mindst 25 personer har mistet livet, og cirka 45 personer er kvæstet efter en voldsom togulykke i det sydlige Indien.
Ulykken skete, da et passagertog bragede ind i et godstog, oplyser en talsmand for det lokale jernbanenet.
Passagertoget var på vej mod millionbyen Bangalore. Ulykken skete kort før daggry ved en togstation i staten Andhra Pradesh.
- Antallet af omkomne er nu 25, mens 45 andre er kvæstet. Flere har kun overfladiske skader, mens 10 har alvorlige kvæstelser, siger Chandralekha Mukherjee, som er talsmand for ministeriet for landets jernbaner.
Ifølge jernbaneministeriet overså føreren af passagertoget tilsyneladende et signal og ramte derefter godstoget.
Redningsmandskab har fået samtlige personer ud af de væltede passagervogne.
- Da toget stoppede med et højt brag, gik jeg derhen og så brændende passagerer, som råbte på hjælp, siger 25-årige Munijayendra.
- Jeg vil ikke kunne sove i de næste mange dage, fordi jeg stadig hører deres skrig. Det værste er, at vi ikke kunne hjælpe dem, siger han.
Til trods for heftig konkurrence fra lavprisflyselskaber er toget fortsat indernes foretrukne rejseform.
Sidst, Indien oplevede en stor togulykke, var i juli 2011, da et fyldt eksprestog på vej til New Delhi fra Kolkata blev afsporet ved høj hastighed. 69 mennesker mistede livet i ulykken.
Indiens værste togulykke indtraf i 1981, da et tog styrtede i en flod i den østlige stat Bihar. Omkring 800 personer blev dræbt.
