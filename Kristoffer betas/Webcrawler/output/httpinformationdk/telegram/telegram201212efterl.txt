Efterlyst for drab: IT-manden McAfee er på vej til USA
Excentrisk 67-årig it-mand afslutter sit liv på flugt og er på vej hjem til USA.


 - McAfee vil blive udleveret til USA, siger en talsmand for immigrationsmyndighederne i Guatemala.
 I et interview over telefonen med Reuters siger McAfee, at han er på vej til USA.
- Mit pas er stemplet og jeg venter på, at vi skal lette. Jeg er glad for at skulle hjem, siger han til Reuters.
Den 67-årige it-mand har tjent en formue på anti-virus software opkaldt efter ham selv..
McAfeehar i flere uger været på flugt for myndighederne i nabostaten Belize og kom illegalt ind i Guatemala for godt tre uger siden. Her blev han anholdt den 5. december.
I Belize var han efterlyst i forbindelse med et drab på hans nabo, og myndighederne var onsdag tæt på at udlevere ham til landet, men besluttede i stedet, at han skulle til USA.
Efter eget udsagn har amerikaneren brugt stort set hele den formue, han fik efter salget af sit softwarefirma.
I november blev McAfees nabo, Gregory Faull, fundet skuddræbt i sit hus. McAfee hævder, at det lokale politi står bag drabet. De havde bare forvekslet naboens bolig med hans egen, påstår han.
De to naboer havde i længere tid haft uoverensstemmelser, og politiet opsøgte omgående McAfee. Han gemte sig angiveligt ved at grave sig ned i sandet omkring ejendommen med en papæske over hovedet.
I Guatemala City har McAfee fortalt om sin frygt for at blive retsforfulgt og muligvis henrettet af myndighederne i Belize.
McAfee omgav sig i lang tid med et kobbel af aggressive kamphunde og en mindre hær af sværtbevæbnede livvagter i sin bolig i Belize. Angiveligt af frygt for myndighederne.
I 2009 fortalte McAfee til New York Times, at han med undtagelse af fire millioner dollar havde sat sin formue på 100 millioner dollar over styr.
