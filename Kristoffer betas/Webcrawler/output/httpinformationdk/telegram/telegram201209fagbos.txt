Fagbosser støtter SF-kandidats dagpengeidé
Flere af de store fagforbund synes godt om Annette Vilhelmsens forslag om mere fleksible dagpengeregler.


 Flere af de største fagforbund mener, at det vil være en god idé at gøre dagpengereglerne afhængige af konjunkturerne.
Dermed støtter de det forslag, som Annette Vilhelmsen, kandidat til formandsposten i SF, præsenterede mandag, skriver Berlingske.
Den nuværende ledelse i SF har kasseret Annette Vilhelmsen forslag med henvisning til, at forslaget ikke er en del af regeringsgrundlaget. Hun ønsker, at uddannelsesmuligheder og dagpengeperioden bliver forbedret, når ledigheden er høj.
- Jeg synes, det er interessant, hvis vi kan komme i gang med at diskutere det forslag. Det er jo vanvittigt at have så kort en dagpengeperiode i en tid, hvor der er stor arbejdsløshed, siger forbundsformand Poul Erik Skov Christensen fra 3F til Berlingske.
HK forsøgte under trepartsforhandlingerne i foråret uden held at få idéen om konjunkturbestemte dagpengeregler med ind i forhandlingerne. Men HK-formand Kim Simonsen har ikke opgivet af den grund.
- Vi synes, at en konjunkturbestemt mekanisme i forhold til dagpenge er fornuftig. Det kan gælde periodens længde, men det kan også være, at man skal sætte flere penge af til aktivering og jobtræning i en periode, siger Kim Simonsen til Berlingske.
Både SF's formand, Villy Søvndal, og erhvervs- vækstminister Ole Sohn gik i rette med Annette Vilhelmsen for at være på kant med regeringsgrundlaget som følge af forslaget.
Hun har efterfølgende slået fast, at hun står inde for regeringens politik og vil være loyal over for de aftaler, som SF under Villy Søvndal har indgået med statsminister Helle Thorning-Schmidt (S) og De Radikales leder Margrethe Vestager.
