Ngo'er: Positiv stemning på klimamøde i Bonn
På klimamødet i Bonn, der er en mellemstation inden en ny aftale, var der fremskridt, lyder det fra ngo'er.


 Efter mange års stridigheder om, hvor meget og hvordan verdens lande skal reduceres deres CO2-udslip, ser der ud til at være tegn på en gryende enighed på det netop afsluttede klimamøde i Bonn.
Sådan lyder det fra flere klimaorganisationer, efter at fire dages forhandlinger blandt embedsmand fra alverdens lande søndag er afsluttet i den forhenværende vesttyske hovedstad.
- Som ngo vil man selvfølgelig altid have, at man skal komme endnu længere. Men jeg vil alligevel sige, at der begynder at ske noget, siger Folkekirkens Nødhjælps klimarådgiver, Mattias Söderberg, til Ritzau.
- Der er en fornemmelse af, at det kan lade sig gøre at løse klimaproblemerne. Det er et fremskridt i sig selv, mener han.
Det bliver set som særlig afgørende, at USA inden mødet kom med et udspil om at beskære CO2-udslippet fra landets kraftværker, ligesom Kina for første gang har antydet, at det vil påtage sig absolutte CO2-reduktioner.
- Det er et gennembrud, at næsten en tredjedel af verdens regeringer anerkender, at vi er nødt til at skifte fra fossile brændstoffer til grøn energi indenfor en generations tid, skriver Martin Kaiser, klimachef i Greenpeace International, i en pressemeddelelse.
På mødet var det embedsmænd, der stod for forhandlingerne. Det er en mellemstation op til årets ministerkonference om klimaet, COP20, som skal holdes i december i Perus hovedstad, Lima.
Først på klimatopmødet i Paris i 2015, COP21, skal der ifølge planen indgås en ny global klimaaftale.
- Den konstruktive ånd fra disse diskussioner er nødt til at blive omsat til reel politik, lyder det fra Tasneem Essop, formand for WWF's delegation, i en pressemeddelelse.
Han påpeger, at målet nu er at få de forpligtelser, verdens lande har været parate til at indgå, til at nærme sig de CO2-reduktioner, der ifølge forskere er nødvendige.

Målet for klimatopmødet i Paris er at begrænse opvarmningen af jorden til højst to grader over førindustrielt niveau. Hvis den nuværende CO2-udledning fortsætter, kan temperaturen blive over dobbelt så høj ved udgangen af dette århundrede.
