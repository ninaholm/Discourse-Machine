Mistænkeligt brev sendt til præsident Obama
Et brev adresseret til præsident Barack Obama indeholder "mistænkeligt" stof. FBI undersøger sagen.


  Den amerikanske præsident, Barack Obama, har onsdag modtaget et "mistænkeligt" brev.
 Det amerikanske politiagentur Secret Service fortæller, at brevet blev opdaget under en rutinemæssig kontrol af posten uden for Det Hvide Hus.
Talsmanden fra Secret Service, Edwin Donovan, siger, at det blandt andet arbejder tæt sammen med det amerikanske forbundspoliti, FBI, for at finde frem til brevets afsender.
Hændelsen sker kort tid efter, at amerikanske myndigheder opsnappede et brev med giftstoffet ricin, der var tiltænkt den amerikanske senator Roger Wicker.
Brevet blev ligeledes opdaget ved et rutinecheck i et postcenter nær den amerikanske hovedstad, Washington.
Konvolutten var adresseret til republikanerens kontor i Senatsbygningen, men nåede aldrig frem til hverken bygningen eller kontoret.
 Opdagelsen af det "mistænkelige" brev til Obama sker desuden i kølvandet på bombeeksplosionerne i Boston mandag, hvilket har kostet tre mennesker livet og såret mindst 176.
Episoden leder tankerne hen på de mystiske breve, som flere advokater og journalister modtog efter angrebene 11. september 2001.
Brevene dræbte fem mennesker og gjorde 17 andre syge.
