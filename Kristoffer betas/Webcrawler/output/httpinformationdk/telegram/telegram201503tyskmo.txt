Tysk motorvejsskat for udlændinge koster 975 kroner
Forbundsdagen har vedtaget en vejskat på 130 euro for udlændinge, som kører på tyske motorveje.


 Næste år skal udenlandske bilister betale 130 euro, godt 975 kroner, for at benytte det tyske motorvejsnet. Beløbet giver lov til at køre hele året, men der er også mulighed for at købe sig adgang i kortere perioder.
Det har den tyske Forbundsdag vedtaget trods kritik om, at vejskatten kun rammer udlændinge i strid med EU's regler.
Forbundsdagens langtrukne debat viste sprækker i den tyske koalitionsregering af Angela Merkels kristendemokrater, CDU/CSU, og Socialdemokraterne i SPD, som under valgkampen i 2013 fuldstændig afviste at indføre vejskatten.
Skønt de tyske bilister også skal betale vejskatten, kompenseres de med lavere tyske bilskatter. Det strider ifølge kritikerne imod EU's regler.
- Dette lovforslag svarer til EU's regler. Det er på tide, at I alle erkender det, sagde transportminister Alexander Dobrindt i debatten, før Forbundsdagen vedtog lovforslaget.
Vejskatten er udtænkt af Dobrindt og hans bayerske CSU. Først var Merkels CDU og SPD imod og krævede, at vejskatten ikke måtte stride med EU's regler, som forbyder forskelsbehandling af borgere fra andre medlemslande.
I februar satte en rapport fra EU-eksperter spørgsmålstegn ved, om skatten diskriminerer udlændinge. EU-Domstolen skal også granske loven.
Dobrindt har påpeget, at den ny vejskat årligt skaffer den tyske statskasse 500 millioner euro (3,7 milliarder kroner), som skal investeres i bedre infrastruktur.
Udenlandske bilister kan købe mærkater fra 5 til 30 euro, 37,50 til 225 kroner, som gælder brugen af Autobahn fra ti dage til to måneder.
CSU har længe krævet, at der indføres vejskat for udlændinge, som benytter Autobahn. CSU kritiserer, at udlændinge kunne køre gratis gennem Tyskland, når tyskerne betaler for at benytte motorveje i Østrig, Schweiz og Frankrig.
