Sensationelt fund fra vikingetiden i dam i Jelling
Prøver viser, at der er fundet gamle træstolper fra Harald Blåtands tid i en dam i Jelling


  Arkæologer har fundet cirka 1000 år gamle træstolper fra Harald Blåtands forsvarsværk i Jelling.
 Det viser tre prøver af træ fundet dybt under Smededammen i Jelling, skriver Vejle Amts Folkeblad.
 Træet er blevet undersøgt i USA, og alle tre prøver giver samme resultat af kulstof-14 analysen, skriver Vejle Kommune i en pressemeddelelse og betegner fundet som sensationelt.
 Arkæologerne fandt fire stolper med en diameter på 10-15 centimeter i leret i Smededammen og tog to håndfulde prøver fra tre af dem.
Herefter blev prøverne sendt til kulstof-14-datering i USA, hvor tre individuelle prøver netop har givet det samme sikre resultat: Der er tale om egetræ fra vikingetiden.
Og det er sandsynligt, at der er flere i de dele af dammen, hvor der endnu ikke er gravet.
 - Det er et sensationelt fund, arkæologerne har gjort. Det er en fantastisk opdagelse, som gør fortællingen om denne periode i danmarkshistorien endnu mere fantastisk, siger Vejles borgmester, Arne Sigtenbjerggaard, og understreger:
- Og vi sætter selvfølgelig alle sejl til for at få stolpe-fundet eller en del af det ind i det kommende oplevelsescenter Kongernes Jelling, der indvies i sensommeren 2013.
 Han håber, at det vil lykkes at finde partnere, som vil være med til at betale for udgravningen af den 2000 kvadratmeter store Smededam, hvor stolperne blev fundet.
 I sidste ende er det Kulturstyrelsens beslutning, om hele den 2000 kvadratmeter store Smededam skal udgraves, eller om en del skal fredes for eftertiden.
En eventuel udgravning af området vil ske i samarbejde med Nationalmuseet og Århus Universitet, som har stået for en stor del af de hidtidige udgravninger i Jelling.
