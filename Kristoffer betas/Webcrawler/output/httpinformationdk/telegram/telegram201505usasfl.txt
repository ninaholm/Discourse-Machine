USA's flåde hjælper handelsskibe gennem Hormuzstrædet
Tilbageholdelsen af Maersk Tigris for tredje dag i træk får Pentagon til at reagere.


 Amerikanske flådefartøjer vil i den kommende tid lægge sig i kølvandet af eller i hvert fald overvåge handels- og fragtskibe, der under USA-flag sejler gennem Hormuzstrædet i Den Persiske Golf, oplyser embedsmænd i det amerikanske forsvarsministerium ifølge Reuters.
Beslutningen er truffet, efter at de iranske myndigheder fortsat tilbageholder skibet Maersk Tigris på grund af et økonomisk udestående med et privat firma.
Anonyme embedsmænd kalder over for Reuters trækket for midlertidigt og "for en sikkerheds skyld", og assistancen vil blive udøvet af skibe, der allerede befinder sig i området.
Maersk Tigris, der sejler under Marshall-øernes flag, blev tilbageholdt tirsdag, og ugen før blev et andet skib, Maersk Kensington, oppasset af et skib fra den iranske flåde.
Ifølge Pentagon er der tale om et "chikane-mønster".
A.P. Møller-Mærsk opfordrede torsdag endnu engang Iran til at lade skibet sejle fra havnen i Bandar Abbas, men den iranske ambassade i København siger, at skibet skal betale sin gamle gæld, før det får grønt lys.
Fragt-sagen går helt tilbage til januar 2005, hvor Mærsk sejlede ti containere til Dubai på vegne af et iransk selskab. Containerne blev aldrig afhentet i havnen af nogen af parterne, og lokale myndigheder beslaglagde lasten efter 90 dage.
Det fik det iranske firma til at sagsøge Mærsk, og 18. februar 2015 blev Mærsk dømt til at skulle betale 136.000 dollar.
Det var dog ikke godt nok for det iranske firma, der ville have endnu flere penge fra Mærsk. Og nu tyder meget altså på, at de har fået rettens ord for, at Mærsk skal betale 3,6 millioner dollar som erstatning for den mistede fragt tilbage i 2005.
Besætningen på Maersk Tigris udgøres af 24 mand fra primært Østeuropa og Asien samt en enkelt britisk statsborger.
