Enig opposition føler sig taget ved næsen af Eva Kjer
Miljø- og landbrugsminister Eva Kjer Hansen (V) er indkaldt i samråd om talgrundlaget bag landbrugspakken.


 De fem oppositionspartier vil have miljø- og landbrugsminister Eva Kjer Hansen (V) til at forklare, hvordan hun regner sig frem til, at en ny landbrugspakke er gavnlig for miljøet.
Socialdemokraterne, SF, Enhedslisten, Radikale og Alternativet har sammen kaldt ministeren i samråd, efter at flere forskere over for Berlingske har sat spørgsmålstegn ved de metoder, som er benyttet til at beregne miljøeffekten af pakken.
- Jeg må indrømme, at jeg er chokeret. Det er fuldstændigt vanvittigt, at en minister på den måde vildleder Folketinget og samtidig misbruger forskernes tal.
- Derfor skal hun i samråd om gyllegate som minimum. Jeg kan på ingen måde se, hvordan hun kan fortsætte som minister efter dette, siger Lisbeth Bech Poulsen, der er miljø- og fødevareordfører for SF.
Simon Kollerup, der er socialdemokrat og medlem af miljø- og fødevareudvalget, efterlyser også klare svar på, hvordan regeringen er nået frem til, at landbrugspakken bliver en gevinst for miljøet.
- Regeringens såkaldte grønne plus i landbrugspakken viser sig at være et tordnende sort minus til skade for natur og miljø.
- Det er en skandale for miljøet, når der fuskes med gødningsregnskabet, og sagen bliver kun mere skæbnesvanger, når meget tyder på, at Folketinget er blevet vildledt i sagen, siger han og bakker altså op om samrådsindkaldelsen.
Ida Auken, der er miljøordfører for De Radikale, mener også, at det er uhørt, hvis ministeren har fordrejet tallene.
- Jeg spurgte gentagne gange til tallene under forhandlingerne, fordi jeg ikke kunne få dem til at hænge sammen. De dårlige svar var en tungtvejende grund til, at vi radikale forlod forhandlingerne.
- Nu har vi sort på hvidt, at forskerne ikke bakker op om regnestykkerne, og ministeren står med et meget stort forklaringsproblem. Vi må helt til bunds i denne her alvorlige sag, siger hun.
Enhedslistens Maria Reumert Gjerding kalder det "en skandale", at Folketinget er ført bag lyset, og Alternativets Christian Poll siger, at det er "dybt problematisk" for tilliden til demokratiet, "når ministre eller ministerier fordrejer tal fra forskerne for at understøtte de politiske løsninger, de bedst kan lide".
Ifølge nogle af de forskere, der har leveret beregningerne, der ligger til grund for regeringens miljøvurderinger, har Miljøministeriet i sin vurdering medtaget en række faktorer, der er uafhængige af lovpakken.
Desuden er der angiveligt pyntet på tallene for 2016 ved at medtage en række effekter fra årene 2013-2015.
