Connie: EU skal holde overliggeren højt



 EU-Kommissionens oplæg til en europæisk ønskeseddel til en ny global klimaaftale er fornuftig, lyder bedømmelsen fra klima- og energiminister Connie Hedegaard (K).
 Hun vil kæmpe for, at EU fortsat holder overliggeren højt, når de 27 EU-lande i den kommende tid skal diskutere det endelige forhandlingsmandat.
 - Det, som det drejer sig om nu, er, at EU-landene ikke begynder at pille det fra hinanden. Vi skal passe på ikke at begynde at gå efter den laveste fællesnævner, siger hun.
 Connie Hedegaard glæder sig især over, at der lægges op til at inddrage skibsfart og luftfart i en global klimaaftale, som efter planen skal forhandles på plads på FN's klimakonference i København til december.
 Én ting er dog EU's forhandlingsmandat, noget helt andet er at få resten af verden med på en global klimaaftale. Mange ser USA som nøglen til en global aftale, og her ser Connie Hedegaard store fremskridt.
 - Nu har vi set præsident Obama fungere i en uge, og det står allerede klart, at det er en helt anden partner, som EU og verden har fået. Så jeg er sådan set ret fortrøstningsfuld, siger hun.
