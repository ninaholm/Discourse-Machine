14 døde under uvejr i Spanien og Frankrig



 Vinde med orkanagtig styrke i Spanien og Frankrig har i dag kostet mindst 14 mennesker livet, heriblandt fire børn, som befandt sig i en sportshal, hvor taget styrtede sammen.
 Børnene var sammen med 30 andre børn inde i en sportshal i byen Sant Boi nær Barcelona, da vindstød med op til 150 kilometer i timen fik taget til at rive sig løs. Det fik hallens ydervægge til at bryde sammen.
 - Vi hørte et højt brag, og vi troede, at et træ var faldet ned på taget. Men da vi kom derhen, så var taget bogstaveligt fløjet af, og væggene faldt ind over dem, siger en forælder til avisen El Mundo.
 Uvejret skabte store trafikale forstyrrelser. Træer væltede i stormen, og strømforsyningen var ramt mange steder i det nordlige Spanien og det Sydlige Frankrig.
 De spanske myndigheder oplyste, at adskillige mennesker blev dræbt af væltede træer eller mistede livet i sammenstyrtede huse.
 I Sydfrankrig væltede træer ned over to bilister og dræbte dem. En 73-årig kvinde i Gironde mistede livet, da strømmen forsvandt til hendes respirator.

