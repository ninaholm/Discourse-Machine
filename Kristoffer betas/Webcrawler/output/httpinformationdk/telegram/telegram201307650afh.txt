650 skal afhøres om blodbadet i Kairo
Flere hundrede personer skal afhøres i forbindelse med mandagens blodige sammenstød i Kairo.


 De egyptiske myndigheder er gået i gang med at afhøre et stort antal personer, som mistænkes for at have været involveret i mandagens voldsomme sammenstød i den egyptiske hovedstad Kairo, hvor 51 personer blev dræbt.
Tirsdag begyndte afhøringerne af ikke færre end 650 personer, som ifølge myndighederne er sigtet for at have forsøgt at storme Republikanergardens hovedkvarter i byen.
51 personer blev dræbt og over 400 blev såret, da der blev åbnet ild mod en gruppe demonstranter mandag morgen. Ofrene var primært tilhængere af den nyligt afsatte egyptiske præsident, Mohamed Mursi.
Demonstranterne siger selv, at de var ubevæbnet, og at skyderiet begyndte, mens de bad morgenbøn.
Ifølge øjenvidneskildringer affyrede sikkerhedsstyrker først tåregas og varselsskud, men derefter skal soldaterne ifølge en række demonstranter være begyndt at skyde direkte på mængden med skarp ammunition.
Hæren selv benægter pure denne version og hævder, at skyderiet brød ud, fordi hovedkvarteret blev angrebet af - hvad de kalder - terrorister.
FN har krævet en undersøgelse af hele episoden.
Siden Mohamed Mursi blev afsat af militæret i torsdags har der konstant været meldinger om uroligheder og dræbte i landet.
Efter massakren på de 51 personer har Frihed- og Retfærdighedspartiet, der er Det Muslimske Broderskabs politiske parti i Egypten, opfordret til opstand i hele Egypten.
Samtidig opfordrer partiet det internationale samfund til at gribe ind, så situationen ikke udvikler sig til en regulær borgerkrig, som man ser det i Syrien.
