Billigst med nyt vestdansk akutsygehus



 Byggeriet af et nyt stort akutsygehus i Gødstrup udenfor Herning bliver næsten en milliard kroner billigere end at udbygge det eksisterende sygehus i Herning. Samtidig bliver byggeperioden kun på seks-syv år mod de 11-12 år, det vil tage at bygge ud i Herning. 
 Det fastslår en ny uvildig rapport fra Cowi, som Region Midtjylland har bestilt som skyts mod regeringens ekspertudvalg på sygehusområdet. Udvalget gav i december - i forbindelse med uddelingen af de første 15 af regeringens 25 mia. kr. til nye sygehuse - det røde kort til et nyt hospital i Gødstrup. I stedet lød meldingen fra centralt hold, at midtjyderne kunne udbygge i Herning.
 Den melding var ikke tilfredsstillende i Region Midtjylland, hvor der forud for den snævre beslutning om at bygge et nyt fælles akutsygehus lå voldsomme slagsmål og lokale protester. Derfor satte regionen gang i endnu et stort udredningsarbejde, der skulle undersøge fordele og ulemper ved henholdsvis Gødstrup og Herning. 
 Rapporten præsenteres i dag på et pressemøde i Viborg.
