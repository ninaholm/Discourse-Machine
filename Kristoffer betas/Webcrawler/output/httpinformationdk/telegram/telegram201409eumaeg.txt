EU-mægler: Ukraine og Rusland er tæt på gaskompromis
Landene vil hen over weekenden tygge på forslag, der indebærer ukrainsk betaling på 18 milliarder inden nytår.


 Med vinteren lige for døren er det på høje tid for Ukraine at finde en løsning på den igangværende gaskonflikt med Rusland og dermed sikre gasleverancerne fra øst.
Et trepartsmøde i Berlin fredag gav de første positive tegn længe, da Ukraine og Rusland tilsyneladende er nået til enighed om at tygge på et kompromis, der kaldes vinterpakken.
Det indebærer ifølge EU's energikommissær Günther Oettinger blandt andet, at Ukraine vil betale det russiske gasselskab Gazprom 3,1 milliarder dollar (18,3 milliarder kroner) med udgangen af 2014 ifølge nyhedsbureauet AFP.
Samtidig garanterer kompromisset, at Ukraine har sikkerhed for fem milliarder kubikmeter gas de kommende seks måneder.
Oettinger vurderer ifølge nyhedsbureauet Reuters, at der er "meget stor chance for", at de to lande accepterer forslaget, som de nåede frem til på mødet i Berlin.
Landene skal komme med svar på, om de kan acceptere kompromisset i slutningen af næste uge, hvor man holder et nyt trepartsmøde.
EU har fungeret som mægler i konflikten mellem Rusland og Ukraine, men unionen er mere eller mindre selv involveret, da en række europæiske lande importerer store mængder gas fra det russiske gasselskab.
Rusland havde før mødet pointeret, at russerne igen og igen har vist vilje til at løse konflikten med tilbud om kompromisser på både gasprisen og den astronomiske gasgæld, som Ukraine har oparbejdet, men alle disse forslag er hidtil "blevet afvist fra Kijev".
Russerne har tidligere udtrykt bekymring for, om Ukraine vil tappe den gas, som Gazprom eksporterer til Europa, men er efter fredagens møde positivt stemt.
- Detaljerne i vinterpakken er tilfredsstillende for os, siger den russiske energiminister Aleksander Novak ifølge nyhedsbureauet dpa, men Ruslands opbakning til kompromisset er betinget af, Ukraine betaler sin gamle gæld til Gazprom, og at nye leverancer skal betales på forhånd.

Hovedledningen fra Rusland til Europa går via den tidligere sovjetrepublik.
