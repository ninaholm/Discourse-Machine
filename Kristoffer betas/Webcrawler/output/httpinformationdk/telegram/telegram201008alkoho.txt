Alkohol: Er du i højrisikozonen?
Nu kan du aflæse, hvad dit alkoholforbrug betyder for dit helbred. Et nyt alkoholbarometer fra Sundhedsstyrelsen skal få os til at drikke mindre.


 En halvcirkel inddelt i syv farver. Det lyder som noget fra folkeskolens billedkunstundervisning, men det er faktisk Sundhedsstyrelsens seneste forsøg på at få os til at skære ned på vores forbrug af alkohol.
Tirsdag præsenterer Sundhedsstyrelsen det såkaldte risikobarometer. På barometeret kan man aflæse, hvad alkoholforbruget betyder for helbredet.
Og selv om man holder sig inden for Sundhedsstyrelsens anbefalede maksimale grænser på 14 genstande for kvinder og 21 genstander for mænd, er det langtfra nogen garanti for, at man ikke tager skade af sit alkoholforbrug. 
- Vi må sande, at mange nok har troet, at det er i orden at holde sig til de maksimale grænser. Det nye barometer skal gøre det tydeligt, hvordan sammenhængen er, siger konstitueret chef i Sundhedsstyrelsen Else Schmidt.
Sundhedsstyrelsen anbefaler nu, at kvinder holder sig under 7 genstande om ugen, mens mænd holder sig under 14. 
De gamle anbefalinger på maksimalt 14 genstande for kvinder og 21 for mænd eksisterer fortsat, men vil man minimere risikoen for alkoholskader som for eksempel blodpropper og kræft, bør man ifølge Sundhedsstyrelsen holde sig til de nye vejledninger.
I uge 40 sætter Sundhedsstyrelsen fokus på alkohol med en kampagne under overskriften "For meget alkohol sætter sine spor". 

