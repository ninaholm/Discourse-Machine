Bosse: Morten Hesseldahl er en stor motivator
Ny teaterchef har bevist, at han har den rette blanding af ledelse og kunstnerisk forståelse, siger formand.


 Morten Hesseldahl, der mandag er udnævnt som ny chef for Det Kongelige Teater, har den særlige blanding af et meget stærkt ledergen og en kunstnerisk forståelse og indlevelse, som teatret har brug for.
Det siger bestyrelsesformand for teatret, Stine Bosse, om valget af den 49-årige Morten Hesseldahl, der i dag er kulturdirektør i DR.
- Og han har bevist det. Både i sin forlagstid, sin tid på Information og i DR, siger Stine Bosse til Ritzau.
Morten Hesseldahl har været direktør i DR Kultur siden 2010. Han har desuden været direktør for Dagbladet Information og er forfatter til flere bøger.
- Da vi slog stillingen op, sagde bestyrelsen, at vi skulle have en ny chef med kunstnerisk indsigt, og det har vi i høj grad fået. Morten Hesseldahl er en stor motivator, og det er enormt efterspurgt på Det Kongelige Teater, siger hun og fortsætter:
- Der er brug for en person, man har lyst til at følge, hvor respekten er begge veje. Det giver en god energi, og det er den energi, som han skal være med til at forløse.
Morten Hesseldahl indtager den stol, der har været tom, siden den tidligere teaterchef Erik Jacobsen overraskende fik en fyreseddel af Bosse og resten af bestyrelsen i november sidste år efter seks år på posten.
Selv siger den nyudnævnte teaterchef til DR Kultur, at han har ambitioner om, at Det Kongelige Teater skal være et af verdens bedste, selvom teatret de seneste år har været igennem store sparerunder.
Og det handler om balance, siger Stine Bosse:
- Det handler om en balancen mellem økonomi og kunsten. Morten Hesseldahl skal samle folk og få det til at vokse i en god blanding, siger Stine Bosse.
Morten Hesseldahl forventes at tiltræde i løbet af de kommende måneder og senest 1. juni. Han ansættes på en femårig kontrakt, gældende frem til 2019.
