Fejlskøn på 43 milliarder bag spareplan
Claus Hjort Frederiksen regnede forkert med et tocifret milliardbeløb i forbindelse med Danmarks underskud.


 Finansminister Claus Hjort Frederiksen (V) stod sidste år bag et fejlskøn på 43,6 milliarder kroner, viser nye tal fra Danmarks Statistik.
Et fejlskøn, der førte til en løftet pegefinger fra EU, som regeringen siden brugte til at forsvare milliardbesparelser på velfærd i form af genopretningspakken.
I lyset af de nye tal mener Danmarks økonomiske overvismand, Hans Jørgen Whitta-Jacobsen, at regeringen fint kan skippe den del af pakken, som handler om direkte velfærdsbesparelser.
- Det er et politisk valg. Ikke et nødvendigt valg, siger han til Politiken. Han kalder regnefejlen for "et markant fejlskøn".
Finansministeren fortalte i februar 2010 EU-Kommissionen, at Danmark ved årsskiftet ville have et underskud på det offentlige budget på 94,4 milliarder kroner, svarende til 5,5 procent af bruttonationalproduktet (BNP).
Det skøn førte til, at Danmark fik en såkaldt henstilling fra kommissionen om at spare 24 milliarder kroner, fordi det kun er tilladt i EU-regi at have et underskud på tre procent.
Regeringen søsatte på den baggrund genopretningspakken, der frem mod 2013 sparer netop 24 milliarder, heraf 13 milliarder på velfærdsydelser.
Man forklarede blandt andet i forordet til pakken, "Regeringen lægger afgørende vægt på, at Danmark lever op til EU's henstilling".
Med et mere præcist bud fra Finansministeriet kunne Danmark have undgået sparekravet fra EU.
I det endelige nationalregnskab ender Danmark nemlig kun med et underskud på 50,8 milliarder kroner. Hvilket svarer til 2,9 procent af BNP, og dermed er Danmark på den korrekte side af EU-reglerne.
Selv forklarer Claus Hjort Frederiksen en del af fejlskønnet med uventede skatteindtægter og afviser enhver spekulation om skjulte dagsordner.
- Jeg kan klart afvise, at vi laver sådan noget fusk i Finansministeriet, siger han til Politiken og holder fast i behovet for de fulde besparelser, fordi han forventer, at Danmarks underskud igen i år ryger i vejret.
