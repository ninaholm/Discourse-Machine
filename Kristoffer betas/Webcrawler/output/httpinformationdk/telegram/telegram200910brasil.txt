Brasiliansk militærfly forsvundet



 Et transportfly fra det brasilianske flyvevåben er forsvundet under en flyvning over Amazon-junglen. Det oplyser flyvevåbnet uden at komme ind på antallet af mennesker om bord.
 Ifølge den brasilianske tv-station Globo News menes der at have været 11 mennesker på flyet, der er af typen Cessna C-98 Caravan. Der er angiveligt tale om syv ansatte i Brasiliens sundhedsministerium og fire militærfolk, heriblandt de to piloter.
 Ifølge flyvevåbnet forsvandt flyet, da det var på vej fra Cruzeiro do Sul til Tabatinga.
 To Black Hawk-helikoptere og et C-105 Amazonas-fly er blevet sat ind i eftersøgningen.
