SF'er overfaldet af muslimske ekstremister
Folketingsmedlem Kamal Qureshi (SF) blev overfaldet, da han deltog i muslimernes store Eid-fest i Valby Hallen


 Folketingsmedlem for SF Kamal Qureshi blev udsat for et voldeligt overfald, da han tirsdag formiddag deltog i muslimernes store Eid-fest i Valby Hallen. Det skriver politiken.dk.
Kamal Qureshi var sammen med et hold af frivillige mødt op til festen sammen med tusindvis af andre muslimer. Hans hold delte postkort ud med teksten "eid mubarak", der kan sammenlignes med kristnes hilsen "glædelig jul".
En gruppe Hizb ut' Tahrir-tilhængere blev ifølge Qureshi mere og mere aggressive og provokerende. Qureshis folk forsøgte at trække væk, men gruppen fulgte efter dem.
På et tidspunkt kulminerede den anspændte stemning, og en af mændene forsøgte at stikke af med en kasse med Kamal Qureshis materiale.
- Jeg hiver fat i kassen og siger, at han skal holde fingrene væk fra vores materiale. Så bliver jeg slået i brystet flere gange, og der er en af dem, der giver mig en skalle, siger Kamal Qureshi til politiken.dk.
En af hans frivillige blev også overfaldet i forbindelse med episoden, dog ikke så voldeligt, som det gik ud over SF-politikeren selv.
Det voldelige overfald kommer samme dag som en anden SF'er, folketingskandidat Özlem Cekic, opfordrede alle muslimer til at stemme og omfavne demokratiet ved en moské i København.
Baggrunden for Cekics aktion er, at valgplakater af tre folketingskandidater med muslimsk baggrund - Kamal Qureshi (SF), Özlem Cekic (SF) og Yildiz Akdogan (S) - de seneste dage er blevet revet ned og hærget.
Özlem Cekic er desuden blevet omringet af en gruppe vrede mænd på Nørrebrogade i København uden dog at komme noget til.
