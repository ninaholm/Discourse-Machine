EU er klar til at forhandle frihandel med USA
EU kan indlede forhandlinger med USA, efter at de 27 EU-lande er blevet enige om et mandat til en aftale.


 EU kan nu indlede forhandlinger med USA om at fjerne toldbarrierer og lave fælles standarder for alt fra medicin og elpærer til udledningskrav til biler. Det oplyser handelsminister Pia Olsen Dyhr (SF).
Det står klart efter at ministre fra de 27 EU-lande på et 12 timer og 44 minutter langt møde er blevet enige om de europæiske betingelser for en frihandelsaftale med USA.
Hvis det lykkes, at få en aftale med USA, vil der være tale om historiens største frihandelsaftale.
- Jeg er yderst tilfreds med, at det lykkedes at forhandle os frem til et europæisk mandat. Indholdet kan ikke overvurderes, for det her kan betyde tusindvis af job i Europa, skriver Pia Olsen Dyhr til Ritzau.
EU-Kommissionen anslår, at eksporten med en frihandelsaftale kan øges med 28 procent, og Europas BNP vil også stige, mener Pia Olsen Dyhr.
- EU-Kommissionens vurdering er, at det vil øge EU's bruttonationalprodukt med en halv procent. Og det kan vi i Danmark være rigtig godt tilfredse med. Ikke mindst fordi, at vores eksport til USA er så stor., skriver hun.
Forud for fredagens forhandlinger har flere lande - især Frankrig - stået fast på, at hele den audiovisuelle sektor - altså film, video, musik og spil - ikke måtte indgå i forhandlingerne med USA.
Og EU-diplomater kunne fredag aften fortæller, at den audiovisuelle sektor er blevet ekskluderet fra aftalen.
 EU eksporterede i 2012 varer til USA for 2180 milliarder kroner og importerede for 1537 milliarder. Handlen med serviceydelser var mere lige - omkring 1045 milliarder kroner hver vej. Det svarer til handel for mere end 15 milliarder kroner hver dag.
Danmarks eksport til USA var i 2012 på i alt 99,2 milliarder kroner. Heraf var 44 milliarder kroner indtjent ved vareeksport, og 55 milliarder kroner kom fra indtægter fra tjenester. Der forventes en vækst i vareeksporten på 2,2 procent i 2013.
