Hollande: Ingen fremskridt i Genève betyder nye sanktioner
Afgørende forhandlinger om Ukraine i Geneve. Putin tror på, at Moskva og Kijev finder frem til forståelse.


 Frankrigs præsident, François Hollande, advarer om, at EU-sanktioner mod Rusland kan blive skærpet, hvis der ikke sker fremskridt ved forhandlinger om Ukraine-krisen i Geneve.
 - Vi kan øge sanktionerne, hvis der ikke kommer nogen løsning i sigte, men det er ikke det, vi ønsker, siger den franske præsident.
Han understreger, at vejen ud af krisen er "respekt for den politiske dagsorden, som der sættes af Ukraine - blandt andet et præsidentvalg den 25. maj."
Tidligere torsdag mødtes højtstående repræsentanter fra Rusland og Ukraine ved forhandlingsbordet i Genève, hvor også USA og EU sidder med ved drøftelserne.
Ruslands udenrigsminister, Sergej Lavrov, og hans ukrainske modpart, Andrij Desjtsjytsja, mødtes midt på dagen med USA's udenrigsminister, John Kerry, og EU's udenrigspolitiske chef, Catherine Ashton.
Kort forinden var tre prorussiske separatister blevet dræbt i det urohærgede sydøstlige Ukraine. Volden understregede betydningen af forhandlingerne i Genève.
 Rusland har titusindvis af soldater af placeret ved dets grænse til Ukraine, men Moskva afviser beskyldninger om, at det støtter militante grupper i Ukraine.
Den russiske præsident, Vladimir Putin, siger, at han ikke udelukker at sende russiske styrker til det østlige Ukraine, men han håber, at det ikke bliver nødvendigt, og at krisen kan løses med diplomati.
I en direkte tv-udsendelse, hvor seere fra hele landet torsdag kunne ringe ind og stille spørgsmål til den russiske præsident, siger Putin videre, at han er sikker på, at Rusland og Ukraine vil finde frem til en fælles forståelse.
Men Putin tilføjer, at "vi må gøre alt for at hjælpe folk det østlige Ukraine med at forsvare deres rettigheder, så de selv kan afgøre deres skæbne. Det vil vi presse på for, siger den russiske leder.
