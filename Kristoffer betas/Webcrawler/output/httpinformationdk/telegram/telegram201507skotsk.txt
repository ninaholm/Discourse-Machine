Skotske nationalistledere venter ny folkeafstemning
Alex Salmond forudser en ny folkeafstemning om skotsk uafhængighed på grund af Camerons politik.


 Den tidligere skotske nationalistleder, Alex Salmond, siger i et BBC-interview, at endnu en folkeafstemning om skotsk uafhængighed af Storbritannien er "uundgåelig" på grund af den politik, som premierminister David Camerons konservative regering fører i London.
- Jeg mener, at endnu en folkeafstemning om uafhængighed er uundgåelig, siger Salmond til BBC. Han vil dog ikke sige, hvornår han venter, at det sker.
Salmond gik af som leder af Det Skotske Nationalist Parti (SNP) og forlod sin post som førsteminister i Edinburgh, efter at skotterne stemte "nej" til uafhængighed sidste efterår. 55 procent stemte Nej", mens 45 procent stemte "Ja".
Men den nationalistiske stemning blandt de skotske vælgere er blevet stærkere siden folkeafstemningen, og ved det britiske parlamentsvalg i maj fik SNP 56 af de 59 skotske pladser i parlamentets underhus.
- Jeg ser tre store emner, som vil føre til en ny folkeafstemning. Det første er et brudt løfte om at give skotterne mere selvstyre. Der blev givet et løfte om et udstrakt selvstyre - "næsten føderalisme," lovede Cameron, siger Salmond og tilføjer:
- De proeuropæiske politikere var også bekymrede for den folkeafstemning om det britiske EU-medlemskab, som Cameron har bebudet i 2017. Hvis det nu sker, at Skotland stemmer for at blive i EU, mens befolkningen i England stemmer nej, så vil det også være en helt ny situation, pointerer han.
Desuden henviser Salmond til Camerons nedskæringspolitik, som han mener skaber en stadig større kløft mellem England og Skotland.
 Salmond understreger, at spørgsmålet om en ny folkeafstemning er op til den nye SNP-leder, Nicola Sturgeon.
Partiet SNP fik under folkeafstemningen stor sympati, og det fik engageret masser af græsrødder, hvilket har gavnet partiet siden.
Nicola Sturgeon har i en tv-debat antydet ønsket om endnu en afstemning om skotsk uafhængighed
Skotlands 5,3 millioner indbyggere stemte ved den historiske folkeafstemning i september 2014.
