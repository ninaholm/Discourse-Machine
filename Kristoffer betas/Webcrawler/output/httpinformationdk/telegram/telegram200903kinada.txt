Kina: Dalai Lama lyver



 Kina betegnede i dag udtalelser fra tibetanernes åndelige leder, Dalai Lama, som "løgne". Samtidig insisterede Kina på, at Tibet har gennemlevet dybtgående demokratiske reformer under det kinesiske styre.
 - Jeg vil ikke kommentere Dalai Lamas løgne, sagde en talsmand for Kinas udenrigsministerium.
 Hans udtalelser faldt, efter at Dalai Lama i en tale tidligere i dag kom med meget hårde udfald mod Kina. Han sagde blandt andet, at kineserne har dræbt hundredtusindvis af tibetanere og gjort Tibet til et helvede på jorden for tibetanerne.
 - Selv i dag lever tibetanerne i konstant frygt, sagde den 73-årige Dalai Lama og tilføjede, at Tibet bør få et "meningsfyldt selvstyre".
 Dalai Lamas tale fra hans eksil i Indien kom i anledningen af 50-året for en tibetansk opstand mod det kinesiske overherredømme. Opstanden slog imidlertid fejl, og Dalai Lama måtte flygte.

