Dansk ambassadør: Håb er erstattet af alvor i Kijev
Maidan Pladsen var fuld af håb og drømme. Nu har en alvorlig stemning lagt sig over Kijev, siger ambassadør.


 Efter måneder med voldelige og blodige konfrontationer, som har kostet mange menneskeliv, har roen nogenlunde lagt sig over Ukraines hovedstad.
Men hvor indbyggerne i Kijev for et par måneder siden var fulde af håb, har alvoren lagt sig over byen.
- Der en langt mere alvorlig og pragmatisk stemning om, at det er ustabilitet, der præger, måske ikke Kijev, men dele af landet - og måske vil gøre det et stykke tid endnu, siger den danske ambassadør i Ukraine, Merete Juhl.
- Hvis vi skruer tiden tilbage fra før, at Maidan-demonstrationerne blev til voldelige konflikter, var der håb og optimisme. En drøm om, at en udvikling mod Europa var lige om hjørnet, siger hun.
Den danske ambassadør fortæller, at der ofte bliver henvist til Ukraines barske historie.
- Ukraine har oplevet hårde perioder før, og nu oplever man noget af det igen. Det kan blive en lang og stenet vej mod udvikling og demokrati, som man helt sikkert stadigvæk håber på, at Ukraine kommer til at opleve, siger hun.
Maidan Pladsen, hvor tusindvis af demonstranter i månedsvis har barrikaderet sig og protesteret mod den nu afsatte præsident Viktor Janukovitj, er så småt begyndt at blive rømmet.
- Der er en del af barrikadeudstyr, der er blevet pillet ned. Nogle af dækkene er væk og skridt for skridt bliver det pillet ned, fortæller Merete Juhl.
Krisen i Ukraine begyndte for alvor ved udgangen af 2013, da den daværende præsident Viktor Janukovitj sagde nej til at skrive under på en handels- og samarbejdsaftale med EU.
I marts holdt halvøen Krim en folkeafstemning, der endte med et ja til at tilslutte sig Rusland. Kijev og Vesten erklærer afstemningen ugyldig.
Søndag bliver der afholdt to lignende folkeafstemninger i de østukrainske regioner Donetsk og Lugansk.
