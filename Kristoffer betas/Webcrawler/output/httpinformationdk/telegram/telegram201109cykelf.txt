Cykelfans skal have paraplyen med
Den kommende uge byder på gråvejr, og København står til regnvejr under hovedbegivenhederne ved VM i cykling.


 Regntøjet og paraplyen skal med i tasken, hvis tilskuerne vil holde kroppen tør til de største løb ved den kommende uges VM i cykling.
Både mændenes enkeltstart onsdag og søndagens linjeløb, hvor Jakob Fuglsang og fem danske landsmænd skal kæmpe med om den regnbuefarvede verdensmestertrøje, ser ud til at blive afviklet i regnvejr.
- Onsdag er nok den dag, der ser vådest ud i første omgang, siger Mikael Jarnvig, meteorolog ved TV 2 Vejret, om udsigterne for det københavnske vejr.
- Søndag ser det ud til, at der kommer en front ind vestfra, og det bliver vådt igen, konstaterer han videre.
VM-stævnet ser dog ikke ud til at blive én lang regnbyge, og i det hele taget ligner ugens vejr en blandet affære.
- Sommeren er for længst forbi, men først på mandagen holder det tørt. Ud på dagen kan der komme byger i Jylland, men østpå holder det tørt, forklarer Mikael Jarnvig.
- Tirsdag bliver det mere overskyet, og især i den nordvestlige del af Jylland kommer der regn. Mod sydøst holder det tørt, og det er heller ikke umuligt, at man på Falster og Bornholm kan få lidt solskin først på dagen, fortæller han videre.
Billedet skifter onsdag, hvor gråvejret når til Sjælland, mens himlen kommer til syne over det nordvestlige Danmark. Temperaturen vil ligge på omkring 15 grader.
- Torsdag kommer der spredte byger over hele landet, og de kan også ramme København, oplyser meteorologen.
