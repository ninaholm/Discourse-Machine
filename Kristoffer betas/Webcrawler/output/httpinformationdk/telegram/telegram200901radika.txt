Radikal foryngelseskur i gang



 Der er en foryngelsesproces i gang hos De Radikale.
 En gennemgang af partiets spidskandidater tegner et billede af et generationsskifte i Det Radikale Venstre ved næste folketingsvalg. Det sker, efter at partiet fra flere sider er blevet kritiseret for at have en bedaget folketingsgruppe, der ikke i tilstrækkelig grad afspejler aldersfordelingen i samfundet.
 I Sønderjylland tyder alt på, at den kun 23-årige Lotte Rod skal forsøge at sikre Det Radikale Venstre et mandat ved næste valg. I hvert fald siger partiets landsformand, Søren Bald, at den 62-årige Bente Dahl har besluttet sig for ikke at genopstille.
 - Det er en bevidst beslutning hos Bente Dahl, at hun trækker sig og ikke vil mere. Det vil sige, at de skal have fundet en kandidat i Sydjylland, siger Søren Bald til Ritzau.
 Selv afviser Bente Dahl at bekræfte sin exit.
 - Vi har generalforsamling i mine to kredse i henholdsvis Tønder og Haderslev indenfor de kommende måneder. Det er ved generalforsamlingerne, at sådanne ting bliver offentliggjort eller ej. Så jeg vil vente med at kommentere det, siger Bente Dahl.
 Også i København og på Fyn ser partiet ud til at ville opstille yngre spidskandidater.
