Labour: Nu skal britiske banker makke ret
Det er slut med at forhale et opgør med bankerne. Vil de ikke makke ret, vil vi lovgive, lover Labours leder.


 Storbritanniens banker vil blive tvunget til at udskille deres spekulative investeringsafdelinger, hvis det britiske arbejderparti Labour kommer til magten efter næste valg.
Sådan lød beskeden fra Labour, da partiet søndag indledte et flere dage langt landsmøde i Manchester.
- Enten kan de gøre det selv, hvilket man må sige ikke er sket det seneste år, eller også vil den næste Labour-regering med lovgivning adskille almindelige banker og investeringsbanker, advarer partiets leder, Ed Miliband, i et interview til avisen The Observer.
Meningsmålinger viser, at Labour ville afløse de to regeringspartier, Det Konservative Parti og De Liberale Demokrater, i regeringskontorerne, hvis der var valg i dag.
Miliband vil have, at bankerne skal være mindre interesseret i at "spille på det internationale pengemarked" og i stedet fokusere mere på at låne penge til mindre virksomheder.
En regeringskommission anført af overhusmedlemmet John Vickers har foreslået den konservative-liberale regering at slå en ring om bankernes almindelige låneaktiviteter og ikke blande dem med spekulative handler i bankernes investeringsafdelinger.
Lederen for den britiske nationalbank, Mervyn King, advarede i sidste måned, at bankerne gennem deres lobbyvirksomhed er i gang med at udvande tilløb til bankreformer.
Det var i høj grad bankernes investeringsafdelinger, der var med til at udløse den globale finanskrise i 2008 med vilde og uigennemskuelige handler.
Regeringen og bankerne må forstå, at det er alvor nu, og de må vedtage de forslag, som er fremlagt af John Vickers, siger Miliband til The Observer.
- Vi behøver en virkelig opsplitning, et ægte kulturskifte. Ellers vil vi lovgive, understreger han.
Medlemmer i den konservative-liberale regering har udtrykt frygt for, at en politik, der vil blive opfattet som en afstraffelse af bankerne, kan skade Londons ry som et globalt finanscentrum.
