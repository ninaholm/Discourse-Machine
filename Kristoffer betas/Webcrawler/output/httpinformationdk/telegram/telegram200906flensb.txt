Flensborg vil have Istedløven tilbage



 Et næstens enigt byråd i Flensborg besluttede til aften at bede den danske regering om at få statuen Istedløven tilbage.
 Istedløven, der i mange år har stået i Tøjhusmuseets gård i København, er et mindesmærke for slaget på Isted Hede nord for Slesvig by den 25. juli 1850. Danskerne vandt slaget, og løven blev oprindeligt i 1862 opstillet på Flensborg Kirkegård som et monument over sejren og de danske soldater, der faldt i kampen. 
 De ni byrådsmedlemmer fra det danske parti SSW ønsker også, at Istedløven vender tilbage.
 - Vi håber den kan blive placeret på den oprindelige plads, men det skal først afklares med fredningsmyndighederne, siger SSW's gruppeformand, Gerhard
Bethge til Ritzau. Han forventer, at overleveringen vil forløbe gnidningsløst.
 Samme holdning har Kim Andersen (V), formand for regeringens udvalg vedrørende det danske mindretal i Sydslesvig.
 - Hvis der er en høj grad af enighed i Flensborg Byråd om sådan en henvendelse, så synes jeg, det er fornuftigt og rigtigt. Så vil Istedløven komme hen, hvor den egentlig hører til, siger han.
 Istedløven, der fra poter til øverste lok i manken måler 375 cm, anses for at være et af billedhuggeren Hermann Wilhelm Bissens hovedværker. Efter nederlaget ved Dybbøl i 1864 blev der øvet hærværk mod løven, og den blev i syv stykker ført til militærakademiet i Lichterfelde i Berlin og opstillet der i 1878. 
Her stod Istedløven helt frem til 1945, hvor Politikens korrespondent i Berlin, Henrik V. Ringsted ved en tilfældighed opdagede løven. Han fik med hjælp fra de amerikanske tropper transporteret Istedløven til København, hvor den blev overgivet til Christian 10. og opsat bag Tøjhusmuseet.

