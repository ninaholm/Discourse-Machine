Cesc Fabregas skifter til FC Barcelona
Den spanske fodboldspiller Cesc Fabregas skifter fra Arsenal til storklubben FC Barcelona, bekræfter Arsenal.


 Den spanske fodboldspiller Cesc Fabregas skifter fra engelske Arsenal til den spanske storklub FC Barcelona, bekræfter Arsenal.
- Arsenal kan i dag meddele, at klubben er nået til enighed med Barcelona om Cesc Fabregas' skifte til Spanien, skriver Arsenal på sin hjemmeside.
Fabregas er i lang tid sat i forbindelse med et skifte til Barcelona. Og Arsenals manager Arsène Wenger valgte af samme grund at vrage Fabregas til lørdagens 0-0-opgør ude mod Newcastle.
- Vi har gjort det klart, at vi ikke ønskede, at Cesc skulle forlade os, og det er stadig vores holdning. Men vi forstår Cesc' ønske om at skifte til sin barndomsklub og har nu accepteret et tilbud fra Barcelona.
- Vi takker Cesc for det, han har ydet for klubben og ønsker ham succes i fremtiden, siger Arsène Wenger.
I 2003 skiftede Fabregas som 16-årig til Arsenal fra netop Barcelona, og siden har den spanske landsholdsspiller udviklet sig til en af de bærende kræfter på holdet, hvor han tilmed blev forfremmet til anfører i november 2008.
I de seneste otte år, hvor Fabregas har spillet i Arsenal, er det blevet til 303 kampe og 57 mål, hvis man tæller alle turneringer med.
Fabregas blev den yngste førsteholdsspiller til at optræde for Arsenal i en alder af 16 år og 177 dage. Han blev også klubbens yngste målscorer i en alder af blot 16 år og 212 dage.
I sommeren 2010 var Fabregas med på det spanske landshold, som vandt VM-guld i Sydafrika, og allerede på det tidspunkt var der rygter om et skifte til Barcelona. Indtil nu har Fabregas spillet 58 landskampe.
Fabregas ventes at gennemgå det obligatoriske lægetjek mandag og skrive under på de sidste papirer, før skiftet til Barcelona formelt er på plads.
