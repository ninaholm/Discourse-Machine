Militante har bortført over 60 kvinder i Nigeria
Øjenvidner siger, at mindst 30 blev dræbt ved angreb på landsby i den urohærgede nordøstlige del af landet.


 Militante, der menes at tilhøre gruppen Boko Haram, har bortført over 60 kvinder og unge piger i det urohærgede nordøstlige Nigeria, siger en lokal embedsmand og en militsleder tirsdag.
Gruppen blev bortført i sidste uge under et Boko Haram angreb på landsbyen Kummabza i delstaten Borno. Mindst 30 mennesker blev dræbt under angrebet, siger øjenvidner i rapporter sendt til journalister.
En embedsmand fra Damboas lokale regering, der ønsker at være anonym, siger, at "over 60 kvinder blev bortført og ført væk med magt af terroristerne."
Han tilføjer, at "landsbyen blev ødelagt."
Nigerianske sikkerhedsstyrker siger, at de er ved at undersøge rapporterne om massebortførelserne. I alt tre landsbyer blev angrebet, og ifølge nigerianske medierapporter kan helt op til 91 landsbyboere være blevet bortført.
Den 14. april bortførte Boko Haram over 200 teenage-piger fra deres sovesale på en kostskole i Chibok. Skolepigerne blev gennet op i nogen lastbiler, der kørte mod grænseområdet til nabolandet Cameroun.
Boko Haram, der menes at stå bag, har dræbt tusinder af mennesker siden 2009.
Nigeria's regering og hær siger, at de gør alt, hvad der er muligt for at få befriet skolepigerne, og at de ved, hvor de bliver holdt fanget. En udveksling med militante fanger er dog hidtil blevet udelukket af myndighederne.
I forrige uge bortførte formodede militante fra gruppen op mod 30 kvinder fra forskellige nomadesamfund nær det område, hvor gruppen bortførte skolepigerne, oplyste indbyggere og nigerianske medier.
