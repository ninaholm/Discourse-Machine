Thomas Vinterberg bliver formand for jury i Cannes
Instruktøren Thomas Vinterberg bliver 'præsident' for jury i filmprogrammet, der hylder de mere smalle film.


 Den danske filminstruktør Thomas Vinterberg, der sidste år var med i Cannes med filmen "Jagten", bliver formand for juryen i filmprogrammet "Un Certain Regard". På fransk er titlen mere prangende: President du jury.
Thomas Vinterberg efterfølger den britiske instruktør Tim Roth, der var sidste års præsident for juryen i "Un Certain Regard".
Filmene i denne konkurrence er normalt mindre mainstream eller af knap så kendte instruktører som i hovedkonkurrencen på Cannes-festivalen.
 "Un Certain Regard"-prisen bliver uddelt lørdag 25. maj, dagen før afslutningsceremonien af filmfestivalen.
Åbningsfilm i programmet er Sofia Coppolas nye film "The Bling Ring" med Emma Watson i titelrollen om en røverbande.
I 1998 fik Thomas Vinterberg le Prix du Jury au Festival de Cannes for filmen "Festen".
Året efter blev han formand for kortfilms-juryen.
Årets Cannes Festival foregår i år fra den 15. til den 26. maj.
