Nye grufulde voldtægter ryster Indien
Nye brutale gruppevoldtægter ryster det indiske samfund. Den seneste sag involverer en blot treårig pige.


 To kvinder er i løbet af de seneste dage blevet bortført og udsat for gruppevoldtægt nær den indiske hovedstad, New Delhi.
Sagen sætter endnu en gang fokus på de mange seksuelle overfald, som piger og kvinder dagligt udsættes for i et af verdens mest folkerige lande.
I weekenden blev en 19-årig kvinde bortført af tre mænd i en rickshaw ved et populært indkøbscenter i bydelen Ghaziabad.
- Chaufføren kørte til et øde skovområde, hvor han og de to andre mænd voldtog hende gentagne gange, inden de flygtede fra stedet, fortæller politichef Nitin Tiwari.
Pigen tog direkte hen på den nærmeste politistation og anmeldte overfaldet. Få dage senere blev to af gerningsmændene anholdt, mens en tredje stadig er på fri fod. De to anholdte har erkendt voldtægten.
Onsdag blev en 25-årig kvinde udsat for en gruppevoldtægt, da hun mødte op til en jobsamtale i en park i det østlige New Delhi.
- Manden, som hun mødtes med, tilbød hende en sodavand. Efter at have drukket den, besvimede hun på grund af de ulovlige stoffer, der var puttet i, forklarer Satbir Singh, som er pressetalsmand for politiet.
- Da kvinden vågnede, befandt hun sig i en bil med nogle andre mænd, der voldtog hende. Derefter smed de hende på jorden ved siden af en skraldespand, hvor politiet fandt hende liggende bevidstløs klokken to om morgenen, fortæller Singh.
Politiet har indledt en efterforskning og jagter stadig overfaldsmændene.
I en tredje og gruopvækkende sag er en treårig pige indlagt på hospitalet i den sydlige delstat Kerala, hvor hun behandles for de skader, som hun pådrog sig under en voldtægt tirsdag.
Ifølge politiet blev pigen fundet liggende bevidstløs på jorden af en flok skolebørn, efter at hun var forsvundet tidligere på dagen.
Den treårige pige havde angiveligt været udsat for en gruppevoldtægt, der påførte hende så alvorlige skader, at hun nu har gennemgået flere operationer.
De seneste voldtægter puster til den allerede voldsomt ophedede debat om piger og kvinders sikkerhed i Indien.
Da en 23-årig kvinde blev voldtaget til døde på en bus i New Delhi i december, gik tusindvis af mennesker på gaden for at protestere mod et forkvaklet kvindesyn i det stærkt mandsdominerede indiske samfund.
Siden årsskiftet er der alene i hovedstaden registreret fire voldtægter om dagen. Det er dobbelt så mange som i samme periode sidste år.
