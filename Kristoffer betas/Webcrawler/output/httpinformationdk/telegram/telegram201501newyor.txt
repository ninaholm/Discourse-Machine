New York er lukket ned på grund af snestormen
New Yorks guvernør advarer om, at det vil være forbrydelse at sætte sig ind i en bil under ekstremt snevejr.


 New York og andre steder i det nordøstlige USA er næsten lukket ned på grund af den livstruende snestorm, hvorunder der ventes at falde op til 90 centimeter sne.
Der er udkørselsforbud, undergrundsbanen er lukket og tusindvis af fly er blevet aflyst.
Newyorkerne har stadig en voldsom "super-snestorm" i 2012 i klar erindring, og guvernørerne i seks af USA's østlige delstater har indført en form for nødretstilstand, da omkring 60 millioner mennesker vil blive berørt af det ekstreme vejr i 12 delstater.
Superstormen Sandy kostede i 2012 over 200 mennesker livet.
 - Der er tale om en ny "livstruende snestorm" med vindstød på op til 80 kilometer i timen i og omkring New York City, hedder det i advarsler fra den nationale meteorologiske tjeneste.
- Vær venligt at blive hjemme, siger New Jerseys guvernør, Chris Christie, i henstillinger, der gælder frem til onsdag - og måske længere.
New Yorks guvernør, Andrew Cuomo, forbød al trafik efter klokken 23 tirsdag aften (klokken 05.00 onsdag dansk tid).
 - Hvis man sidder i en bil efter klokken 23 og der ikke er tale om ganske særlige kritiske omstændigheder, så begår man teknisk set en forbrydelse, siger Cuomo.
 Skulle nogen trodse advarslerne fra myndighederne, kan det koste op til 8600 kroner i bøde.
Skolerne på østkysten - deriblandt skolerne i New York City, som er USA's største kommunale skolesystem med over en million elever - er lukket ned. På universiteterne - blandt andet på Harvard og Massachusetts Institute of Technology, er forelæsninger og andre aktiviteter indstillet.
Snestormen, der har fået navnet Juno, er blevet kaldt "potentielt historisk".
Juno bringer ifølge vejrmyndighederne i begyndelsen en del sne med sig, hvorefter vejret eskalerer til en voldsom snestorm med dårlig sigtbarhed og farlige vindstød til følge, hvilket frygtes at kunne lamme dele af østkysten helt frem til onsdag.
