Branchen: Miljøministeren må tage ansvar



 Miljøminister Troels Lund Poulsen (V) må påtage sig et større ansvar for, at regeringens mål for opstilling af vindmøller nås. Det siger direktør for Vindmølleindustrien, Jan Hylleberg.
 - Det er meget beklageligt, at der ikke er sket mere, siger han med henvisning til et statusnotat fra By- og Landskabsstyrelsen som viser, at der inden udgangen af 2008 kun er vedtaget planer i kommunerne om opsætning af vindmøller for 220 megawatt. Yderligere en række projekter er på tegnebrættet, men bliver tidligst vedtaget i 2009 eller 2010.
 Det står i kontrast til en politisk aftale fra foråret, som slår fast, "at der inden udgangen af 2008 er vedtaget lokalplaner for mindst 350 MW". Det mål når regeringen ikke.
 - Der er brug for styring af, at målene kommer hjem. Der er brug for, at ministeren tager fat i den tråd, Anders Fogh Rasmussen har lagt op til, siger Jan Hylleberg med henvisning til statsministerens klimatale på Venstres landsmøde for nylig.

