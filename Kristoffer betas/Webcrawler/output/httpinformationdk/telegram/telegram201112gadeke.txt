Gade: Jeg kendte ikke til fusk med fangetal
Søren Gade afviser at have kendskab til, at danske soldater tog mange flere fanger end hidtil angivet.


 Tidligere forsvarsminister Søren Gade afviser at have haft kendskab til, at danske soldater tog betydeligt flere irakere til fange end de hidtil angivne knap 200.
Det siger han til Dagbladet Holstebro.
- Jeg har henholdt mig til de oplysninger, som jeg fik dengang fra Forsvarskommandoen. Det er, hvad jeg kender til den sag, siger Søren Gade.
Forsvarschef Knud Bartels har over for den nuværende forsvarsminister, Nick Hækkerup, erkendt, at tallet ligger over 500.
Desuden skulle irakiske fanger også "i et mindre antal tilfælde" være blevet ulovligt overgivet til irakiske myndigheder.
- Det er nyt for mig. Men jeg vil ikke tage afstand fra soldaterne. De har min største respekt, siger soldaternes tidligere minister.
I det hele taget anbefaler Søren Gade, at man fjerner sigtekornet fra soldaterne på slagmarken.
Han opfordrer i stedet politikerne til at stå ved deres ansvar.
- Jeg synes, at der er mange politikere, der lige nu løber fra deres ansvar. Jeg synes, at de skulle bakke soldaterne op. Både dem, der var i Irak, og dem der nu er i Afghanistan.
- De danske soldater gør et fremragende stykke arbejde og de har forhindret mange overgreb på både civile og fanger. De skal ikke kriminaliseres, mener Søren Gade.
