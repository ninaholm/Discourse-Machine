KL's hjemmeside kører igen efter hackerangreb
Kommunernes hjemmeside blev lagt ned mandag aften. Usandsynligt, at Anonymous står bag, mener ekspert.


 Det er igen muligt at besøge Kommunernes Landsforenings (KL) hjemmeside, der mandag blev lagt ned af hackere.
Forinden havde den internationale hackergruppen Anonymous truet med at angribe siden.
Hjemmesiden var nede, fordi hackere havde sat servere til konstant at lave forespørgsler på siden, og på den måde kunne den ikke følge med, forklarede KL.
Ud over kl.dk blev også KL's konflikthjemmeside meretidsammen.dk lagt ned, nu da konflikten med de lockoutede lærere er gået ind i sin anden uge.
KL's hjemmeside blev utilgængelig omkring klokken 19, hvilket passede med Anonymous' trusler på YouTube. Her bekræfter en gruppe, der kalder sig Anonymous, også aktionen.
- Kl.dk﻿ er blevet taget ned. Næste mål kommer snart, skriver de under trusselvideoen.
Men ifølge en ekspert er det usandsynligt, at Anonymous står bag.
Vurderingen kommer fra lektor ved Københavns Universitet Lars Konzack, der har beskæftiget sig med hackergruppen i flere år.
- Som jeg opfatter det, så har de kun meget løs tilknytning eller slet ingen tilknytning til den globale internetgruppe Anonymous, siger han til DR Nyheder.
Han peger på flere amatørfejl i angrebet mod kl.dk.
- Når det er det globale Anonymous, så kører tingene meget mere professionelt. Det er nogle af verdens bedste hackere og klogeste hjerner, der slår sig sammen om at lave de her angreb. Så det er lige et niveau højere, end det vi ser her, siger han.
Samtidig mener han ikke, at en international gruppe af hackere vil bruge tid på en skolekonflikt i Danmark. Det er emnet for småt til.
