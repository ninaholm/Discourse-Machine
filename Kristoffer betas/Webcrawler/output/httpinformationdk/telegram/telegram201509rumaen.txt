Rumænien kritiserer Ungarn for grænsehegn
Et grænsehegn mellem to EU-medlemslande er ikke en korrekt gestus fra en politisk synsvinkel, siger Bukarest.


 Rumænien kritiserer Ungarns plan om at udvide et nyt grænsehegn mod øst, så det kommer tæt på Rumæniens grænse. Den ungarske regering siger, at hegnet har til formål at stoppe migranter og få dem til at søge alternative veje ind i området.
- Det rumænske udenrigsministerium finder, at opførelsen af et hegn mellem to EU-medlemslande, der er strategiske partnere, ikke er en korrekt gestus fra en politisk synsvinkel og ude af trit med den europæiske ånd, hedder det i en erklæring fra Bukarest.
 - Den ungarske side er blevet underrettet om vores holdning, hedder det.
Ungarns udenrigsminister, Peter Szijjarto, havde tidligere erklæret, at hvis flygtninge og migranterne forsøger at komme til Ungarn, eksempelvis via Rumænien, så vil de også blive mødt af et hegn her.
- Regeringen har besluttet at træffe forberedelser til opførelsen af et hegn på den ungarsk-rumænske grænse, sagde han mandag.
Ungarn er medlem af EU og deltager også i Schengensamarbejdet om pasfrihed mellem Schengenlandene. Rumænien er også medlem af EU, men ikke med i Schengensamarbejdet.
Tirsdag lukkede de ungarske myndigheder reelt grænsen til Serbien. Det hul, hvor mange migranter og flygtninge er kommet igennem grænsen, blev lukket med skarp pigtråd.
Ud over de eksisterende barrierer ved Serbien-grænsen er Ungarn i gang med at bygge et fire meter højt hegn langs grænsen.
