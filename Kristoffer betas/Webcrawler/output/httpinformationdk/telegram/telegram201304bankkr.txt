Bankkrisen får Cyperns finansminister til at trække sig
Finansministeren på Cypern går for at lette undersøgelse af Cyperns banker.


 Cyperns finansminister, Michael Sarris, trækker sig som følge af den igangværende efterforskning af årsagerne til den lille ønations bankkrise.
 Det oplyser den afgående finansminister til journalister i Cyperns hovedstad, Nicosia.
Han siger, han går, mens en undersøgelse af de cypriotiske banker er i gang.
- Jeg mener, at for at lette arbejdet (med undersøgelsen red.), så er den rette ting at gøre at indgive min afskedsbegæring til republikkens præsident, og det har jeg gjort, forklarer Sarris.
Han er tidligere bestyrelsesformand i den hårdt pressede, cypriotiske bank Laiki.
Cyperns præsident, Nicos Anastasiades, har accepteret opsigelsen.
Cypern er gået ind på omfattende reformer mod en økonomisk hjælpepakke fra EU, Den Europæiske Centralbank (ECB) og IMF, Den Internationale Valutafond.
Det er en økonomisk håndsrækning på 75 milliarder kroner.
Sarris var i sidste måned i Moskva i et forsøg på at få økonomisk hjælp fra Rusland, efter Cypern i første omgang havde afvist en afgift på indeståender i cypriotiske banker, men han måtte vende hjem tomhændet.
Da Cypern i sidste uge omsider godkendte en revideret afgift, der beskærer indeståender på over 100.000 euro (745.000 kroner), blev der indført kapitalkontrol for at forhindre en galopperende kapitalflugt.
På pressemødet siger Sarris, at det endnu er uvist, hvornår de sidste elementer af kapitalkontrollen ophæves.
Mange rige russere har store beløb på konti i Cyperns banker.
 Cyperns præsident siger, at cyprioterne ikke har nogen planer om at forlade eurozonen.
- Vi har ingen intentioner om at forlade euroen. Vi vil på ingen måde eksperimentere med vort lands fremtid, siger Nicos Anastasiades.
Han forsikrer, at der nu er blevet dæmmet op for krisen i den lille østat.
