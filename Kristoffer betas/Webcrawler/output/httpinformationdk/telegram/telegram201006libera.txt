Liberale fører hollandsk gyservalg
Hollands liberale parti VVD ser ud til at få 31 mandater og bliver dermed en snæver vinder af landets parlamentsvalg. Endnu mangler 12 procent af stemmerne.


 Det liberale parti VVD fører med et enkelt mandat foran arbejderpartiet PvdA, efter 88 procent af stemmerne er talt op efter onsdagens hollandske parlamentsvalg.
Partileder Mark Rutte og VVD, der har ført kampagne på beskæringer af Hollands offentlige budgetter, og PvdA har i flere timer stået til at få 31 mandater hver i Hollands 150 mand store parlament.
Den stærkt indvandrerkritiske Geert Wilders og Frihedspartiet, der kræver et stop for immigration fra muslimske lande og en forbud mod flere moskeer i landet, står til at få 24 mandater mod 9 før valget. Partiet kan håbe på at blive del af en koalitionsregering.
Kristendemokraterne (CDA) og den hidtidige premierminister Jan Peter Balkenende har fået en syngende lussing af vælgerne. Partiet står til at få 21 medlemmer af parlamentet mod de nuværende 41.
Balkenende er trådt tilbage som formand for sit parti, som følge af det skuffende resultat ved parlamentsvalget. Han opgiver også sin plads i parlamentet.
- Jeg har informeret partiledelsen om, at jeg opgiver mit partimedlemskab med øjeblikkelig virkning, siger den 54-årige Balkenende.
- Vælgerne har talt og udfaldet er klart, siger han.
VVD har ført meningsmålingerne op til valget og går med sikkerhed voldsomt frem i forhold til partiets nuværende 21 mandater.
Da ingen af partierne bliver i stand til at danne regering alene, skal partiet med flest stemmer lede kommende koalitionsforhandlinger.
