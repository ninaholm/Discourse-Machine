Enhedslisten vil have SAP-undersøgelse
PET mener, at Socialistisk Arbejderparti (SAP) har stået bag ulovligheder. Men justitsministeren vil ikke undersøge anklagen. Det skal han, mener EL.


 Enhedslisten kræver, at justitsminister Lars Barfoed (K) engang for alle frifinder det trotskistiske Socialistisk Arbejderparti (SAP) for anklagen om at have stået bag menneskesmuglinger og en plan om at befri	Blekingegadebanden.
Eller også må Lars Barfoed undersøge, hvorfor sagen tilsyneladende blev henlagt, mener Enhedslistens gruppeformand, Per Clausen.
- Det er ikke acceptabelt, at justitsministeren nu forsøger at afslutte sagen om registreringen af SAP for at have planlagt grove forbrydelser af PET, uden at der tages stilling til, om partiet er skyldig i de handlinger, de anklages for, eller om anklagerne er det rene opspind, siger Per Clausen.
Et flertal uden om VK-regeringen har tidligere krævet en undersøgelse af anklagen som fremføres i PET-Kommissionens beretning.
Men efter at Lars Barfoed har afvist, at der er behov for en sådan undersøgelse, vil Enhedslistens gruppeformand forsøge at samle et flertal i Folketingets retsudvalg. Et flertal som skal pålægge justitsministeren at komme med en afklaring.
- Det er grotesk, hvis en organisation og dens medlemmer skal finde sig i at blive hængt ud i offentligheden for at have planlagt alvorlige forbrydelser, uden at denne sag efterfølgende opklares, siger Per Clausen. 
