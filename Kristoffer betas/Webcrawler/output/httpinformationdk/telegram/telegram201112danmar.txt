Danmark har allerede lav skat på arbejde
Danmark har lavere skat på arbejde end gennemsnittet blandt de 15 gamle EU-lande, påpeger professor.


 Regeringen vil sænke skatten på arbejde, så der er større gevinst af at arbejde til lav løn end at leve af sociale ydelser.
Men Danmark ligger allerede lunt i svinget med ret lav skat på arbejde.
Det påpeger Jørgen Goul Andersen, som er professor i statskundskab på Aalborg Universitet.
- Når det gælder skat på arbejde, så ligger vi faktisk lavt, i hvert fald i sammenligning med de 15 gamle EU-lande. Vi ligger under gennemsnittet både for lavindkomster, mellemindkomster og højindkomster, siger han.
Billedet er det samme for marginalskatten med undtagelse af højindkomster, hvor Danmark er lige akkurat over gennemsnittet.
Professoren har kikket i den nyeste udgave af Taxing Wages, som udgives af OECD, industrilandenes økonomiske samarbejdsorganisation.
Trods den lave skat på arbejde, så har danskerne et højt skattetryk.
 - Det er, fordi vi har høj skat på biler og benzin og en høj moms på 25 procent. Vi er vel det eneste EU-land, som ikke har differentieret moms, hvor der er lavere moms på fødevarer, siger Jørgen Goul Andersen.
Der er meget lidt konkret dansk viden om effekten af at sætte skatten på arbejde ned, fortæller han.
- Det kan gå begge veje. Hvis jeg ikke skal betale så meget i skat, så kan jeg klare mig med at arbejde mindre og stadig have lige så mange penge til overs, siger han.
- Den anden mulighed er, at det ses som dyrt at holde fri, hvis der er lav skat på arbejde. Så kunne jeg arbejde i stedet for og tjene noget mere.
De lærde er nogenlunde enige om, at effekten af, at folk arbejder mere, vil være størst, hvis skatten sænkes.
- Men det er svært at sige, hvordan effekten vil være i øjeblikket med forholdsvis høj arbejdsløshed, hvor arbejdsgiverne ikke ligefrem tigger folk om at tage overarbejde, siger Jørgen Goul Andersen.
