USA foreslår at destruere kemiske våben i Syrien
Amerikanerne er gået væk fra idéen om, at Syriens kemiske våben skal bringes til ødelæggelse i et andet land.


 USA foreslår nu, at destruktionen af Syriens kemiske våben skal foregå i Syrien med hjælp fra et mobilt amerikansk anlæg. Det skriver Reuters.
Tidligere har amerikanerne ellers foreslået at fragte våbnene til ødelæggelse i et andet land - og her blev der peget på flere mulige lande - heriblandt Norge.
Det er organisationen for forbud mod kemisk våben, OPCW, der skal sørge for, at Assad-regimets destrueres, og hvordan og hvor det skal ske.
 Og det amerikanske forsvarsministerium rådgiver nu OPCW om, at den bedste og sikreste måde at ødelægge de kemiske våben på er at gøre det på selve stedet, hvor de befinder sig.
USA har desuden - i form af et mobilt anlæg - teknologien, som gør det muligt at udføre ødelæggelsen i Syrien.
- Vores reaktion på forslaget er, at det lyder interessant, siger en kilde i OPCW ifølge Reuters.
Efter at være blevet truet med et amerikansk ledet angreb gik den syriske præsident, Bashar al-Assad, midt i september med til at lade sig kemisk afvæbne af OPCW.
Assad har angiveligt omkring 1000 ton kemiske våben placeret på mere end 100 forskellige steder i Syrien.
 Over 100.000 syrere har mistet livet i konflikten mellem de syriske styre og oprørerne, der startede for to et halvt år siden.
