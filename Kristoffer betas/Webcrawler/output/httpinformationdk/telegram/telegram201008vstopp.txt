V vil stoppe social turisme om børnecheck
Skønt Venstre står vagt om EU-regler, vurderer partiet, at udlændinge udnytter børnecheck ved social turisme mod Danmark, siger socialordfører Ellen Trane Nørby


 Venstre forsvarer fælles EU-regler om børnecheck, da de også omfatter danskere, som arbejder i udlandet. Alligevel vil partiet granske, om udlændinge udnytter børnechecken ved "social turisme", hvor de får store udbetalinger efter kort ophold i Danmark.
Det siger Venstres socialordfører Ellen Trane Nørby, fordi polakker og andre EU-borgere kan få børnepenge uden mindstekrav om ugentlig arbejdstid efter en EU-forordning, som trådte i kraft den 1. maj i år.
- Der er meget god grund til at kigge reglerne igennem for at sikre, at der ikke er nogle smuthuller, så man kan udnytte de gode velfærdssystemer, man har i Danmark. På den anden side skal vi respektere de fælles EU-regler. De er også med til at sikre danske arbejdstagere i udlandet, siger hun.
Misbrug kan forebygges ved at ændre børnechecken til et skattefradrag eller ved et optjeningsprincip ligesom folkepension, som kun udbetales fuldt til folk, som har opholdt sig 40 år i Danmark, påpeger Ellen Trane Nørby.
- Så kan der ikke være en social turisme mod Danmark, som man egentlig ikke er berettiget til, mener hun.
Venstre vil også vurdere, om fem fælleskommunale centre kan udbetale børnecheck til EU-borgere ligesom boligstøtte og folkepension, forklarer hun.
- Så skal kommunerne ikke enkeltvis vurdere, om en arbejdstager er berettiget til nogle tilskud eller ej. Det er vigtigt, at vi har den samme praksis over hele landet, siger Ellen Trane Nørby. 
