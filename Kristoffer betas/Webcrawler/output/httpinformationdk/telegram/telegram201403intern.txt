Intern kritik: S-ledelse er politisk tonedøv
Den socialdemokratiske kreds i Nordjylland langer ud efter partitop. Lokalt folketingsmedlem er enig i kritik.


 Socialdemokraternes partitop bliver kritiseret for at være "aldeles politisk tonedøv".
Det er Socialdemokraternes kredsformand i Frederikshavn, Stig Lundbo, der langede ud efter partitoppen på kredsens generalforsamling.
Med sin bestyrelses opbakning talte han lørdag dunder mod partitoppen, skriver netmediet Kanalfrederikshavn.dk.
Det nordjyske socialdemokratiske folketingsmedlem Bjarne Laustsen deltog også i mødet i Frederikshavn, og han erklærede sig enig i budskabet.
Stig Lundbo mener, at befolkningen er blevet skuffet over den førte politik, og kritikken blev enstemmigt godkendt.
- Det er ubegribeligt, at Socialdemokraterne ikke ser, at regeringen godt og grundigt er ved at fyre sig selv.
- De dele af befolkningen, der bragte regeringen til magten, er i alt for stor grad blevet skuffede, opgivende og ramt af håbløshed, sagde han.
Over for Jyllands-Posten erklærer kredsens folketingsmedlem, Bjarne Laustsen, sig enig i udlægningen.
- Jeg har ingen grund til at sige noget imod det, som kredsen har fundet frem til. Det er det samme, jeg har hørt andre steder. Man vil gerne have, at man fører klassisk socialdemokratisk politik. Det er budskabet, siger han.
Socialdemokraternes politiske ordfører, Maja Panduro, sige til TV2, at hun ikke er enig i kritikken.
- Det er ingen hemmelighed, at det har været hårdt. Det er der mange, der synes, og det synes jeg også. Men jeg er ikke enig i, at vi ikke har lavet politik på den socialdemokratiske måde.
- Hvis vi bare havde fortsat den tidligere regerings linje, havde vi været nødt til at skære ned på velfærden, siger hun til TV2.
Bjarne Laustsen blev genvalgt som partiets folketingskandidat i Frederikshavn-kredsen.
