Region vil optage snak med lægevagt



 Samtaler mellem patienter og lægevagten vil nu også blive optaget i Region Nordjylland. Hidtil har kun Region Syddanmark og Region Midtjylland slået båndoptageren til, når patienter ringer til lægevagten.
 - Det er en ekstra sikkerhed for begge parter - såvel patienterne som lægerne. Skulle der opstå tvivl omkring et sagsforløb, har vi med en optagelse mulighed for at gå tilbage og finde frem til sagens rette sammenhæng, siger regionsrådsformand Ulla Astman.
 I de seneste dage har lægevagtordningen været udsat for massiv kritik, ikke mindst på baggrund af en sag fra Region Sjælland, hvor en lille dreng døde, fordi han havde slugt et batteri. Forinden havde forældrene forgæves søgt hjælp hos en række læger, herunder vagtlægen.
 Sundhedsminister Jakob Axel Nielsen har tidligere opfordret regionerne til at optage samtalerne på bånd.
