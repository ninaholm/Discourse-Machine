Fez Fez fra Odense smides ud af Danmark
Rigsadvokaten får opfyldt kravet om udvisning af stærkt kriminel mand med otte børn og hustru i Odense.


 Den kriminelle statsløse palæstinenser Fez Fez fra Odense skal udvises af Danmark, fastslår Højesteret onsdag i en i principiel dom.
Mahmoud Khalil Salem har otte børn og hustru her i landet, men det hindrer ikke, at han udvises.
Sagen om den 41-årige førtidspensionist har skabt stort røre, fordi han både i byretten og senere i landsretten undgik at blive forvist.
I stedet fik han begge steder det gule kort i form af en betinget udvisning.
De syv dommere i Højesteret var dog ikke enige om resultatet. En af de syv stemte for en betinget udvisning.
Fez Fez er blevet idømt fængsel i seks år for omfattende salg af hash, afpresning og trusler.
De hårdhændede metoder har han blandt andet brugt i kraft af sit medlemskab af banden Black Ghost.
Han har selv sagt, at han var blandt de fem øverste i banden, og han er dømt for at have opkrævet beskyttelsespenge for gruppen.
I Højesteret har spørgsmålet udelukkende drejet sig om, hvorvidt det strider mod menneskerettighederne at udvise Fez Fez.
Om han faktisk kan udsendes til enten Libanon eller Syrien afgøres først senere. Mandens forsvarer, Michael Juul Eriksen, forventer, at det ikke kan lade sig gøre, og derfor kan det ende med, at han må leve på såkaldt tålt ophold i Center Sandholm.
Det indebærer meldepligt, og at han får 10 kroner om dagen til fornødenheder.
En række andre udviste, som ikke kan sendes til hjemlandet, lever i forvejen på tålt ophold i Sandholm.
Med dommen har anklagemyndigheden fået sit krav opfyldt, men dommerne afviste et tilsvarende krav over for to andre mænd, en armenier og en bosnier.
Begge er unge - 20 og 21 år - og kom til Danmark i en meget ung alder. Den ene var tre år, og den anden var otte-ni år.
