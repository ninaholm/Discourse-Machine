Søndag sne og så er der plusgrader på vej
Søndagens snevejr bliver erstattet af sol og enkelte plusgrader flere steder i landet.


 Er du ved at være godt træt af snevejret, så er der godt nyt på vej. Ifølge DMI bliver søndagens snevejr nemlig erstattet af både solstråler og et par plusgrader flere steder i landet.
- Det ser ud til, at vi får et par dage, hvor der kun er enkelte snebyger, og flere steder bevæger temperaturen sig op over frysepunktet, siger Tyge Rasmussen, der er vagtchef hos DMI.
Søndagens snevejr, der rammer det meste af Danmark, skal dog lige overstås først. Ifølge DMI stilner det af vestfra hen på eftermiddagen, og København burde slippe for sneen hen på aftenen.
På Bornholm og Lolland-Falster er snevejret søndag ledsaget af blæst og fygning, hvilket får Vejdirektoratet til opfordre til ekstra forsigtighed på grund af sne- og isglatte veje.
Det samme gælder i Østjylland, og i hele landet bør bilister sænke farten, fordi sneen falder hurtigere end saltet kan følge med, lyder rådet fra Vejdirektoratet.
Også DSB er fortsat ramt af vintervejret flere steder. Antallet af afgange fra København til Lolland-Falster er reduceret til et tog i timen på grund af et kraftigt snefald fredag, ligesom togtrafikken til Sverige bærer præg af voldsomme snemængder i nabolandet.
Enkelte tog i og omkring København er aflyst, men i resten af landet kører togtrafikken indtil videre nogenlunde efter planen.
