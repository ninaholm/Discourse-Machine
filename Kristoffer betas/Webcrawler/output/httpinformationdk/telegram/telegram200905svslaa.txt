S og V slås om lukkedage



 Indenrigs- og socialminister Karen Ellemann (V) kunne ikke sin lektie, mener Socialdemokraterne, da hun i dag var i samråd om daginstitutionernes lukkedage i Folketingets Kommunaludvalg.
 Her holdt hun fast i, at de 65 millioner kroner, der er afsat til at fjerne lukkedage, er tilstrækkeligt til at fjerne de drypvise lukkedage. Og hun sagde i den forbindelse, at Familie- og Arbejdslivskommisionens anbefalinger om lukkedagene går ud på at bruge 500 millioner kroner til at afskaffe samtlige lukkedage, dvs. også ferieperioder omkring årsskiftet og om sommeren.
 - Den halve milliard ville være beløbet, hvis man fuldstændig gennemtrumfede, at enhver daginstitution i dette land altid skulle holde åbent. Det her beløb med at snakke om 65 millioner kontra en halv milliard, handler altså om, at den halve milliard ville være, hvis man simpelthen insisterede på, at samtlige institutioner altid skulle holde åbent, sagde Karen Ellemann.
 Men det har hun forstået helt forkert, mener Rasmus Prehn, kommunalordfører hos Socialdemokraterne. 
 Kommissionens anbefalinger omfatter ikke ferieperioderne, men kun de i gennemsnit otte drypvise lukkedage, som daginstitutionerne holder i løbet af et år for at få tid til ferie og kursus. Og af dem foreslår kommissionen kun at fjerne halvdelen. Det er til gengæld meget dyrt. Alene det vil koste 640 millioner kroner, påpeger Rasmus Prehn. Sammenlignet med det rækker 65 millioner kroner ikke langt.
 Han mener derfor, at Karen Ellemann har misinformeret Folketinget.
 - Hun taler usandt, sagde han efter samrådet.
,
