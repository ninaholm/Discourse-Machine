EL giver grønt lys til rød finanslov
Enhedslisten kan stemme for S-SF-regerings finanslov. Det vedtog et stort flertal ved partiets årsmøde i København.


 Enhedslistens folketingsmedlemmer kan stemme for finansloven under en S-SF-regering.
Det vedtog de delegerede med overvældende flertal lørdag på partiets årsmøde i København. Her støttede de hovedbestyrelsens forslag om, at liste Ø bryder med partiets historiske linje. Hidtil har Enhedslisten stemt imod finansloven, fordi den populært sagt rummer penge til kirke, krig og kongehuset.
Enhedslisten undlod dog i 1996 at stemme til finansloven under SR-regeringen, fordi Venstre og Konservative truede med at vælte regeringen. 
- Vi sender nu et klart signal til Socialdemokraterne og SF og ikke mindst deres græsrødder, siger partiets politiske ordfører, Johanne Schmidt-Nielsen.
- Hvis de er klar til at føre en ny politik og til at være loyale over for sosuassistenten, tømreren og den studerende, som Lars Løkke Rasmussen er over for bankdirektørerne, så er vi parate til at samarbejde. Også om finansloven, siger Johanne Schmidt-Nielsen.
Forslaget blev vedtaget efter en langvarig diskussion på årsmødet i Korsgadehallen på Indre Nørrebro. Her mente modstanderne, at Enhedslisten blandt andet kan blive medansvarlig for krigen i Afghanistan. Hovedbestyrelsesmedlem Hans Jørgen Vad, som stod bag et andet forslag, der krævede "et markant skift", advarer mod en "finanslovfiksering":
- Jeg er bange for, at Enhedslisten mister profilen og begynder at skære kanterne af i forhold til Socialdemokraterne og SF. Det er fortænkt og hypotetisk at tro, at vi dermed vælter en socialdemokratisk ledet regering fra dag ét, hvis vi ikke vil stemme for finansloven, siger Hans Jørgen Vad.

