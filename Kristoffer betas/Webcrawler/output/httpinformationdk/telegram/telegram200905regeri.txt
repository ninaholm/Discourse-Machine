Regeringen satser på øget piratindsats



 Danmark er klar til at sende et nyt orlogsskib til Somalias kyst for at jagte pirater og beskytte handelsskibe. Regeringen stiller et skib til rådighed for Natos styrke i 2010, men det er formelt Nato, der afgør, om flådestyrken skal sættes ind i kampen mod pirater. 
 Men regeringen arbejder intenst på, at Nato-styrken kommer til at indgå i kampen mod pirater, der især er problematisk i Adenbugten ud for Somalias kyst. Danmark leder flådestyrken i dele af 2010.
 I et brev til Danmarks Rederiforeningen bekræfter statsminister Lars Løkke Rasmussen, at Danmark forsøger at få Nato til at indsætte styrken mod pirater. I brevet skriver statsministeren, at skibet vil være i Absalon-klassen, samt at skibet vil være fremme i slutningen af året eller i begyndelsen af det ny. Det betyde reelt, at der enten er tale om Absalon eller Esbern Snare.
 Det glæder vicedirektør i Danmarks Rederiforening, Jan Fritz Hansen.
 - Det er glædeligt, at Danmark som førende søfartsnation fortsat kan være med til at vise vejen, også over for det internationale samfund, når det gælder piratbekæmpelse. Vi må simpelthen være med til at bekæmpe det uvæsen, siger Jan Fritz Hansen og påpeger, at Danmark er verdens tredjestørste søfartsnation.
 - Der sejler 60 skibe gennem Adenbugten hver dag. 10 procent af dem er danske, og det ville være uansvarligt, hvis ikke vi var med til at beskytte vores interesser, siger han.

