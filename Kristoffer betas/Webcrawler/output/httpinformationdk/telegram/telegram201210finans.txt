Finansskat et nøk nærmere virkeligheden
11 EU-lande vil prøve at enes om at indføre en fælles finansskat i deres begrænsede kreds.


 11 EU-lande melder sig tirsdag parat til at indføre en ny skat på finansielle transaktioner, hvis ellers de kan enes om betingelserne.
EU's skattekommissær Algirdas Semeta konstaterer i forbindelse med et møde tirsdag i Luxembourg mellem EU's økonomi- og finansministre, at der nu er 11, der har ytret interesse for at være med.
Men Semeta understreger samtidig, at "enighed om at indføre skatten er en anden sag, som skal diskuteres her i kredsen".
Det er et af det seneste års sværeste sager på den europæiske dagsorden, som dermed er kommet et nøk nærmere virkeligheden.
Tysklands og især Frankrigs finansminister har presset på for at indføre skatten i en begrænset kreds, efter at de under det danske EU-formandskab i juni kunne konstatere, at det ikke lod sig gøre at få samtlige 27 EU-lande med.
De 11 lande beder nu kommissær Semeta om at skrive et nyt forslag til en skat på finansielle transaktioner - også kendt som FTT eller tobinskatten - som kun skal gælde for de lande, der ønsker at være med.
I forbindelse med tirsdagens Ecofin-møde i Luxembourg understreger økonomiminister Margrethe Vestager (R), at Danmark stadig er i samme båd som flertallet af de 27 EU-lande.
Men selv om hun stadig ikke forestiller sig, at Danmark vil deltage, har hun heller ikke tænkt sig at blokere for, at de andre indfører skatten.
- Det, synes jeg, ville være utidig indblanding, når nu de så gerne vil, siger Vestager.
 Siden EU-uenigheden i juni har Frankrig indført en rent national finansskat.
Samtidig har den franske regering presset på for at samle nok opbakning fra andre EU-lande til, at man kan aktivere en sjældent anvendt EU-regel for et samarbejde, der ikke gælder alle 27 medlemmer.
Det kræver, at mindst ni lande er med.
De lande, der er med ud over Frankrig og Tyskland, er Grækenland, Spanien, Portugal, Østrig, Slovakiet, Belgien, Slovenien, Italien og Estland.
Det er dog stadig langtfra givet, at skatten så bliver til noget. De 11 potentielt interesserede lande har blandt andet meget forskellige opfattelser af, hvordan provenuet fra den nye skat skal bruges.
