Danmark i top blandt jordens storforbrugere
Danmark ligger i top på liste over nationer, der slider mest på jorden. Vi er endda være end amerikanerne.


 Danmark er et af de lande i verden, der tærer allermest på jordklodens ressourcer. WWF Verdensnaturfonden placerer Danmark på en kedelig fjerdeplads på listen over nationers forbrug af naturens ressourcer per indbygger - de såkaldte økologiske fodaftryk.
Øverst på listen ligger golfstaten Qatar, der bliver fulgt i hælene af Kuwait og De Forenede Arabiske Emirater. Og så kommer altså Danmark efterfulgt af USA, viser WWF's Living Planet Report 2012, der udkommer hvert andet år.
Rapporten slår samtidig fast, at lande, hvor befolkningen har høje indkomster, har økologiske fodaftryk, der er fem gange større end i lavindkomstnationer.
- Vi lever, som havde vi en ekstra planet til rådighed, siger WWF's internationale generaldirektør, Jim Leape, ifølge nyhedsbureauet AFP.
Samtidig er fodaftrykkene blevet dobbelt så store siden 1966, lyder det fra Verdensnaturfonden.
- Vi bruger 50 procent flere ressourcer, end hvad jorden kan producere bæredygtigt, og medmindre vi ændrer kurs, vil det tal vokse hastigt - i 2030 vil end ikke to planeter være nok, advarer Jim Leape.
WWF skriver, at hvis alle verdens borgere levede på samme måde som en amerikaner, ville der være brug for fem jordkloder til at levere naturrigdomme.
Biodiversiteten er også truet, advarer rapporten. Der er sket et fald på 30 procent i biodiversitet i forhold til 1970. Og i de hårdest ramte tropeegne i lavindkomstlande noterer WWF et fald på hele 60 procent.
Rapporten kommer måneden før verdenstopmødet Rio+20-topmøde. Her kan en reduktion af højindkomstlandes økologiske fodaftryk passende komme på dagsordenen, mener WWF:
- Rio+20 kan og må være øjeblikket, hvor regeringer sætter en ny kurs mod bæredygtighed, fastslår Leape.
Danmarks høje placering på listen er tidligere blevet forklaret med et stort forbrug af kød og et højt udslip af drivhusgasser.
