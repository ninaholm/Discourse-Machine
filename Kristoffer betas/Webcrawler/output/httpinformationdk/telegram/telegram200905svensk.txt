Svensker-jagt på billige danske boliger



 Boligpriserne i Danmark rasler ned og det har i første kvartal af året ført til, at flere svenskere har fundet fidus til at bosætte sig i København. Det fremgår af Stastistiska Centralbyråns flyttestatistik for første kvartal af 2009, hvor 272 svenskere og andre nationaliteter har fundet vej over sundet fra Skåne til hovedstadsregionen. Det er en stigning på 8 procent i forhold til samme periode sidste år.
 - Migrationstallene bekræfter, hvad vi allerede ved: At boligpriserne er en styrende faktor for, hvor man vælger at bosætte sig. Og med mere rimelige priser på det danske boligmarked er der en del svenskere, der har fået muligheden for at få deres drøm om at bo på den danske side opfyldt, siger analysechef for Øresundsbroen Britt Andresen.
 Ifølge Britt Andresen er det boligpriserne, der har holdt svenskerne tilbage fra at bosætte sig i Danmark.
 - For de svenskere, der allerede har job i Danmark og får løn i danske kroner, byder de faldende danske boligpriser på en god mulighed for at bosætte sig i eller omkring den danske hovedstad, siger Britt Andresen.
 Også ejendomsmæglerne mærker interessen fra den anden side af sundet.
 - Vi har selv registreret, at der er flere svenskere, som forsøger at finde bolig i Danmark eller gerne vil sælge den, de har i Sverige for at flytte herover, siger Torben Lund, direktør for projektsalg og erhverv ved DanBolig.
 Det er dog stadig danskerne, der udgør hovedparten af de personer, der flytter til Danmark fra Sverige. 65 procent eller 779 danskere flyttede i første kvartal over sundet.
