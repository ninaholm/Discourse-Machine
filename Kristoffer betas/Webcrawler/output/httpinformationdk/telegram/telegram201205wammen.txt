Wammen: Serbisk leder har bekymrende fortid
Europaministeren accepterer det serbiske folks valg af præsident og håber, at landet fortsætter reformkursen.


 Den siddende serbiske statsleder, Boris Tadic, er søndag blevet vippet af pinden som landets præsident til fordel for Tomislav Nikolic, som er tidligere ultranationalist og var en af ekspræsident Slobodan Milosevic' støtter.
Den nyvalgte præsident har de senere år forsøgt at brande sig selv som en mere moderat kandidat.
Det image håber Danmarks europaminister, Nicolai Wammen, at den nyvalgte præsident nu vil lade skinne igennem i sine handlinger.
- Landet blev for nylig kandidatland til EU, og det forpligter den nye præsident i forhold til at leve op til de indgåede aftaler og gennemføre de lovede reformer, siger ministeren og fortsætter:
- Nu er valgkampen slut, og det er tidspunktet, hvor han med handlinger skal bevise, at også under hans ledelse vil landet stå for en reformkurs.
Ministeren er især optaget af landets ageren over for Kosovo.
- Det er klart, at han i fortiden har haft en kurs, som gav anledning til bekymring, så nu skal han fremadrettet vise, at han vil fortsætte Serbiens reformkurs.
- Og jeg kan forstå, at han i aften (søndag, red) har lagt en afdæmpet linje i forhold til Kosovo, siger Nicolai Wammen.
Ministeren respekterer serbernes valg af præsident, men lægger ikke skjul på, at den danske regering og EU har arbejdet godt sammen med den tidligere præsident.
- Nu er det op til den nye at vise, at han vil fortsætte med en normalisering af forholdet til Kosovo.
Hos regeringskollegerne fra De Radikale vækker den nyvalgte præsident dog bekymring. Det siger partiets EU-ordfører Sofie Carsten Nielsen.
- En anden præsident kan gøre en stor forskel, hvis man ikke er interesseret i at opfylde kriterierne for medlemskab af EU eller blot er interesseret i at trække tiden ud.

- Hvis det sker, kan det i sidste ende betyde, at man blot kommer til at udskyde Serbiens mulighed for medlemskab, siger ordføreren.
Valget søndag er tredje gang, at Nikolic har stået over for Tadic i den afgørende valgrunde.
