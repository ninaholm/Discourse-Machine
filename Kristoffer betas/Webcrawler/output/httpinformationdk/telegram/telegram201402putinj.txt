Putin og Janukovitj holder krisemøde i Sotji
Vladimir Putin og Viktor Janukovitj har holdt et kort møde på tomandshånd under vinter-OL i Sotji.


 Ruslands præsident, Vladimir Putin, har taget en snak på tomandshånd med Ukraines trængte præsident, Viktor Janukovitj, under det netop indledte vinter-OL i Sotji.
Mødet mellem de to var ventet, efter at russerne har fastfrosset hjælpen til den tidligere sovjetrepublik.
Hjælpen holdes tilbage, indtil Rusland ved, hvem der skal erstatte den russisk-venlige Mykola Azarov, som blev fjernet fra posten som Ukraines premierminister i sidste uge for at tilfredsstille oppositionen.
- Der har været et møde under begivenhederne her. Det skete på tomandshånd under åbningsceremonien, siger Putins talsmand.

Talsmanden vil ikke afsløre, hvad de to ledere diskuterede under mødet.
Der har været indenrigspolitisk krise i Ukraine, siden Janukovitj i slutningen af november sidste år lagde en handels- og associeringsaftale med EU på is og i stedet indgik en aftale med Rusland.
Demonstrationer i landet har siden udviklet sig til et krav om præsidentens afgang.
