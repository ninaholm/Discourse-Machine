Fagforbund vil forhindre greencard til ufaglærte job
Det skal være slut med, at en indisk ingeniør tager et ufaglært job som avisbud i Danmark, mener 3F.


 Der skal laves en række ændringer af greencard-ordningen, så udlændinge ikke tager ufaglærte job. Sådan lyder det nu i et debatindlæg i Politiken onsdag fra forbundssekretær Per Christensen fra fagforbundet 3F.
Mens man i dag kan få greencard i op til tre år, skal det begrænses til et halvt år. Det skal fremover ikke være muligt for greencard-holdere at tage job, der ikke kræver minimum en bachelorgrad. Og så skal antallet af greencard afgøres af den økonomiske situation, så der lukkes færre udlændinge ind, når arbejdsløsheden stiger.
- Der kan med rette sættes spørgsmålstegn ved, om greencard-ordningen fungerer i forhold til at sikre højtuddannet udenlandsk arbejdskraft i Danmark, skriver Per Christensen i Politiken.
Greencard-ordningen blev indført i 2007 for at tiltrække kvalificeret udenlandsk arbejdskraft til Danmark.
Men flere undersøgelser viser, at udlændinge med greencard ender i ufaglærte job. Og det går ud over 3Fs medlemmer med ingen eller kort uddannelse i for eksempel industrien eller rengøringsbranchen, lyder det fra fagforbundet.
Forslaget får dog en kølig modtagelse af Dansk Industri, hvor arbejdsmarkedskonsulent Claus Aastrup Seidelin "anerkender, at der er problemer med ordningen, som den er", men ikke mener, at af en reducering af ansøgningsperioden til seks måneder er vejen at gå.
I stedet for 3F-forslaget om at nægte greencard-holdere arbejde under bachelorniveau lægger Claus Aastrup Seidelin op til en revideret pointordning:
- Der er et mismatch mellem den måde, man giver point på nu, og den efterspørgsel, der er ude på arbejdsmarkedet.
- Pointtildeling bør afspejle virkeligheden bedre, så man tildeles flere point, hvis man kommer til Danmark med kompetencer inden for et fagområde, hvor der er stor efterspørgsel, siger han til Politiken.
I Novum, en interesseorganisation for højtuddannede nydanskere, anerkender direktør Vanessa de Oliveira Stephensen, at det er uhensigtsmæssigt, når greencard-holdere tager ufaglært arbejde.
Men nøglen til at forbedre ordningen ligger først og fremmest i jobcentrene, mener hun:
- Jobcentrene bør hjælpe greencard-holdere bedre til at få et job, der modsvarer deres kvalifikationer, siger Vanessa de Oliveira Stephensen til Politiken.
