76 har søgt asyl i Danmark over weekenden
På tre uger med grænsekontrol har 1110 søgt asyl i Danmark. Søndag bød på det laveste antal siden 4. januar.


 Fra fredag til søndag er der registreret 76 nye asylansøgere i Danmark, viser den nyeste opgørelse fra Udlændinge- og Integrationsministeriet.
De fordeler sig med 30 ansøgere fredag, 32 lørdag og 14 søndag.
Dermed blev der søndag registreret det laveste antal asylansøgere, siden regeringen valgte at indføre den midlertidige grænsekontrol 4. januar. På de tre uger er der i alt registreret 1110 asylansøgere.
Den nyeste opgørelse bekræfter tendensen med, at antallet af asylansøgere holder sig på et lidt lavere niveau i forhold til først på måneden.
Tallene stammer fra politiets system, Polsas, og er forbundet med usikkerhed, da der løbende foretages efterregistreringer.
I forbindelse med finanslovsforslaget opjusterede Venstre-regeringen forventningen for antallet af asylansøgere fra 15.000 til 25.000 for i år.
Af de asylansøgere, der ankom i weekenden, er 28 fra Afghanistan, 23 fra Irak og fem fra Syrien.
De seneste asyltal er blevet opgjort, samme dag som justitsminister Søren Pind (V) deltager i et uformelt ministermøde i Amsterdam, hvor netop grænsekontrollen er på dagsordenen.
Samtidig deltager udenrigsminister Kristian Jensen (V) og udlændinge- og integrationsminister Inger Støjberg (V) i et møde i Europaparlamentets borgerrettighedsudvalg, hvor de skal forsvare og forklare de nye danske asylstramninger.
Parlamentarikerne ønsker blandt andet at høre den danske regerings overvejelser om at beslaglægge asylansøgeres værdigenstande og udskyde muligheden for at få familiesammenføring fra et til tre år.
