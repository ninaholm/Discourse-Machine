Rigsrevisor kritiserer sundhedsminister
Sundhedsministeriet har svigtet løfter om at tjekke sammenhæng mellem private sundhedsforsikringer og ventelister, mener rigsrevisor Henrik Otbo.


 Sundhedsministeriet har ikke opfyldt sit tilsagn om at analysere, hvordan private sundhedsforsikringer til godt en million danskere påvirker ventetiden i det offentlige sundhedsvæsen.
Det siger rigsrevisor Henrik Otbo i sit notat til Folketingets fem statsrevisorer.
- Jeg finder ikke fremdriften i sagen tilfredsstillende. Ministeriet bør nu sikre et målrettet forløb, så spørgsmålet snarest kan belyses, skriver han. 
Da Sundhedsministeriet ikke har kunnet konkludere på sin granskning af sagen, skal en forsker udefra belyse spørgsmålet. 
Derimod roser rigsrevisor Danske Regioner for at sikre større kvalitet fra privathospitaler og klinikker. De skal gradvis omfattes af Den Danske Kvalitetsmodel med 104 standarder for god kvalitet. Modellen er tilbudt 36 somatiske privathospitaler, som dækker 75-80 procent af den offentligt betalte aktivitet.
Desuden stiller regionerne krav til 150 private klinikker, som fra 2011 skal opfylde krav til kvaliteten samt dokumentere behandlingen. Kravet gælder typisk speciallægeklinikker.
I fællesaftalen (kontrakten) for 2010 skal privathospitaler og klinikker indberette utilsigtede hændelser til Dansk Patientsikkerhedsdatabase. Desuden skal de lægge en plan for vagtberedskabet og en instruks, når patienter flyttes til offentlige sygehuse.
- Jeg finder det tilfredsstillende, at Danske Regioner har taget en række initiativer til skærpelse af kvalitets- og dokumentationskravene til de private sygehuse og klinikker, som udfører behandlinger under den udvidede fritvalgsordninger, skriver Henrik Otbo. 

