Mexico fanger narkoleder i voldspræget stat
Bandeleder med øgenavnet "tigeren" er anholdt - mistænkt for blandt andet kidnapninger og drab på militærfolk.


 Mexicos myndigheder har anholdt lederen af en narkobande, som er allieret med et af de berygtede narkokarteller i landet.
45-årige Leonor Nava er leder af Los Rojos i den voldsprægede stat Guerrero, og han går under øgenavnet "El Tigre" (tigeren, red.). Narkobossen er mistænkt for at smugle stoffer ind i USA, afpresning og kidnapninger.
Derudover bliver han efterforsket i forbindelse med et drab på otte militærfolk i december 2008.
Los Rojos samarbejder med Beltran Leyva-kartellet, som blev delt op i flere grupperinger, efter at kartellets leder blev slået ihjel i 2009.
Guerrero er en af de mest voldelige områder i Mexico, og staten grænser til staten Michoacan, som myndighederne i år har været nødt til at forstærke med militærstyrker og politi for at bekæmpe narkokartellerne.
Michoacan er berygtet for de blodige narkoopgør, og La Familia, som er blandt de mest frygtede og voldelige af kartellerne, har sin højborg i staten. Her strides gruppen med et andet kartel, Los Zetas.
Bandevold og narkokarteller har hærget Mexico i årtier. Mindst 70.000 mennesker er blevet dræbt alene i perioden 2006-2012.
 Da præsident Enrique Peña Nieto overtog ledelsen af landet i december 2012, svor han, at volden ville blive reduceret, og at kampen mod narkotikasmuglere ville blive mere effektiv med mere koordinering og bedre efterretninger.
