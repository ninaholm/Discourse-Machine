EU vil give nødhjælp til Grækenland for milliarder
Der er ingen tid at spilde for at forhindre menneskelige lidelser inden for egne grænser, siger EU-kommissær.


 EU skal de kommende tre år yde nødhjælp for over fem milliarder kroner til Grækenland og andre EU-lande, hvor en større humanitær krise truer som følge af den store tilstrømning af flygtninge og migranter.
Det foreslår Christos Stylianides, der er EU-kommissær med ansvar for humanitær bistand og krisestyring.
- Antallet af flygtninge bliver ved med at stige, og det samme gør deres humanitære behov, siger Christos Stylianides onsdag efter EU-Kommissionens ugentlige møde.
- Det her er ekstraordinære tider. Vi må optrappe vores indsats for at undgå, at situationen forværres yderligere, siger han.
Over en million flygtninge og migranter kom til Europa sidste år, mens der allerede er kommet mindst 110.000 flere i år. De fleste er kommet via Tyrkiet og går i land på de græske kyster.
Mindst 25.000 flygtninge og migranter er i øjeblikket strandet i Grækenland, efter at det ene land efter det andet langs den vestlige Balkan-rute - den mest benyttede vej op gennem Europa - har lukket deres grænser.
Det betyder, at stadig flere flygtninge og migranter hele tiden hober sig op ved grænsen til Makedonien, hvor de ikke længere kan komme ud af Grækenland og videre nordpå.
EU-kommissæren siger, at den nye permanente nødhjælpsmekanisme, som han foreslår anvendt inden for EU's egne grænser, både nu og under fremtidige kriser vil gøre EU i stand til at levere nødhjælp til sine egne medlemslande meget hurtigere end før.
- Der er ingen tid at spilde for at forhindre menneskelige lidelser inden for vores egne grænser, siger han.
Nødhjælpsoperationen vil blive udført af blandt andre internationale humanitære organisationer, herunder FN-organisationer, og målet er at få mad, medicin, husly og rent vand frem til først og fremmest strandede flygtninge og migranter i Grækenland i en fart.
Budgettet for den nye nødhjælpsindsats er ifølge EU-Kommissionens forslag på 700 millioner euro (5,25 milliarder kroner) over de kommende tre år med 300 millioner euro i år og 200 millioner euro i både 2017 og 2018.
Pengene skal skaffes ved en budgetændring, så det ikke går ud over nødhjælpsprogrammer til lande uden for EU.
Udspillet fra EU-Kommissionen kommer, efter at Grækenland har bedt om en foreløbig støtte på 480 millioner euro (3,6 milliarder kroner) til at huse 100.000 flygtninge og migranter.
- Vi kan ikke bære byrden af alle de flygtninge, der kommer her, sagde den græske regerings talskvinde, Olga Gerovassili, tirsdag.
EU-Kommissionens forslag skal nu efter planen lynbehandles af medlemslandene og Europaparlamentet.
