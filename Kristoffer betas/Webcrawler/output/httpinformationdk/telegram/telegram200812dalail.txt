Dalai Lama presser EU's forhold til Kina



  Det skrantende forhold mellem EU og Kina nåede torsdag middag et foreløbigt lavpunkt, da Dalai Lama var på officielt visit i EU-Parlamentet. Men selv om Kina har aflyst et planlagt EU-Kina topmøde og senest truet Frankrigs præsident Nicolas Sarkozy med, at et planlagt møde mellem ham og Dalai Lama i weekenden kan skade den fransk-kinesiske samhandel, så nægter EU at droppe støtten til Tibet.
 - Vi vil fortsat stå side om side med det tibetanske folk, når det gælder dets ret til kulturel og religiøs identitet, fastslog EU-Parlamentets formand, Hans-Gert Pöttering, efter mødet med Dalai Lama.
 På et pressemøde efter sin tale slog Dalai Lama fast, at Tibet ikke ønsker løsrivelse fra Kina, men større uafhængighed. Samtidig mente han, at det ville være til gavn for den kinesiske regering selv, hvis de forbedrer frihedsrettighederne for tibetanerne og andre mindretal
 - I forhold til moralsk autoritet er Kinas anseelse meget, meget dårlig. Kina skulle gøre mere ud af det aspekt for at få større respekt fra resten af verden, sagde han.
