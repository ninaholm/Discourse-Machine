Eksporten stormede frem i august
Eksporten steg overraskende stærkt med 4,1 procent i august, hvilket ventes at holde Danmark fri af recession.


 Den danske eksport til udlandet steg kraftigt i august, hvor eksporten steg med 4,1 procent. Det viser nye tal fra Danmarks Statistik.
I de sæsonkorrigerede tal nåede eksporten dermed op på næsten 54 milliarder kroner for måneden.
Også importen gik frem med 4,3 procent.
Handelsbalancen for august udviser fortsat et stort overskud på 9,0 milliarder kroner.
Den samlede betalingsbalance viste et overskud på 14,3 milliarder kroner i august. Dermed fortsætter de seneste måneders store overskud på betalingsbalancen.
Eksporten gik markant frem til både Sverige og Storbritannien med vækstrater på næsten 25 procent til begge lande. De to lande er - sammen med Tyskland - vore vigtigste eksportmarkeder.
Danske Banks cheføkonom Steen Bocian konstaterer, at der var tale om en overraskende kraftig vækst i eksporten, og at fremgangen er bredt funderet på de forskellige vareområder.
- Selv om dansk eksport har klaret sig flot over det seneste år, er der ingen tvivl om, at den er udfordret af en svag konkurrenceevne og lav vækst, hvis ikke faldende aktivitet på vores traditionelle markeder, siger Steen Bocian.
Han mener, at der fortsat er udsigt til svære vilkår for eksportsalg og venter kun en begrænset fremgang over det kommende år.
- Men dagens tal giver da grund til en forsigtig optimisme, siger Steen Bocian, der mener, at Danmark med de nye tal næppe vil havne i en recession.
Overskuddet på betalingsbalancen steg i forhold til juli og lå for fjerde måned i træk på over 10 milliarder kroner.
Ifølge Steen Bocian er den flotte betalingsbalance dog også en følge af svag efterspørgsel i Danmark og dermed dybest set også et krisetegn.
