Arrestordre: Ukraines ex-præsident eftersøges for massedrab
Janukovitj er nu centrum i en efterforskning for massedrab, skriver Ukraines fungerende indenrigsminister.


 
	Viktor Janukovitj, der i sidste uge blev væltet som Ukraines præsident efter blodige kampe i Kijevs gader, er nu eftersøgt for massedrab.

	Det skriver landets fungerende indenrigsminister, Arsan Avakov, på Facebook.

	- Der er åbnet en officiel sag om massedrab på fredelige borgere, skriver Arsan Avakov på det sociale netværk.

	- Der er udstedt arrestordre på Janukovitj og andre skyldige.

	Adskillige blev dræbt i sidste uge, da voldsomme demonstrationer imod Janukovitj tog til og udviklede sig til noget, der kunne ligne borgerkrig.

	Blandt andet blev demonstranter skudt af sikkerhedsstyrkernes snigskytter, mens Viktor Janukovitj flygtede, da det hele eskalerede.

	Han har ikke givet lyd fra sig siden, men ifølge indenrigsministeren har Janukovitj forladt en privat bolig i byen Bakaklava.

	Hvor den væltede præsident er på vej hen, melder historien ikke noget om.

	Janukovitj afgang har efterladt et magttomrum i Ukraine, og i parlamentet har der mandag morgen været febrilsk aktivitet.

	Formanden for forsamlingen, Oleksander Turtjinov, er valgt som midlertidig præsident og pålagt at sammensætte en overgangsregering senest tirsdag. I slutningen af maj skal der holdes nye valg.

	Ifølge politiske eksperter gør Turtjinov sig ingen forestillinger om at stille op til præsidentvalget.

	Mandag er EU's udenrigspolitiske chef, Catherine Ashton, rejst til Kijev for at diskutere Ukraines akutte behov for økonomisk støtte.

	På Uafhængighedspladsen er mange folk mandag samlet, og mange af barrikaderne står fortsat.

	Mange demonstranter holder fast i, at de vil blive på pladsen, indtil der er afholdt valg.

