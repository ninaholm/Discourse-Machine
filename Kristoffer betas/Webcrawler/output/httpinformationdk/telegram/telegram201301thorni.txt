Thorning: Danmark følger ikke briter med EU-afstemning
Thorning vil beholde briter i EU, men søger selv mod kernen, ikke mod udgangen, lyder det i Folketinget.


 Danmark følger ikke Storbritannien med en EU-folkeafstemning, som kan føre briterne ud af fællesskabet. Regeringen ønsker tværtimod at være så tæt på EU's kerne som muligt. Det tjener et lille land bedst.
 Sådan siger statsminister Helle Thorning-Schmidt (S) i Folketingets spørgetid om den britiske statsminister David Camerons store EU-tale forleden, hvori han lovede en folkeafstemning om medlemskabet.
- Regeringen ønsker, at Storbritannien skal forblive medlem af EU. Vi har mange fælles synspunkter, siger hun til spørgeren Peter Skaarup (DF).
- Men i forhold til EU har regeringen en anden tilgang end briterne. Vi har ikke valgt at bede om en genforhandling. Vi har tværtimod valgt at være så tæt på kernen som muligt, tilføjer statsministeren.
Danmark adskiller sig fra Storbritannien ved fastkurspolitikken, som knytter kronen tæt til euroen, forklarer Helle Thorning-Schmidt.
- Min grundholdning er, at et lille land får langt mere indflydelse ved at indgå i et forpligtende samarbejde. Det betyder blandt andet, at man har love og regler, som også skal overholdes af landene, siger statsministeren.
Dansk Folkeparti vil løsne det sociale samarbejde i EU, hvor 60.000 østeuropæere i Danmark udkonkurrerer danske lavtlønnede. Reglerne skal ændres for at forhindre social dumping, siger Peter Skaarup.
- Briterne er meget foruroliget over EU-Domstolens aktivisme. Den griber ind på områder, hvor man aldrig troede, at domstolen havde kompetence, siger Peter Skaarup.
Han påpeger, at EU-Domstolen med Metock-dommen blandede sig i EU-landenes udlændingepolitik med henvisning til arbejdskraftens fri bevægelighed.
