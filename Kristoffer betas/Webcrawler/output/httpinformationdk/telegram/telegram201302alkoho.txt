Alkohol koster kommuner milliarder
Der er mange penge at hente for kommunerne, hvis de sætter tidligere ind med hjælp til alkoholikere.


 Alkoholmisbrugere koster hvert år landets kommuner mindst 3,6 milliarder kroner i ekstra udgifter.
Det viser en ny opgørelse fra Sundhedsstyrelsen.
Alene udgifter til personlig og praktisk hjælp i form af hjemmehjælp til mennesker med et alkoholmisbrug, står ifølge Sundhedsstyrelsen kommunerne i godt en halv milliard kroner om året.
Tallene får sundhedsminister Astrid Krag (SF) til at opfordre kommunerne til at gøre mere ved problemet. Ud over den menneskelige gevinst, vil der være penge at spare, mener hun.
- Måske var det værd at overveje for kommunerne, om ikke de ved at sætte mere systematisk ind i forhold til folk med et for stort alkoholforbrug. Det kunne frigøre en hel del penge, de jo helt sikkert kunne bruge bedre på en anden måde, siger Astrid Krag.
Langt størstedelen af kommunernes udgifter i forbindelse med alkoholmisbrug, går til overførselsindkomster som for eksempel kontanthjælp.
Mennesker med et alkoholmisbrug vil netop langt oftere være afhængig af offentlig forsørgelse, end befolkningen som helhed.
I en gennemsnitskommune med 50.000 indbyggere betyder det, at der hvert år skal afsættes 18,7 millioner kroner til at forsørge kommunens alkoholmisbrugere.
I samme kommune bruges der 5,4 millioner kroner til anbringelser og andre hjælpeforanstaltninger til børn af alkoholikere.
- Det her handler om noget langt vigtigere end penge. Vi må dog aldrig glemme, at bag de store udgiftsposter gemmer sig jo en masse mennesker, der er havnet i en dybt ulykkelig situation, siger Astrid Krag.
- En far der drikker for meget skal have hjælp. Dels for sin egen skyld - men også fordi hans alkoholmisbrug har store omkostninger for børn og familie.
- Jeg er særligt optaget af, at børn, der vokser op i en familie med stordrikkende forældre, skal hjælpes tidligt og hurtigt, siger hun
Sundhedsstyrelsen åbner torsdag en hjemmeside, hvor det vil være muligt at se, hvor stort problemet er i de enkelte kommuner.
