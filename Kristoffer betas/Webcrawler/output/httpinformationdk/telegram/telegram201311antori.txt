Antorini: Reform vil få flere til at vælge folkeskolen
Inden for få år vil flere igen vælge folkeskolen på grund af folkeskolereformen, mener undervisningsminister.


 Den storstilede reform af folkeskolen vil i løbet af de næste par år vende udviklingen med, at flere forældre vælger at sende deres børn i privatskolen.
Det mener undervisningsminister Christine Antorini (S).
- Det skulle meget gerne være sådan, at når den nye folkeskolereform træder i kraft fra august 2014, så vil forældrene opleve, at eleverne får et fagligt løft, så vi inden for få år vil se, at flere forældre igen vælger folkeskolen til, siger Christine Antorini til Ritzau.
- Jeg vil godt understrege, at langt de fleste forældre allerede er rigtig godt tilfredse med folkeskolen, tilføjer hun.
De seneste år er udviklingen gået i retning af, at flere forældre vælger privatskoler til på bekostning af folkeskolen, så hver sjette elev nu går i privatskole ifølge Politiken.
Men folkeskolereformen, som tirsdag førstebehandles i folketinget, vil vende den udvikling, mener ministeren.
- Der er ingen tvivl om, at regeringen gerne vil gøre folkeskolen så attraktiv som overhovedet muligt, så det er langt de fleste forældres førstevalg for deres børn. Det er et indsatsområde for regeringen og heldigvis med et meget bredt flertal i Folketinget.
- Det er præcis derfor, vi har lavet et markant løft af fagligheden med folkeskolereformen, siger hun.
Christine Antorini nævner blandt andet, at reformen skal få flere til at vælge folkeskolen, fordi alle elever får flere timer, mere varieret undervisning og et fagligt løft i dansk, matematik, de praktisk-musiske fag og fremmedsprog med engelsk fra første klasse.
- Med folkeskolereformen måler vi både på, at eleverne bliver bedre til dansk og matematik år for år. Vi måler som noget nyt også på, at elevernes trivsel er høj, siger Christine Antorini.
- Det gør vi, fordi vi ved, at elevernes trivsel er forudsætningen for, at de fagligt står så stærkt som muligt. Og så følger vi, at flere forældre vælger folkeskolen til, siger hun.
