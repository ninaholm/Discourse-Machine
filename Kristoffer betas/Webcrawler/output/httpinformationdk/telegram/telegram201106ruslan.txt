Rusland åbner grænserne for EU-grøntsager
Et nyt system skal forsikre Rusland om, at grøntsager fra EU er ufarlige. Dermed ophæver Rusland importforbud.


 Efter tre ugers totalforbud mod import af grøntsager fra EU-lande vil Rusland i denne uge genåbne grænserne for europæisk grønt.
Det oplyser EU-Kommissionen, efter at et midlertidigt certificeringssystem er forhandlet på plads mellem kommissionen og de russiske sundhedsmyndigheder.
- Vi er på vej mod en øjeblikkelig genoptagelse af europæiske grøntsager baseret på EU-certifikater, der vil forklare de russiske myndigheder, at der i hver enkelt EU-land er laboratorier og overvågnings- og kontrolsystemer.
Det siger Frederic Vincent, talsmand for EU's sundhedskommissær, John Dalli.
- Eksporten vil kunne genoptages denne uge, måske i morgen, fortsætter han.
Med aftalen skal alle EU-lande i en tidsbegrænset periode dokumentere, at grøntsager, som eksporteres til Rusland, ikke indeholder den farlige E. coli bakterie, der har været årsag til en række dødsfald og sygdomstilfælde i Europa.
Kravet om de særlige certifikater ophæves, når det er 10 dage siden, at EU sidst har konstateret nye smittetilfælde med den farlige tarmbakterie, der også kaldes VTEC.
EU eksporterede sidste år grøntsager til Rusland til en samlet værdi af omkring 4,5 milliarder kroner.
Derfor har EU også protesteret kraftigt mod det russiske totalforbud mod import af grøntsager fra EU-landene, som ifølge EU hverken er videnskabeligt begrundet eller i tråd med WTO-reglerne ifølge EU.
Striden overskyggede også det halvårlige topmøde mellem EU og Rusland i forrige uge, hvor parterne kun delvis blev enige om betingelserne for at genoptage grøntsagshandlen.
