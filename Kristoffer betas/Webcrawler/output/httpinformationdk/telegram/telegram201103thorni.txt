Thorning: Løkke er ualmindeligt klodset
Det er "ualmindeligt klodset", at statsministeren går i kødet på flertallet bag europagten, mener S-formand.


 Socialdemokraternes formand, Helle Thorning-Schmidt, skyder nu tilbage mod statsminister Lars Løkke Rasmussen (V), der torsdag gik til åbent angreb på partierne bag europagten.
Dårligt havde regeringen og den røde blok givet hinanden håndslag på en dansk tilslutning til europagten, før statsministeren kritiserede oppositionen for at føre en uansvarlig økonomisk politik.
- Det er ualmindeligt klodset, at statsministeren vælger at kritisere S og SF, siger Helle Thorning-Schmidt.
- Det er ærgerligt og på grænsen til det uansvarlige for Danmark, at Lars Løkke bruger EU til at drive indenrigspolitik. Statsministeren anerkender ikke, at oppositionen tager det ansvar, som regeringen ikke kan løfte alene, lyder det fra S-formanden.
Thornings tordentale henviser til, at regeringen ikke kunne få opbakning til europagten fra sine normale støttepartier, Dansk Folkeparti og Liberal Alliance.
Og da kristendemokraten Per Ørum Jørgensen onsdag også sprang i målet, så efterlod det Lars Løkke Rasmussen alene på perronen sammen med S, SF og De Radikale, der altså endte med at sikre europagten.
Efter tilslutningen til europagten var en kendsgerning, kaldte Lars Løkke det "på sin vis lidt sjovt", at det i sidste ende var hans indenrigspolitiske modstandere, der bar regeringens ønske igennem.
Men hverken socialdemokraternes finansordfører, Morten Bødskov, eller SF's gruppeformand, Ole Sohn, morede sig. De kaldte derimod straks Lars Løkke for en mand "uden format" efter europagt-røflen.
