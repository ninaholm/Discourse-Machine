Det ved vi om albinoer
Den lille ny albino-kænguru på Djursland er født med en særlig genetisk fejl. Men den er ikke alene.


 * Det er yderst sjældent, at man ser albino-kænguruer. Der er dog født nogle før i Danmark i nyere tid, blandt andet i Enghave Naturpark i Gjerndrup og i Zoopark Sydsjælland.
* I naturen overlever albino-kænguruer som andre albinoer sjældent, dels fordi de med deres dårlige camouflage har svært ved at gemme sig for rovdyr, dels fordi den genetiske defekt, som deres albinisme skyldes, gør dem sårbare over for sol.
* Albinoers øjne kan ikke tåle kraftigt lys, og de kan lettere blive solskoldede, hvilket kan føre til hudkræft. I fangenskab kan man dog give albinoer forhold, så de kan klare sig.
* Albinoer ses hos alle pattedyr, fugle og krybdyr, også hos mennesker.
* Deres genetiske fejl gør, at albinoer slet ikke eller kun i forringet grad kan producere farvepigmentet melanin og derfor mangler farve i pelsen, huden og øjnene.
* De røde øjne, man ser hos fuldblodsalbinoer, skyldes, at man kan se blodårene på nethinden i indersiden af øjet igennem iris (regnbuehinden), den farvede hinde rundt om pupillen.
* Af berømte albinoer findes blandt andet en pukkelhval i Australien og en delfin i Louisiana samt i fangenskab en gorilla (Barcelona Zoo) og en pingvin (Bristol Zoo).

Kilde: Zoolog Mogens Trolle, Zoologisk Museum i København
