Inger Støjberg: Regeringen er et ægteskab i opløsning
Venstres politiske ordfører mener, at Socialdemokraterne og De Radikale ser for forskelligt på dagpengesystem.


 Venstres politiske ordfører, Inger Støjberg, øjner på grund af dagpengespørgsmålet et løftebrud forude, hvis Socialdemokraterne og De Radikale igen danner regering efter valget.
- Vi har en fuldstændig dysfunktionel regering. Statsminister Helle Thorning-Schmidt (S) har kaldt dagpengereformen for asocial og vil have et mere generøst dagpengesystem, og Morten Østergaard (R) vil have strammet op, siger Støjberg til Ritzau.
Meldingen kommer, efter at De Radikales leder, Morten Østergaard, fredag i Jyllands-Posten meldte ud, at han ønsker strammere dagpengeregler.
Spørgsmål: Er det ikke i orden, at to partier har to forskellige holdninger?
- Mig bekendt er de da i regering sammen, og de forsøger at finde opbakning til fortsat at være i regering sammen. Men det stritter i alle retninger. Det virker som et ægteskab, som er ved at gå i opløsning, siger Støjberg.
Spørgsmål: Dagpenge er ikke det første stridspunkt mellem S og R de seneste tre og et halvt år. Så problemet er vel ikke større?
- Hvis S og R fortsætter i regering, så kan begge ikke få ret i det her spørgsmål. En af dem vil komme til at bryde det, som danskerne må betragte som et løftebrud. Og det plejer at være De Radikale, der vinder, når der er uenigheder i regeringen, siger hun.
Spørgsmål: Der er også uenigheder i blå blok om dagpengesystemet. Så bliver det vel også et problem for Venstre, hvis I skal danne regering efter valget?
- Vi har sagt, at vi er parat til at lave ændringer i dagpengesystemet.
- Nu var jeg selv beskæftigelsesminister, da vi i 2010 vedtog dagpengereformen, men er der ting, som kan gøres bedre inden for den samme økonomiske ramme, så vil vi bestemt gøre det, siger hun.
Den socialdemokratiske profil, transportminister Magnus Heunicke, har intet tilovers for Støjbergs analyse.
- To dage inde i valgkampen har vi set Lars Løkke Rasmussen og Kristian Jensen (Venstre-formand og næstformand, red.) være uenige om, hvorvidt de vil i regering med DF eller ej.
- Så Inger Støjberg skal koncentrere sig om sit eget parti. Det her er politik, når det er mest pinagtigt at se på, siger Socialdemokraternes tidligere politiske ordfører til Ritzau.
Både Enhedslisten og SF har opfordret Thorning til at gå uden om De Radikale, hvis statsministeren får stemmer nok til at danne regering efter valget.
- Det er en alvorlig melding. Det betyder, at SR-regeringen ikke har sit parlamentariske grundlag på plads, lyder det fra Støjberg.
