Børsen-køb skal skærme mod international konkurrence
JP/Politikens Hus har lagt 800 millioner kroner på bordet for Dagbladet Børsen for at beskytte sig selv.


 Det er i høj grad på grund af presset fra udlandet, at JP/Politikens har købt Dagbladet Børsen. Det fortæller administrerende direktør Stig Ørskov på et pressemøde fredag.
Prisen er på 800 millioner kroner, og sælgeren er svenske Bonnier.
- Vi køber Børsen af tre årsager. Det er en enestående danske medievirksomhed, og det er en sund og veldrevet forretning, siger Stig Ørskov og fortsætter:
- Men lige så vigtigt, så oplever vi en hård og stigende international konkurrence på annoncemarkedet. For at stå stærkt der, så skal vi også være stærkere, siger han.
Opkøbet skal godkendes af konkurrencemyndighederne. Med opkøbet sidder JP/Politikens Hus nemlig både på erhvervsmediet Finans, Børsen, Jyllands-Postens Erhvervssektion samt Watch-medierne.
- Vi forventer, at købet bliver godkendt. Efter vores mening bliver vi for ikke for dominerende, for der er et stort og mangfoldigt landskab inden for erhvervsmedier i Danmark, siger Stig Ørskov og fortsætter:
- Der er DR, TV2 og Berlingske, der også er på markedet. Samtidig mærker vi stigende konkurrence fra internationale erhvervsmedier som Bloomberg og Reuters.
På samme pressemøde fortæller ansvarshavende chefredaktør på Børsen, Anders Krab-Johansen, at man glæder sig over at blive købt.
- Både jeg og mine medarbejdere er glade og stolte over dette her. Vi mener, at det er en anerkendelse af godt arbejde, at blive købt. Og så glæder vi os over, at vi får en stærk, fondsejet publicistisk ejer, siger Ander Krab-Johansen.
JP/Politikens Hus har betalt 800 millioner kroner for Dagbladet Børsen.
Efter købet ejer JP/Politikens hus blandt andet Jyllands-Posten, Politiken, Ekstra Bladet, Dagbladet Børsen, en stribe lokalaviser og Watch-medierne, som er en række specialiserede erhvervsmedier.
Sælgeren Bonnier har valgt at skille Børsen ud for at satse på andre og frem for alt digitale udgivelser.
- Sammenlignet med andre erhvervsaviser har Børsen et godt digitalt udgangspunkt, men 90 procent af omsætningen kommer stadig fra print, så fra Bonniers porteføljeperspektiv er det en stor print-omsætning, siger administrerende direktør for Bonnier, Thomas Franzén, til Berlingske Business.
Han fortæller yderligere, at det første møde med JP/Politikens Hus var for et år siden, mens de reelle forhandlinger har været i gang i omkring et halvt år.
