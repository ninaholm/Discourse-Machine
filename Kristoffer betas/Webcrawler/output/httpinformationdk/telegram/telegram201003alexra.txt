Alex Rasmussen sikrer dansk VM-triumf
Banestjernen Alex Rasmussen vinder i suveræn stil disciplinen scratch ved VM i banecykling i Ballerup. Det er Rasmussens fjerde VM-guldmedalje i karrieren.


 Den danske medaljehøst er indledt under VM i banecykling. Efter et medaljeløst pointløb onsdag snuppede banestjernen Alex Rasmussen torsdag en guldmedalje i disciplinen scratch, som grundlæggende svarer til et landevejsløb over 15 kilometer på banen.
Alex Rasmussen, der vandt disciplinen under VM i Los Angeles i 2005, var på forhånd udpeget som en af favoritterne, og han lagde da også ud med at lægge pres på fra start. Efter 30 omgange forsøgte han at få hul, og han kom af sted med japaneren Kazuhiro Mori. 
Med 20 omgange igen havde de hentet feltet, og da kun en colombianer siden nåede at tage en omgang stod det tidligt klart, at Rasmussen var sikret en medalje.
Med to omgange igen indledte den hurtige Team Saxo Bank-rytter sin spurt, og han kunne uimodståeligt rykke fra konkurrenterne og sikre sig VM-titlen i suveræn stil.
Alex Rasmussen har tidligere vundet tre VM-guldmedaljer på bane. Ud over triumfen i scratch i 2005, vandt han sidste år både guld i 4000-meter-holdforfølgelsesløb og parløb med Michael Mørkøv. På lørdag skal Mørkøv og Rasmussen forsøge at genvinde titlen.
