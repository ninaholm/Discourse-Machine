Cheføkonomer: Rød plan er for satset
S og SF's 2020-plan er på papiret fuldt finansieret, men der er for mange usikre elementer, vurderer økonomer.


 Socialdemokraterne og SF's bud på at løse Danmarks fremtidige økonomiske udfordringer hviler på investeringer med et mere end usikkert udbytte.
Det mener tre cheføkonomerne fra tre af Danmarks største banker.
- Finansieringen i planen er så tvivlsom, at det svært at vurdere, om regnestykket går op, siger cheføkonom i Danske Bank Steen Bocian og fortsætter:
 - Der er rigtig mange af investeringerne, der skal arbejde i den rigtige retning, hvis planen skal være realistisk. Så økonomien er mere end usikker.
Han peger blandt andet på, at det er usikkert, om det kan lade sig gøre at få 10.000 flere nydanskere i arbejde. Det skal ellers sikre 2,5 milliarder tiltrængte kroner til statskassen.

Samtidig mener han, at det er mere end tvivlsomt, om der kan laves en trepartsaftale, der skal få danskerne til at arbejde 12 minutter mere om dagen.
Planen skal også skaffe 4,8 milliarder kroner i 2020 ved at få flere i uddannelse.
Og tanken om at mere uddannelse og flere investeringer er nødvendigt for at skabe mere vækst, ligger relativt lige for, men udgifterne kan blive for store, siger chefanalytiker i Sydbank Michael H.J. Stæhr:
- Det kan give store udgifter nu, mens indtægterne lader vente på sig. Det er problematisk i Danmarks nuværende situation.

Hos Nordea stiller cheføkonom Helge J. Pedersen spørgsmålstegn ved, om det er klogt at hæve nogle af skatterne, som planen lægger op til.
- Det er uhensigtsmæssigt at hæve skatterne i en periode, hvor der er fokus på at forbedre priskonkurrencen, siger han.
Han understreger dog, at oppositionspartiernes plan er fuldt finansieret, hvis partiernes antagelser om udgifter og indtægter holder stik.
Socialdemokraterne og SF vil med deres økonomiplan "Fair Løsning 2020 - sammen om Danmark" - skaffe 74,5 milliarder kroner i indtægter til statskassen. Regeringens plan skal bidrage med 47 milliarder kroner i 2020.
