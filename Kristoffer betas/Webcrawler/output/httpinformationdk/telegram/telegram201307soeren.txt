Søren Espersen: Vi har det utrolig godt med annoncen
DF's næstformand tager det helt roligt, at partiet nu får en sag på halsen på baggrund af omstridt annonce.


 Dansk Folkepartis næstformand, Søren Espersen, slår fast, at partiet ikke vil undskylde for en omstridt annonce, der navngiver 685 nye danske statsborgere med oplysningen om, at "én på listen er til fare for Danmarks sikkerhed".
Dermed kan partiet i næste uge forvente at få en stævning fra advokat Thorkild Høyer på vegne af 14 af de nye danskere, der står på listen.
- Vi kan ikke gøre andet end at konstatere, at der nu er et sagsanlæg på vej, og det må vi tage, som det er. Vi er ikke enige i præmissen om, at der er noget som helst ulovligt eller nedsættende over for folk i den annonce, vi har lavet.
- Vi har alene viderebragt allerede offentliggjorte oplysninger, som Justitsministeriet har lagt ud på ministeriets hjemmeside og også sendt ud i det offentlige rum, siger Søren Espersen.
Spørgsmål: Når I skriver, at én person på listen er til fare for Danmarks sikkerhed, kan du så ikke forstå, hvis nogle af dem, der står på listen, føler, at det bliver peget i retning af dem?
- Nej, det kan jeg bestemt ikke forstå. Statsborgerskab- og indfødsretsdiskussionen er foregået i fuld offentlighed, og sådan bør det være.
Spørgsmål: Så du mener ikke, at I skylder de 684 personer, som ikke har været i PETs søgelys, en undskyldning?
- Nej, det er ikke vores holdning.
Spørgsmål: Jeg kunne jo også offentliggøre en liste, hvor det fremgår, at én af de her personer er tidligere straffet eller mistænkt for et eller andet forhold, og så kunne dit navn fremgå af listen. Er det rimeligt at lave lister af den art?
- Jeg skal ikke gå ind i andre sager. Jeg vil bare sige, at den annonce her har vi det utrolig godt med. Det var et meget væsentligt indspark i debatten, og vi føler bestemt ikke, at vi på nogen måde har hængt nogen ud.
Spørgsmål: Ville du heller ikke føle, at det ramte dig, hvis du stod på en liste, hvor overskriften var, at én på listen er til fare for Danmarks sikkerhed?
- Jeg kan ikke gå ind i andre hypotetiske ting. Jeg siger bare, at jeg synes ikke på nogen måde, at den her annonce bør kunne hænge nogen som helst ud. Det er vores indstilling til det, så må vi tage den sag, som den kommer.
Spørgsmål: Thorkild Høyer åbner for, at I kan drøfte et eventuelt forlig. Skal han regne med at få en henvendelse fra jer inden på torsdag, hvor han vil udtage en stævning?
- Nej, vi er ikke interesserede i at indgå noget forlig.
