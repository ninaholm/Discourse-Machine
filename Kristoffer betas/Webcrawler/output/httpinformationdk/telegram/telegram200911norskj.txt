Norsk journalist sat fri i Afghanistan



 Den norske freelancejournalist Pal Refsdal er atter en fri mand, siger udenrigsministeriet i Oslo torsdag.
 Han har været bortført og holdt fanget i det østlige Afghanistan siden den 4. november, men ifølge ministeriet er både journalisten og en afghansk tolk, der også blev bortført, frigivet.
 Det var Refsdal selv, der kontaktede Norges ambassade i Afghanistans hovedstad, Kabul, og fortalte, at han var blevet bortført nær grænsen til Pakistan.
 Ifølge ministeriet opholder Refsdal og tolken sig et sikkert sted.
 Der foreligger foreløbig ingen yderligere oplysninger om, hvordan de to er kommet fri.
