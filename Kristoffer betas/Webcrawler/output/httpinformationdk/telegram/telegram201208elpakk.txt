EL: Pakke har god retning - men er ikke nok
Akutpakken er et godt initiativ, men rækker ikke, mener Enhedslistens arbejdsmarkedsordfører Christian Juhl.


 Regeringens akutpakke for ledige har den rigtige retning, men rækker langtfra, selv om der er afsat 332 millioner kroner.
Sådan opsummerer Enhedslistens arbejdsmarkedsordfører Christian Juhl den pakke, som beskæftigelsesminister Mette Frederiksen (S) fredag formiddag forhandler færdig med LO, DA, Kommunernes Landsforening samt a-kasserne.
- Det er et godt initiativ med den rigtige retning, men det løser ikke vore problemer. Det hjælper måske nogen fra bagenden af køen op i den forreste ende i de kommende måneder, siger Christian Juhl.
Enhedslisten har nikket til, at akutpakken begynder i år og fortsætter næste år, men rejser flere krav i finanslovforhandlingerne - om jobgaranti til ledige, som fra nytår mister dagpenge og måske kontanthjælp, fordi ægtefællen har indtægt eller formue.
- Det skaber ingen nye arbejdspladser, men sikrer måske, at de mest udsatte kommer først ind på de åbninger, der måtte komme. Jeg er glad for, at der satses på jobrotation. Vi fastholder jobgarantien, for uden dén har det ingen mening, siger Christian Juhl.
Enhedslisten kræver flere servicejob i kommunerne - først kun et år af gangen, så folk kan genoptjene deres dagpengeret. Økonomiminister Margrethe Vestager (R) vil ikke lade kommuner investere 2,5 milliarder mere, men må tænke om, mener hun.
 - Vi må appellere til Margrethe Vestager. Beskæftigelsessituationen er ikke forbedret i Danmark de seneste uger. Regeringen har et dobbelt pres, da det går den forkerte vej. Uanset aftaler må hun forstå, at kommunerne må have flere opgaver, siger Christian Juhl.
Akutpakken er første skridt på vejen, men sikrer ikke Enhedslisten stemme bag finansloven, fastslår han.
