DF sår tvivl om Femerns tunnelanbefaling
Dansk Folkeparti kræver uvildig undersøgelse af bro- og tunnelpris, før de vil tage deres beslutning.


 Dansk Folkeparti sår tvivl om analysen, som ligger til grund for, at Femern A/S nu anbefaler en tunnel mellem Danmark og Tyskland. 
- Jeg skal have en sikkerhed for, at vi ikke får en ekstraregning. Tallene for, hvad henholdsvis bro og tunnel koster, har ændret sig flere gange undervejs. Så vi skal være sikre på, at prisændringerne ikke er sket for at favorisere tunnellen, siger partiets trafikordfører, Kim Christiansen, til Ritzau.
I starten af november oplyste Femern A/S, at en tunnel er blevet 600 millioner billigere end en broforbindelse. Det er modsat tidligere beregninger, hvor broen var klart billigere end tunnellen. 
Derfor vil Kim Christiansen nu have sikkerhed for, at de nyeste tal er rigtige. Han kræver en uvildig undersøgelse af prisen for henholdsvis en bro og en tunnel.
- Vi skal have nogle andre til at kigge på tallene for at få fastslået, hvordan virkeligheden hænger sammen, siger han og fortsætter:
- Så vi har slet ikke taget nogen beslutning. Der skal være borgermøder, og det er vigtigt, hvad de siger lokalt og hvor mange arbejdspladser. der bliver skabt, siger han. 
Bygherreselskabets anbefaling kommer efter, at Femern A/S' to konkurrerende rådgivergrupper den 1. november afleverede deres skitseprojekter. Cowi-Obermeyer har lavet skitseprojekt for en skråstagsbro og Rambøll-Raup-TEC for en sænketunnel.
Ud over den billigere pris vinder tunnelen på miljøkonsekvenser og på skibssikkerhed.
Hans Christian Schmidt ventes at melde ud, om han og forligspartierne er enige med Femern A/S, i slutningen af januar.
