Borgmester siger 10.000 kan være savnet
Antallet af savnede kan nå op på 10.000 i japansk kystby. Men politiets tal er fortsat noget lavere.


 Antallet af savnede efter sidste uges jordskælv og tsunami i Japan vil sandsynligvis nå op på 10.000 i den nordøstlige by Ishinomaki.
Det siger byens borgmester til det japanske nyhedsbureau Kyodo.
Politiet opgør onsdag antallet af døde til 4277, mens 8194 er savnede.
Men som det fremgår af oplysningerne fra borgmesteren i Ishinomaki, så er det formentlig langt fra det reelle antal døde og savnede.
I weekenden rapporterede japansk tv, at der i byen Minamisanriku, der ligger i samme område, ikke kan gøres rede for 10.000 mennesker.
Det skønnes, at over 55.000 bygninger er beskadiget under jordskælvet og tsunamien.
