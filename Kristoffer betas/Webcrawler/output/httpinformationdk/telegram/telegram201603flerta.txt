Flertal træffer endelig beslutning: Femern skal bygges
Femern-forbindelsen får grønt lys fra Folketinget, oplyser politikere efter møde hos transportministeren.


 I 2028 ventes Femern-forbindelsen mellem Danmark og Tyskland at blive åbnet.
Det er konklusionen, efter at et flertal på Christiansborg har sagt ja til at gå videre med projektet på trods af forsinkelser i tidsplanen.
Fredagens aftale mellem transportminister Hans Christian Schmidt (V) og partierne bag Femern-forbindelsen betyder, at man nu arbejder videre med de tilbud, som entreprenører har afgivet på projektet.
Ud over regeringen er Socialdemokraterne, Dansk Folkeparti, Liberal Alliance, De Radikale, SF og De Konservative med i aftalen.
Transportminister Hans Christian Schmidt (V) siger:
- Jeg synes, at det her projekt er på rette spor igen. Det har været en fantastisk indsats fra alles side. Nu skal der være fuld fokus på at holde kontakt med de tyske myndigheder.
Han henviser dermed til, at miljøgodkendelsen i Tyskland fortsat ikke er på plads. Mens de tyske myndigheder støtter projektet, bliver det bekæmpet af miljøorganisationer, som har rejst omkring 3000 spørgsmål om projektet.
Den tyske miljøgodkendelse ventes at blive afklaret ved tyske domstole i de kommende år. Forventningen er, at det vil tage to år.
Hvis den tidsplan skrider, kan det blive dyrt for de danske skatteydere. Opnår Femern ikke tysk miljøgodkendelse i 2019, skal entreprenørerne kompenseres med 300 millioner kroner.
De tyske miljøklager har været med til at forsinke tidsplanen for Femern-forbindelsen. Forsinkelserne har dog haft en positiv virkning på økonomien i projektet, hvis man skal tro de seneste beregninger af prisen.
På et tidspunkt var det langtrukne projekt med at bygge en 18 kilometer lang sænketunnel mellem Rødbyhavn og Femern tæt på at blive skrottet, fordi udgifterne er løbet løbsk.
Forsinkelser i tidsplanen har dog betydet, at entreprenørerne har kunnet afgive nye lavere bud, fordi de har længere tid til at bygge forbindelsen.
Dermed er budgettet faldet til 52,6 milliarder kroner, og det har været nok til at formilde de kritiske danske politikere.
Baseret på det nye anlægsbudget har Femern A/S beregnet tilbagebetalingstiden for det samlede projekt inklusive landanlæg til 36 år.
