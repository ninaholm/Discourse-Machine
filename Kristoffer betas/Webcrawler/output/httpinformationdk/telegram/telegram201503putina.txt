Putin afslører at han tidligt ville annektere Krim
I tv-program fortæller den russiske leder, at han uanset folkeafstemning på Krim var opsat på annektering.


 Ruslands præsident, Vladimir Putin, besluttede sig flere uger før en folkeafstemning på Krim at annektere den ukrainske halvø.
Det fremgår af et dokumentarprogram, som vil blive bragt på Ruslands nationale tv. Her forklarer Putin i et interview, hvad der skete.
Den russiske regering har ellers indtil nu sagt, at beslutningen om anneksion først blev taget efter folkeafstemningen på Krim i marts sidste år.
Tidligere i februar var den prorussiske ukrainske præsident, Viktor Janukovitj, flygtet fra Kijev. Han havde søgt tilflugt i Donetsk i det østlige Ukraine.
- Han ville simpelthen blive udraderet. Så vil gjorde klar til at få ham ud af Donetsk af landjorden, ad søvejen og ad luftvejen, fortæller Putin om det møde, han holdt med kommandanterne for flere specialenheder og folk fra forsvarsministeriet.
- Dette var natten mellem 22. februar og 23. februar. Vi sluttede omkring klokken syv om morgenen. Og mens vi sagde farvel, fortalte jeg alle kollegerne: Vi er nødt til at påbegynde arbejdet med Krims tilbagevenden til Rusland.
Søndag blev der vist et mindre uddrag af interviewet med Putin.
Den 27. februar trængte uniformerede mænd, formentlig russiske soldater fra Ruslands flådebase på halvøen, ind i Krims parlament og hejste det russiske flag over bygningen.
Hidtil har det fra Kreml lydt, at den russiske beslutning om at annektere Krim blev taget efter løsrivelsesafstemningen på Krim 17. marts i fjor.
De vestlige lande fordømte Ruslands intervention på Krim og kaldt den i strid med folkeretten. Der afstedkom, at EU og USA indførte økonomiske sanktioner mod Rusland og prorussere på Krim.
TV-kanalen Rossija-1 oplyser, at dokumentarprogrammet vil blive bragt i nær fremtid.
