Dyster stemning i tysk erhvervsliv



 Stemningen i det tyske erhvervsliv blev forværret mere end ventet i denne måned og faldt til det laveste niveau siden genforeningen i 1990, hvormed Den Europæiske Centralbank (ECB) er under øget pres for at sænke den toneangivende rente yderligere for at støtte økonomien.
 Tysk økonomis vigtigste stemningsbarometer, ifo-indekset, der er baseret på en rundspørge til omkring 7000 virksomheder, faldt til 82,6 i februar fra 83,0 i januar, hvilket understreger den dystre stemning i den globale økonomi.
 - Forhåbningerne om, at den kriseramte økonomi kunne være på vej mod et vendepunkt, led endnu et tilbageslag i dag, hedder det i en kommentar fra Carsten Brzeski, som er økonom ved ING Financial Markets. Han tilføjer, at ECB i næste uge vil være nødt til at komme med endnu en rentenedsættelse.
 IFO-målingen viste, at virksomhederne forbliver "grundlæggende skeptiske" over for fremtidsudsigterne.  
 De tyske eksportvirksomheder er særlig hårdt ramt af den globale krise.
