Populær pave sætter tilskuerrekord i Filippinerne
Seks millioner filippinere er mødt frem for at se pave Frans udendørsmesse i landets hovedstad Manila.


 De filippinske myndigheder anslår, at seks millioner mennesker søndag deltog i pave Frans udendørsmesse i Filippinernes hovedstad, Manila.
Dermed dukkede flere filippinere op til messe end ved den nu tidligere rekord fra 1995. Dengang mødte fem millioner frem for at se pave Johannes Paul II's messe, der også fandt sted i Manila.
- Vi anslår fremmødet til at være seks millioner, siger Francis Tolentino fra de filippinske myndigheder.
80 procent af Filippinernes knap 97 millioner indbyggere er katolikker.
Pave Frans blev kørt hen til messen i en ombygget jeep. Paven vinkede og smilede til millioner af mennesker, som havde stillet sig op langs ruten til Rizal-parken, hvor messen fandt sted.
Den åbne bil stoppede flere gange undervejs, så den 78-årige pave kunne læne sig ud og kysse spædbørn.
Selve messen varede omkring et par timer, og selv om det regnede en hel del undervejs, var stemningen i top blandt millionvis af syngende katolikker.
Pave Frans er på et fem dages besøg i Filippinerne, der begyndte i torsdags.
Lørdag leverede paven en følelsesladet tale foran 200.000 mennesker i byen Tacloban, der var blandt de hårdest ramte i november 2013 under supertyfonen Haiyans hærgen.
En kraftig storm fik lørdag pave Frans til at forlade byen før tid og flyve tilbage til Manila.
Paven har netop afsluttet et to dages besøg i Sri Lanka. Det er hans anden tur til Asien på fem måneder.
