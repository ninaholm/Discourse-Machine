S i København vildleder om buspriser
Politisk ordfører for Socialdemokraterne i København siger, at prisen på en busbillet er tredoblet på godt et par år. Men det er rent faktisk sket over 20 år.


 Socialdemokraterne i København overdriver den udvikling, der har været i prisen på en busbillet.
Det erkender partiets politiske ordfører, Mette Reissmann, der selv står bag overdrivelsen.
Det er i Lokalavisen, at Mette Reissmann, der også er kandidat til Folketinget og vært på tv-programmet Luksusfælden, kritiserer prisudviklingen på en busbillet.
- Ingen andre steder i samfundet har vi haft prisstigninger som i den kollektive trafik, hvor en billet er steget fra otte til 23 kroner på godt et par år, siger hun.
Sandheden er dog, at man skal helt tilbage til 1990, altså 20 år tilbage i tiden, før en busbillet kunne købes for otte kroner.
- Den er nok overfortolket af journalisten, for det er ikke tilfældet. Der har ikke været så stor en prisstigning. Det er mange år siden, den har kostet otte kroner, så det, jeg siger, er ikke rigtig, erkender hun nu.
Spørgsmål: Hvor lang tid er det siden, at en billet kostede otte kroner?
- Jeg tror, det er otte til 10 år siden.
Spørgsmål: Det er faktisk 20 år siden. Har du ikke som politiker et ansvar for, at det, som du siger, også passer?
- Det har man altid uanset, hvad man laver. Jeg står ved, at der har været en prisstigning, men at den er steget fra otte til 23 kroner, er ikke rigtigt. Men jeg synes også, det er journalisters ansvar at tjekke op på fakta, siger Mette Reissmann.
Hun er opstillet til Folketinget i København og spås gode chancer for at få en plads i Folketinget. Socialdemokraterne har i dag fire mandater i København, og en af stemmeslugerne Christine Antorini stiller nu op i Hillerød.
