Fire meldes dræbt af bombe i Istanbul
Travl shoppinggade i Tyrkiet ramt af eksplosion. Fire er dræbt og 36 såret i Istanbul.


 En bombe i en travl shoppinggade i den tyrkiske millionby Istanbul har dræbt fire mennesker og såret 20 andre, tre af dem alvorligt.
Det siger den lokale guvernør Vasip Sahin i en erklæring. Han siger også, at rygter om eksplosioner andre steder i byen er falske.
Den tyrkiske sundhedsminister siger, at det er 36 mennesker, som er såret. Og af dem er syv kommet alvorligt til skade.
Ifølge guvernøren var der tale om et selvmordsangreb.
Det franske nyhedsbureau AFP skriver, at det ikke umiddelbart er klart, om gerningsmanden er talt med i dødstallet på fire.
Blandt de sårede er tre israelske statsborgere, siger guvernøren.
Bomben er eksploderet på Istiklal Caddesi-gaden ikke langt fra Taksim-pladsen, og tyrkiske embedsmænd siger til Reuters, at de første undersøgelser tyr på, at det er den kurdiske militante organisation PKK, som står bag.
En kilde siger, at gerningsmanden blev skræmt af politiet og sprængte sin bombe "af frygt".
For en uge siden blev Tyrkiet ramt af et bombeattentat. Det indtraf i hovedstaden Ankara, hvor 37 mennesker ifølge det tyske nyhedsbureau dpa blev dræbt.
Ifølge de tyrkiske myndigheder var det en kvinde fra den militante kurdiske organisation PKK, der sprængte sig selv i luften i hovedstaden.
Et tilsvarende angreb i Ankara i februar kostede 30 mennesker livet, mens 12 blev dræbt ved et selvmordsangreb i Istanbul i januar.
