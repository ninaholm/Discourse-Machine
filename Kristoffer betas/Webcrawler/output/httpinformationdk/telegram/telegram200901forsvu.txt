Forsvunden teenager fundet død



 Teenageren Mads Olin Pedersen, som lige før jul forsvandt i Ribe efter et diskotekbesøg, er nu fundet død i byens å. 
 Det bekræfter Syd- og Sønderjyllands Politi over for Ritzau efter, at de pårørende netop har identificeret liget.
 - Vi kan nu sige med sikkerhed, at vi har fundet Mads Olin Pedersen, som vi har savnet siden 20. december, i Ribe Å, fastslår vagtleder Tommy Bech.
 Det var en privatperson, som trak våd i Ribe Å, der fandt liget klokken 11:20 søndag. Redningsfolk fra Falck bjærgede liget fra åen tæt på diskoteket i det centrale Ribe, hvor 18-årige Mads Olin Pedersen forsvandt for to uger siden.
 Her var han på bytur, da han pludseligt forsvandt, mens hans kammerat hentede sit overtøj fra diskoteket Miami i Sct. Nikolaj Gade.
 Trods massiv eftersøgning stod politiet på bar bund og indstillede jagten. De formodede da, at Mads Olin Pedersen ved et uheld var faldet i den mudrede å og druknet.
 Og at dømme efter ligets tilstand, tyder det heller ikke på, at der ligger en forbrydelse bag:
 - Efter omstændighederne er der ikke noget i vejen med liget. Men det er selvfølgelig medtaget af, at have ligget i vandet siden 20. december, siger Tommy Bech.
