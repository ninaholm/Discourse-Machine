SF: Løkke må svare om skattelettelser
Efter skatteminister Peter Christensen har åbnet for skattelettelser, må Løkke på banen, siger Villy Søvndal.


 Statsminister Lars Løkke Rasmussen (V) må stå frem og fortælle danskerne, hvorvidt Venstre ønsker at gennemføre skattelettelser efter næste valg.
Det siger SF's formand Villy Søvndal, efter at skatteminister Peter Christensen (V) i et interview med Altinget.dk ikke vil afvise skattelettelser i næste valgperiode.
- Først krævede De Konservative skattelettelser for 35 milliarder, så kom Liberal Alliance med skattelettelser for 70 milliarder, og nu åbner Venstre også op. Det tegner et tydeligt billede af, hvad en kommende regering vil, siger Villy Søvndal.
Lars Løkke Rasmussen fastslog ellers i sidste måned, at skattelettelser ikke står på "den aktuelle politiske dagsorden".
Den nyudnævnte skatteminister Peter Christensen nøjes med at sige, at han "ikke vil udelukke", at det i næste valgperiode kan blive nødvendigt med lettelser i personskatterne og i beskatningen af erhvervslivet for at bevare Danmarks konkurrenceevne.
Men selv om formuleringerne er forsigtige er signalet markant, mener Villy Søvndal.
- Venstre har hidtil afvist skattelettelser, så det er en nyorientering. Det er man nødt til at tage alvorligt, fordi det sker i en situation, hvor der er afskediget 11.000 ansatte i den offentlige sektor inden for det seneste år, siger Villy Søvndal.
Han mener, at regeringen ønsker at afskaffe efterlønnen for at finansiere skattelettelserne, men dansk økonomi har brug for vækstpakker til byggeriet og en velfungerende offentlig sektor frem for skattelettelser for at komme ud af krisen, lyder det fra Søvndal.
