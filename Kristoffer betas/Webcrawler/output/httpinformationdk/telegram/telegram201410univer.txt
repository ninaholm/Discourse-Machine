Universiteter nægter at optage studerende udefra
Københavns Universitet og Syddansk Universitet nægter at modtage studerende fra udlandet og andre uddannelser.


 Flere universiteter vil ikke skrive under på de planlagte aftaler med Uddannelsesministeriet om at optage flere studerende fra andre uddannelser og udlandet.
Hvis regeringen skærer ned på en lang række kandidatuddannelser, er der ikke plads, lyder budskabet. Det skriver Information.
Regeringens udmelding om, at der skal skæres på en lang række kandidatuddannelser, får flere universiteter til at sige stop for at øge optaget af studerende udefra.
Det var ellers et af hovedformålene for uddannelsesministeren med de udviklingskontrakter, som landets uddannelsesinstitutioner i efteråret skal forhandle på plads med ministeriet. Målet er at skabe et mere sammenhængende uddannelsessystem, hvor alle kan videreuddanne sig samt at øge antallet af internationale studerende.
På Københavns Universitet ser prorektor Lykke Friis ingen anden mulighed end at stoppe for optag udefra på de mere end 60 kandidatuddannelser, der skal skæres ned.
- Det er mildest talt vanskeligt at indfri målet om styrket internationalisering og optag af flere studerende udefra, når vi ikke engang har plads til vores egne bachelorer, som har retskrav på at komme ind på kandidatuddannelsen. Derfor vil vi ikke bare skrive under på de mål, fordi vilkårene er ændret, siger hun til Information.
Meldingen er den samme på Syddansk Universitet.
- Det er ikke fair og konsistent politik at sige, at vi skal udvikle os og optage flere studerende udefra og så begrænse os på den her måde, siger prorektor på SDU, Bjarne Graa­bech Sørensen, med henvisning til, at universiteternes målsætning om at øge optaget udefra blev sendt til ministeriet, inden planen om at skære i en lang række kandidatuddannelser blev offentliggjort.
Uddannelsesminister Sofie Carsten Nielsen (R) erkender, at dimensioneringen vil kunne betyde, at der er mindre plads til studerende udefra på nogle studier i en periode.
Hun understreger dog, at Danmark "ligegyldigt hvad ikke skal uddanne til arbejdsløshed."
