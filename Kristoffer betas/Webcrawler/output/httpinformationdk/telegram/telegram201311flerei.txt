Flere indvandrere stemte - men der er lang vej endnu
Stemmeprocenten i flere indvandrerområder steg ved kommunalvalget. Ikke tilfredsstillende, mener valgforsker


 I områder som Gellerup og Tingbjerg, hvor en stor del af beboerne er indvandrere, er stemmeprocenten steget ved dette års kommunalvalg.
Men niveauet er stadig ikke tilfredsstillende, vurderer valgforsker ved Københavns Universitet, Yosef Bhatti.
- Stigningen ligger under landets gennemsnit på seks procentpoint. Det er gået meget tilbage over tid, så der er et virkelig stort efterslæb, der skal gøres op med, siger han til Ritzau.
Tingbjerg var bundskraber ved kommunalvalget i 2009 med en stemmeprocent på blot 37 procent, hvor niveauet på landsplan lå på 65 procent.
I år ser det dog lysere ud i området nordvest for København, hvor stemmerne til kommunalvalget steg med fire procentpoint.
Det ligger dog stadig langt fra valgdeltagelsen på landsplan, som kravlede sig op på hele 72 procent ved dette års kommunalvalg.
Anderledes gik det for Vollsmose, hvor valgdeltagelsen faldt med fire procentpoint, så de landede på i alt 49 procent.
- Hvis vi kigger på valgdeltagelsen i for eksempel Gellerup og Tingbjerg er de gået lidt mindre frem end andre områder. Men det er i hvert fald rigtig positivt, at det er gået den rigtige vej, siger han.
Identifikation er noget af det, der kan få indvandrere til at sætte deres kryds ved et kommunalvalg.
- Vi ved i hvert fald, at identifikation virker. Indvandrere, der stemmer steder, hvor der stiller en kandidat op med deres egen etnicitet, de har en højere valgdeltagelse, siger Yosef Bhatti.
Hvis man eksempelvis bor i Tingbjerg, og der er en person med tyrkisk baggrund, der stiller op, så er der større sandsynlighed for, at du stemmer, end hvis vedkommende ikke stillede op, påpeger valgforskeren.
