Lektor: Usikkert om lavere sodavandsafgift batter
De danskere, der bor tæt ved grænsen, vil sandsynligvis stadig handle i Tyskland, mener ekspert.


 Når afgifterne for sodavand bliver droppet, og afgiften på øl bliver sat ned, er det især de, der bor langt fra grænsen, der vil droppe turen sydpå.
Hvis det stadig er billigere at handle i Tyskland, kan effekten af regeringens nye grænsehandelspakke blive minimal, lyder det fra lektor ved Institut for Grænseregionsforskning på Syddansk Universitet Susanne Bygvrå.
- De, der bor lidt længere væk, går typisk efter de afgiftsbelagte varer. Og øl og sodavand er de store magnetvarer, så det er dem, det betyder mest for, siger hun.
Regeringen og parterne bag vækstpakken mener, at de billigere øl og sodavand vil betyde, at danskerne vil lægge 360 millioner kroner ekstra i danske butikker i stedet for at køre over grænsen.
Men der alt for mange ukendte faktorer i det regnestykke, mener lektoren:
- Der er ingen tvivl om, at det vil få en effekt på grænsehandlen. Men det store spørgsmål er, hvor meget, siger hun.
Om danskerne vitterligt dropper turen over grænsen og i stedet handler øl og sodavand herhjemme, kommer blandt andet an på, hvor langt priserne ender med at ryge ned.
For i sidste ende er det butikkerne, der fastsætter priserne.
- Priserne både nord og syd for grænsen er stadig ubekendte. Syd for grænsen har de jo talt om, at hvis de danske afgifter bliver sat ned, så vil de bare sætte deres priser ned, påpeger Susanne Bygvrå.
De danskere, der bor tæt ved grænsen, handler så meget andet i Tyskland på grund af den lavere tyske moms, så her er det endnu mere usikkert, om man fremover vil handle sodavand herhjemme.
- De køber en meget bred vifte af varegrupper, så de vil tage af sted alligevel efter de varer. Hvis øl og sodavand stadig er billigere, så tager de også det med, siger Susanne Bygvrå.
Sodavandsafgiften bliver halveret fra 1. juli i år, og næste år vil den blev skrottet helt. Samtidig bliver ølafgiften med 15 procent fra 1. juli.
