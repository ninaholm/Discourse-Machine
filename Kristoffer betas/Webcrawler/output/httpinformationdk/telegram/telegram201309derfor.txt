Derfor dropper Elbæk Det Radikale Venstre
Den tidligere kulturminister Uffe Elbæk dropper Det Radikale Venstre for at blive løsgænger i Folketinget.


 Årsagen til, at Uffe Elbæk og de radikales veje skilles skyldes "en række politiske beslutninger og prioriteringer både i partiet og i regeringen", som Uffe Elbæk "har det meget svært med". Her er beslutningerne, som gjorde Uffe Elbæk til løsgænger:
* Regeringens beslutning om at droppe øremærket barsel til mænd.
- Det var den droppede øremærket barsel, der fik det berømte bæger til at flyde over, skriver Uffe Elbæk.
 * Beslutningen om at tage sendetilladelsen til Roj-TV og vedtage offentlighedsloven.
- Roj-TV-sagen og offentlighedsloven strider grundlæggende mod det, jeg opfatter som kernen i det danske demokrati, skriver Uffe Elbæk.
* Bjarne Corydon (S) og bagefter Henrik Sass Larsens (S) lovprisning af konkurrencesamfundet.
* - Udtalelserne om, at konkurrencestaten skulle være den nye velfærdsstat, tegner et helt andet Danmarks-billede end det, jeg personligt gik på valg på, skriver Uffe Elbæk.
* Regeringens håndtering af Edward Snowden-sagen.
* - Jeg synes, det er grænsende til dobbeltmoralsk, at man vil støtte whistleblowere, som går ud på vegne af det fælles bedste - for at styrke demokratiet og retssamfundet - samtidig med, at man nu skyder "the messenger", sagde Elbæk til DR, da sagen rullede.
* - Og jeg synes, vi skal have en god forklaring på, hvorfor vi dog ikke skulle give ham asyl? Hvad er det juridiske rationale for, at vi ikke gør det?, sagde Uffe Elbæk.
