Havarikommission: Brugbar data er fundet i sort boks
Den sorte boks fra cockpittet i det forulykkede fly indeholder brugbare data, oplyser fransk havarikommission.


 Efterforskere fra den franske havarikommission, BEA, har fundet data i den sorte boks fra cockpittet i det nedstyrtede fly fra Germanwings, som kommissionen nu er i gang med at analysere.
Det oplyser Remi Jouty, direktør for BEA, på en pressekonference hvor han understreger, at der endnu ikke er fundet en forklaring på styrtet i de franske alper.
Jouty kan ikke oplyse yderligere om, hvad der bliver sagt eller meddelt på optagelsen, og der kan gå nogle dage, inden arbejdet med at analysere optagelserne er færdigt, siger han.
Men på spørgsmål fra journalister siger BEA-chefen, at de foreløbige oplysninger ikke tyder på, at faldende kabinetryk har forårsaget styrtet, som der ellers har været teorier fremme om.
Han siger også, at mønstret i vragresterne ikke umiddelbart tyder på, at der er sket en eksplosion, mens flyet var i luften.
- Flyet fløj helt til slutningen, siger han ifølge nyhedsbureauet dpa.
Kort forinden havde Frankrigs præsident, François Hollande, oplyst på en anden pressekonference, at beholderen til den anden sorte boks er fundet.
Der er kun tale om beholderen, som er kraftigt beskadiget. Den optager, der skulle ligge inden i, er endnu ikke fundet, oplyser Hollande.
Han holdt onsdag en pressekonference sammen med Tysklands forbundskansler, Angela Merkel, og Spaniens premierminister, Mariano Rajoy, efter dagens besøg ved ulykkesstedet i de franske alper.
Forinden havde andre kilder ligeledes oplyst til blandt andet New York Times, at beholderen er fundet, men at der mangler et hukommelseskort.
Flyet fra Germanwings var af typen Airbus A320 og havde i alt 150 mennesker om bord, som alle menes at være omkommet.
