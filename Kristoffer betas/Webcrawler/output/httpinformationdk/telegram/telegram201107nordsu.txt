Nordsudans leder budt velkommen i Sydsudan
Sydsudan giver flot velkomst til Sudans Omar al-Bashir, som er det nye lands tidligere fjende.


  Sudans præsident, Omar al-Bashir, ankom lørdag til Juba i Sydsudan for at deltage i fejringen af den nye stats selvstændighed.
Han blev modtaget af præsident Salva Kiir, der tog imod sin gæst i lufthavnen, hvilket blev transmitteret direkte i nationalt tv.
Al-Bashir, som er Sydsudans tidligere fjende under borgerkrigen, er eftersøgt for krigsforbrydelser af Den Internationale Straffedomstol.
Han risikerer dog intet ved at være i Sydsudan, hvor en række ledere fra andre lande, samt FN's generalsekretær Ban Ki-moon, deltager i lørdagens officielle festligheder.
Mange iagttagere frygter dog, at dagen blot markerer begyndelsen på en ny periode med usikkerhed og flere konflikter mellem to svage stater.
Som en påmindelse om de store spændinger i området var der blandt festdeltagerne omkring 200 tilhængere af en oprørsbevægelse i Darfur, der demonstrerede mod Omar Hassan al-Bashir.
- Al Bashir er efterlyst for krigsforbrydelser - død eller levende, stod er på et banner, som Darfur-gruppen gik rundt med i gaderne, mens den nordsudanske leder blev modtaget som officiel gæst.
Ud over Darfur kan stridigheder om grænsen og konflikter omkring olieindtægter skabe store spændinger mellem nord -og syd.
 Men bekymringerne for fremtiden var ikke at spore under festlighederne natten til lørdag. Tusindvis af mennesker dansede i gaderne natten igennem for at fejre selvstændigheden.
Fyrværkeri oplyste himlen over hele hovedstaden, og overalt sås ellevilde mennesker vinke med det nyfødte lands flag.
Sydsudans uafhængighed kommer præcis seks måneder efter en folkeafstemning om løsrivelsen fra den nordlige del af Sudan.
De foregående mange årtier var præget af krig, drab og uroligheder.
