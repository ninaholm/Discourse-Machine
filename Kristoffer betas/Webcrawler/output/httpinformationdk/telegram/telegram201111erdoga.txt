Erdogan: Du må gå af Assad
Tyrkiets leder opfordrer i hårde toner Syriens leder til at træde tilbage.


 Tyrkiets premierminister, Recep Tayyip Erdogan, opfordrer Syriens leder, Bashar al-Assad, til at træde tilbage.
- Opgiv magten inden der udgydes mere blod for at sikre fred for din befolkning, din region og dit land, siger Erdogan, der tirsdag talte om Syrien i det tyrkiske parlament.
Erdogan er den anden leder i regionen, som direkte opfordrer Assad til at gå af. Jordans kong Abdullah opfordrede i sidste uge Syriens præsident til at trække sig.
 - Bashar al-Assad siger, at han er parat til at kæmpe til døden. At kæmpe mod sin egen befolkning er ikke heroisk, men kujonagtigt, siger Erdogan med henvisning til et interview, som en britiske avis Sunday Times bragte med Assad i weekenden.
- Hvis man vil se nogen, der kæmpede og døde, så tag og se på Nazi-Tyskland. Se på Hitler, Mussolini og Rumæniens Ceausescu, siger Erdogan, som også minder Assad om, hvad der skete med Libyens Muammar Gaddafi.
 Erdogan har lagt mere og mere afstand til Assad, men den seneste opfordring til en tilbagetræden er den hidtil mest entydige.
 Assad siger i interviewet med den britiske avis, at han "helt afgjort" er parat til at kæmpe og dø for Syrien, hvis det skulle komme til en udenlandsk intervention.
- Konflikten vil fortsætte, og presset på Syrien vil blive øget, men jeg forsikrer, at Syrien ikke vil give op og blive ved med at modstå presset, siger han i interviewet.
Det internationale pres mod Syrien er taget massivt til i de seneste uger, men Rusland modsætter sig trodsigt Vestens hårde kurs over for Damaskus.
I sidste måned benyttede Moskva sig af vetoretten, da FN's Sikkerhedsråd stemte om en resolution, der indebar en fordømmelse af Assads brutale nedkæmpelse af demonstranter.
Russerne har samtidig gjort det klart, at de ikke vil overveje sanktioner mod Damaskus.
