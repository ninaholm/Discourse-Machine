Derfor kaldes New Delhi for voldtægtsbyen
Mange voldtægter anmeldes ikke i Indien, hvor især kvinder i hovedstaden udsættes for overgreb.


 Antallet af voldtægter i Indien er mere en fordoblet i perioden 1990-2008, viser national statistik.
Den indiske hovedstad, New Delhi, har den højeste forekomst af seksualforbrydelser af Indiens byer.
Metropolen, der huser 16 millioner indbyggere, har fået tilnavnet "voldtægtsbyen" på grund af de mange - og ofte daglige - seksuelle overgreb mod kvinder.
I 2012 blev der ifølge en foreløbig opgørelse anmeldt 582 voldtægter i New Delhi ifølge den indiske avis Mail Today. Mange overfald anmeldes ikke.
Statistikker viser, at der i Indien finder en voldtægt sted hver 20. minut.
Den indiske regering har nedsat en kommission, der skal undersøge alle omstændigheder ved gruppevoldtægten af en 23-årig kvindelig studerende, der blev overfaldet i en bus 16. december og døde af sine kvæstelser 29. december 2012.
Voldtægten udløste omfattende demonstrationer og anklager om, at Indiens politi ser gennem fingre med voldtægter.
