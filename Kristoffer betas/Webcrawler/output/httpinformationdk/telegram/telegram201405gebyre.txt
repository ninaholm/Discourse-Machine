Gebyrer hos lægen koster danskerne dyrt
De praktiserende læger tjener op mod 500 millioner kroner i gebyrer til eksempelvis vaccinationer og attester.


 Det er en myte, når danskerne tror, at lægehjælp er gratis.
De praktiserende læger tjener nemlig op mod en halv milliard kroner om året i gebyrer til forskellige attester, kørekortsundersøgelser og vaccinationer. Det viser en kortlægning, som Berlingske har foretaget.
Kortlægningen i en række lægehuse viser, at der er et hav af gebyrer hos de praktiserende læger, og det får nu patientforeningen Danske Patienter til at råbe vagt i gevær.
- Vi har ikke noget imod gebyrer. Men der, hvor det handler om ydelser, hvor det kan have sundhedsmæssige konsekvenser for folk, hvis de ikke får dem, er det problematisk, at der er betaling. Det kan blive dyrt både for samfundet og den enkelte, siger direktør i Danske Patienter Morten Freil til Berlingske.
Samtidig er der stor forskel på priserne hos de praktiserende læger.
Når danskere over 70 år eksempelvis skal have foretaget et obligatorisk lægetjek, når de skal have fornyet deres kørekort, er der eksempelvis væsentlige prisforskelle.
I en undersøgelse har FDM ringet rundt til 40 praktiserende læger, og den viser, at prisen svinger fra 200 kroner hos en praktiserende læge på Sejerø til 600 kroner hos læger i blandt andet Sønderborg og Skagen.
Næstformand i Lægeforeningen og formand for foreningens attestudvalg Jette Dam-Hansen mener, at forskellen på den gratis lægehjælp og de ydelser, der er pålagt et gebyr, er logisk.
- Jeg mener ikke, at man kan sige, at den halve milliard er brugerbetaling på sundhed. Der kan være gråzoner, måske især omkring vaccinationer, som har et forebyggende sigte. Men ellers er det penge, hvor forskellige myndigheder, virksomheder og private betaler for, at lægerne bruger tid på at klarlægge folks helbredstilstand og står inde for, at man kan stole på oplysningerne, siger hun til Berlingske.
