Lars Barfoed trækker sig som konservativ leder
Lars Barfoed stopper som politisk leder for De Konservative. Viborgs borgmester Søren Pape overtager.


 De Konservative skal have ny politisk leder. Det står klart, efter at Lars Barfoed onsdag aften meddelte, at han trækker sig for i stedet at overlade posten til Viborgs borgmester Søren Pape Poulsen.
- Det er et godt tidspunkt at lave et generationsskifte og skabe noget ny energi i ledelsen af partiet, siger Lars Barfoed til Ritzau.
Lars Barfoed blev formand for partiet i forbindelse med et ekstraordinært landsråd i maj 2011. Han afløste Lene Espersen, der trak sig, fordi hun mente, at hendes person stod i vejen for partiet.
De Konservative har siden dengang været igennem en længere krise, hvor meningsmålingerne har set skidt ud.
Partiet har flere gange været tæt på spærregrænsen, og selvom det er lykkedes for Lars Barfoed at bevæge partiet væk fra spærregrænsen, så har De Konservative ikke kunnet udnytte eksempelvis Lars Løkke Rasmussens problemer oven på flere bilagssager til at komme tilbage på 10 procent af stemmerne.
Lars Barfoed mener dog, at partiet står i en bedre situation end længe.
- Vi har haft et på mange måder godt år med et godt kommunalvalg og et rigtig godt valg til Europaparlamentet, og vi står stabilt og med en lille fremgang i meningsmålingerne.
Ved kommunalvalget vandt De Konservative end ekstra borgmesterpost trods vælgertilbagegang, mens Bendt Bendtsen også overlevede i Europaparlamentet.
- Samtidig har jeg fået gennemført de strategiske ting i partiet, som jeg gerne ville omkring talentudvikling, nyt partiprogram og nye partivedtægter, siger Lars Barfoed.
Ifølge Ritzau Index, der er et gennemsnit af de seneste politiske meningsmålinger, står de Konservative lige nu til at få 4,9 procent af stemmerne, hvis der var folketingsvalg her og nu.
Det svarer til ni mandater, og det er trods alt ét mere, end man har lige nu, men er fortsat et pænt stykke fra de 18 mandater, man havde efter valget i 2007, hvor Bendt Bendtsen var partileder.
Ifølge Ritzau oplysninger traf Lars Barfoed beslutningen efter Folkemødet på Bornholm. Ifølge Lars Barfoed og kilder omkring ham, blev Barfoed ikke presset til at gå, og Barfoed havde Søren Pape Poulsen som sit førstevalg, lyder det.
- Jeg er ikke blevet presset. Jeg rettede selv henvendelse til Søren Pape, før nogen overhovedet havde tænkt på det tilbage i juni måned. Så har jeg haft en dialog med mange rundt omkring i vores partiorganisation i løbet af sommeren.
- I dag har jeg fået opbakning fra forretningsudvalget til beslutningen, og i morgen går jeg ud fra, at få folketingsgruppens opbakning til, at vi peger på Søren som politisk leder, siger Lars Barfoed til Ritzau.
Partiets folketingsgruppe er indkaldt til gruppemøde kl. 10 og derefter ventes der et pressemøde klokken 11, hvor Søren Pape Poulsen vil deltage. Først på det konservative landsråd i slutningen af september ventes Søren Pape Poulsen at blive formelt valgt til formand.
Indtil da vil Lars Barfoed bevare titlen som partiformand og hjælpe den nye politiske leder, der ikke har nogen erfaring fra Christiansborg.
