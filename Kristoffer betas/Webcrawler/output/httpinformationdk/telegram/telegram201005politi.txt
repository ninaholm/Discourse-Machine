Politiet opgiver bandesager
Hverken rockere eller indvandrere har lyst til at tale med politiet, så nu må Fyns Politi opgive en række sager om overfald og drabsforsøg i bandekrigen.


 Fyns Politi må nu opgive at opklare en hel stribe grove overfald under den snart to år gamle konflikt mellem Hells Angels-rockere og indvandrerbander. Det skriver Fyens Stiftstidende.
- Når to parter kriges, er det svært at få sikre og uvildige oplysninger fra vidner. Og hvis ikke vi har tekniske spor, kan vi ikke gøre andet end at standse efterforskningen, siger chefanklager på Fyn, Jan Stick.
Blandt de sager, som politiet må henlægge som uopklarede, er flere tilfælde af drabsforsøg, blandt andet nedskydningen af en indvandrer i en havekoloni i Odense og et drabsforsøg på det mest fremtrædende medlem af Hells Angels-underafdelingen, AK 81, i byen.
AK 81'eren, der blev forsøgt myrdet, har nægtet at samarbejde med politiet.
- Når end ikke ofrene har megen lyst til at samarbejde, så er det svært, siger Jan Stick.
Den manglende lyst til at snakke er lige nu én af årsagerne til, at drabet på den 36-årige rejsemontør Henrik Pedersen, der blev skudt ved en fejl på værtshuset Havhesten i Odense 10. marts, stadig er uopklaret.
- Vi ved godt i hvilken retning, vi skal kigge, men det er jo ikke jordens mest meddelsomme folk, vi har med at gøre, siger drabschef Henrik Justesen, Fyns Politi.
