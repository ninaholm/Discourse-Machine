Shakhtar tæver FCN 5-2 efter skandalemål
Shakhtar Donetsk blæste på uskrevne fairplay-regler, da ukrainerne vandt 5-2 i en dramatisk kamp i Parken.


 Det er formentlig ikke FC Nordsjællands 2-5-nederlag til Shakhtar Donetsk, publikum og tv-seere vil huske de danske mestres femte optræden i Champions League for i fremtiden.
Heller ikke, at nederlaget betyder, at nordsjællænderne dermed er uden chance for at gå videre i turneringen og heller ikke får en trøstpræmie med deltagelse i Europa League.

Kampen vil sandsynligvis altid blive husket for den yderst kontroversielle situation, der efter 26 minutters spil gav Shakhtar udligningen til 1-1 og som kom til at præge resten af opgøret.

Målscoreren Luiz Adriano blæste på alle uskrevne fairplay-regler, da ukrainerne efter et dommerkast sparkede bolden ned til nordsjællændernes bagkæde.

Helt uhørt smuttede den brasilianske angriber imellem, stjal bolden og scorede bag en stillestående Jesper Hansen, der knapt kunne tro, hvad han så.
Det vækkede et ellers sløvt hjemmepublikum, og raseriet på de tyndt besatte tilskuerpladser blev rødglødende, da ukrainerne valgte ikke at give FC Nordsjælland et "gratis mål" til gengæld for svinestregen.
Til alt held for blodtrykkene i den ellers iskolde Parken scorede Kasper Lorentzen til 2-1 kun et par minutter senere, da han vendte rundt i feltet og scorede via underkanten af overliggeren.
Dermed sluttede fem hæsblæsende minutter, der var startet, da Morten Nordstrand sparkede FC Nordsjælland foran 1-0 og dermed scorede danskernes kun andet mål i turneringen.
De danske mestres måludbytte af første omgang var optimalt set i lyset af, at de ikke havde andre afslutninger mod målmand Andriy Pyatovs mål.
Nordsjællænderne havde god grund til at føle sig snydt ved 1-1-målet, men ud fra spil og chancer var det helt på sin plads, at det velorganiserede ukrainske hold vandt kampen.

Shakhtar-spillerne var langt hurtigere på fødderne, og præcis som i kampen mellem de to hold i september, havde FCN-forsvaret det svært med de talrige dybe stikninger om bag det danske forsvar.
Den stærke kantspiller Willian skød Shakhtar på sejrskurs med mål lige før og lige efter pausen, og da voldsomt upopulære Luiz Adriano gjorde det til 4-2 og senere 5-2, var håbet om den første FCN-sejr i Champions League ude.
Gløden blev hurtigt slukket, og det meste af anden halvleg blev afviklet en flad atmosfære blandt de kun 17.054 tilskuere, der kunne konstatere, at opgøret mod Chelsea den 5. december bliver holdets sidste i europæisk sammenhæng i denne sæson.

