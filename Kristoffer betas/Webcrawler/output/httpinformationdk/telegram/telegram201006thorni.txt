Thornings mand søgte ikke hjælp hos Skat
Socialdemokraternes formand, Helle Thorning-Schmidt, og hendes mand, Stephen Kinnock, har aldrig spurgt Skat, om han skal svare skat i Danmark eller Schweiz


 Socialdemokraternes formand, Helle Thorning-Schmidt, og hendes mand Stephen Kinnock har aldrig bedt Skat udtale sig om, hvorvidt familien kan undgå dansk beskatning af Kinnocks løn i Schweiz.
Det skriver B.T.
Siden 2005 har skatteydere for 300 kroner ellers haft mulighed for at få et såkaldt "bindende tilsagn" fra Skat. 
Kort fortalt betyder det, at skatteydere kan beskrive deres forhold for Skat, og få at vide, hvad skat mener om skattepligten. Hvis skat siger god for den, er det et bindende tilsagn. 
Ordningen er netop designet til folk, der ligesom Stephen Kinnock har hjem i to lande, og hvor er i tvivl om, hvorvidt de skal betale dansk skat eller skat i udlandet.
Helle Thorning-Schmidt oplyser til B.T., at familien hverken har bedt Skat om at få et "bindende tilsagn" eller har rådført sig hos en revisor. 
S-formanden mener, at det er helt unødvendigt, fordi hendes mand udenfor enhver tvivl skal beskattes i Schweiz.
Helle Thorning-Schmidts holdning undrer skatteekspert Tommy V. Christiansen:
- Jeg ville ikke turde gå ud fra, at jeg slet ikke skulle betale skat i Danmark, 
hvis jeg var i Stephen Kinnocks situation. Jeg ville helt sikkert have bedt 
Skat om et bindende svar fra Skat. De penge er godt givet ud, siger han til 
avisen
