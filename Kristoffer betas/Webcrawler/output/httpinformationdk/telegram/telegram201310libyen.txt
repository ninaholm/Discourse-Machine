Libyens premierminister: Politisk parti bortførte mig
Politiske rivaler hyrede geværmænd til at kidnappe Ali Zeidan, hævder premierministeren selv.


 Libyens premierminister, Ali Zeidan, anklager politiske modstandere for at stå bag kidnapningen af ham torsdag.
- Det er et politisk parti, som vil gøre alt for at vælte regeringen, siger Zeidan til den franske tv-kanal France24.
Premierministeren blev tidligt torsdag bortført af bevæbnede mænd fra et hotel i Libyens hovedstad, Tripoli. Han blev holdt fanget i flere timer, før han blev sat på fri fod igen.
Kidnapningen er det seneste eksempel på den lovløshed, der har præget landet, siden Muammar Gaddafi blev væltet i 2011.
Premierminister var ved godt helbred, da han ankom til regeringens hovedkvarter i Tripoli efter gidseldramaet. Han vil inden for kort tid afsløre, hvem der stod bag bortførelsen, lyder det.
- I løbet af de kommende dage vil jeg give flere oplysninger om, hvem dette politiske parti er, siger Zeidan.
En gruppe bestående af tidligere oprørere har hævdet, at de stod bag bortførelsen.
Gruppen, der går under navnet Operations Room of Libya's Revolutionaries, fortalte i en meddelelse, at de bortførte Zeidan, fordi den libyske regering havde kendskab til amerikanske planer om at tage en ledende al-Qaeda-figur, Anas al-Liby, til fange.
Topterroristen blev i sidste uge tilbageholdt i en fælles operation af den amerikanske hær, FBI og CIA.
Han var eftersøgt for bombeangrebene mod USA's ambassader i Kenya og Tanzania i 1998 og figurerede på FBI's liste over mest eftersøgte terrorister med en dusør på fem millioner dollar.
Zeidan blev premierminister i efteråret 2012. Han er en mand, der gennem årtier har kæmpet en politisk kamp mod Gaddafi.
Han er tidligere karrierediplomat, men vendte Gaddafis styre ryggen i 1980, da han var ambassadør i Indien. Derpå tilbragte han de næste cirka 30 år i eksil.
