Breivik besøgte borgerkrigs-hærget Liberia
Anders Behring Breivik besøgte i 2002 Liberia, da flere serbiske lejesoldater var i det krigshærgede land.


 Politiet i Norge bekræfter, at Anders Behring Breivik i 2002 besøgte det afrikanske land Liberia, der da var midt i en borgerkrig.
Breivik, der begik massakren i Oslo og på øen Utøya i juli og dræbte 77 mennesker, har i sit såkaldte manifest skrevet, at han var i Monrovia i Liberia i 2002.
Det er det, som politiet nu bekræfter.
Breivik har selv forklaret, at han i Liberia skulle mødes med en "serbisk krigshelt", der gemte sig i landet for at undgå at blive retsforfulgt for krigsforbrydelser.
På det tidspunkt i 2002 skal der have været flere serbiske lejesoldater i landet.
- Vi ved, at han har været der, men omfanget af besøget, og hvad han lavede dér, det arbejder vi med at finde ud af, siger politiadvokat Pål-Fredrik Hjort Kraby til NRK, norsk radio og tv.
Ifølge Breiviks manifest har han også været på træningslejr for højreekstremister i Hviderusland. Politiet bekræfter, at han også har besøgt Hviderusland.
Videre skriver han, at han overførte penge til en konto, han havde i skatteparadiset Antiqua, en ø i Caribien.
Også denne information passer, siger politiet, der nu arbejder på at kortlægge bevægelserne på kontoen.
Foreløbig, siger politiet, er der ikke noget, der tyder på, at han har fået økonomisk støtte.
