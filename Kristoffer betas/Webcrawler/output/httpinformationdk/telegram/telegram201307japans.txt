Japanske elselskaber søger om at genåbne atomreaktorer
Mere end to år efter Fukushima-katastrofen ansøger japanske energiselskaber om at genstarte atomreaktorer.


 Siden katastrofen på Fukushima-atomkraftværket i 2011 har kun to af Japans 50 atomreaktorer været i funktion. Men mere end to år efter ansøger energiselskaber nu de japanske myndigheder om at genstarte flere af reaktorerne.
Således har virksomheder mandag bedt om lov til at genstarte 10 atomreaktorer, som kan sende atomenergi tilbage i det japanske samfund. Forespørgslen er det første skridt i et forløb, der kan vare i mange måneder.
For at energivirksomhederne kan få lov til at genstarte deres atomreaktorer, skal de have grønt lys fra såvel nationale som regionale lovgivere.
Tre reaktorer ligger det samme sted på den nordlige ø Hokkaido. De øvrige syv er fordelt på fire kraftværker i den vestlige del af Japan
På verdens største kraftværk, Kashiwazaki Kariwa, siger Tokyo Electric Power (Tepco), der også driver Fukushima-værket, at det mangler at sende sikkerhedsansøgninger for to af sine syv enheder.
- Vi overvejer at sende sikkerhedsansøgningerne, men vi har en politik om at søge at få en lokal aftale, siger en talsmand fra Tepco til nyhedsbureauet AFP.
Fukushima-ulykken var den værste i verdenshistorien siden Tjernobyl-katastrofen i 1986. Katastrofen skete, da en gigantisk tsunami ramte kraftværket og medførte nedsmeltning og eksplosioner i 2011.
Energiselskaberne er ivrige efter at få atomreaktorerne op og køre igen, da de er blevet hårdt ramt økonomisk, fordi de i stedet for atomkraft skal forsyne strøm ved hjælp af fossile brændstofs-alternativer.
Ressourcefattige Japan er således tvunget til importere kul, gas og olie, og en faldende kurs på den japanske yen har været med til øge omkostningerne.
Selv om naturkatastrofen i 2011 kostede omkring 18.000 liv, er der intet dødsfald, der officielt har kunnet tilskrives nedsmeltningen på Fukushima.
