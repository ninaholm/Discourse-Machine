Ni islamister dræbt af bomber



 Mindst ni medlemmer af Taliban i Pakistan blev dræbt i dag, da to eller tre førerløse fly bombede militante islamisters stillinger i den nordvestlige provins Nord Waziristan. Det oplyser efterretningskilder.
 Flyene menes at være amerikanske. De sendte mindst fire bomber mod bygninger, hvor medlemmer af Taliban og al-Qaeda holder til.
 USA hverken be- eller afkræfter eventuelle angreb med førerløse fly. Men USA er det eneste land, der har den slags fly i området. 
 Den amerikanske regering er foruroliget over islamistiske gruppers fremfærd i den nordlige del af Pakistan, hvor de angriber civile og har taget kontrol med flere regioner. Desuden anvender de baser i Pakistan til angreb i nabolandet Afghanistan. 
