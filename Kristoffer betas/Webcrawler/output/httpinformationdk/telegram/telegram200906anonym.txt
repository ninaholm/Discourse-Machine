Anonyme deltagere ved Homo-OL



 Deltagerne ved det kommende World Outgames i København i juli og august har mulighed for at deltage under falsk navn, hvis der eksempelvis er dødsstraf for homoseksualitet i deres hjemland. 
 - Og det er der i alt 13 af de cirka 5000 tilmeldte, der har valgt at gøre, oplyser chef for arrangementet Uffe Elbæk til Ritzau og tilføjer, at kun én af de 13 deltager i sportsdelen, mens de 12 øvrige deltager i menneskerettighedskonferencen i forbindelse med arrangementet.
 Københavns Kommune har støttet arrangementet med 30 millioner kroner, og Socialistisk Folkeparti og De Radikale i Københavns Borgerrepræsentation mener, at homoseksuelle sportsfolk fra eksempelvis Nigeria og De Forenede Arabiske Emirater, som risikerer dødsstraf i deres hjemlande efter at have deltaget i World Outgames i København, bør have politisk asyl i Danmark. Frank Hedegaard (SF) vil have Venstres Pia Allerslev som borgmester for området vil rette henvendelse til regeringen om sagen.
 Dansk Folkepartis leder på rådhuset, Carl Christian Ebbesen, advarer dog kraftigt imod World Outgames skal kunne blive smuthul gennem de danske asylregler.
 - Vi kan ikke ændre vores asylregler for, at alverdens homoseksuelle skal kunne få asyl. Og der er jo også risiko for misbrug på den måde, at folk, der ønsker at komme til Danmark fra de her lande, blot kan springe ud som homoseksuelle, siger han til Ritzau og tilføjer, at Udenrigsministeriet efter hans mening i stedet bør lægge pres på de pågældende lande.
 - For det første må Udenrigsministeriet komme med en skarp erklæring, og hvis der er tale om lande, som får bistandspenge fra Danmark, må de kunne bringes i spil, siger han.
