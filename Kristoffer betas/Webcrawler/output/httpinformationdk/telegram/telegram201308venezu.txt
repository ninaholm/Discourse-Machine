Venezuela anholder lejemordere: Ville dræbe præsidenten
Colombias tidligere præsident skulle have beordret Nicolas Maduro død, siger Venezuelas indenrigsminister.


 Myndighederne i Venezuela siger, at de har afværget et komplot om at dræbe præsident Nicolas Maduro.
To personer er anholdt. De skulle være hyret af den højreorienterede colombianske eks-præsident til at slå den socialistiske præsident ihjel, lyder det fra Venezuelas indenrigsminister, Miguel Rodriguez.
Han siger, at de to colombianske lejemordere blev anholdt 13. august.
De to, Victor Johan Guache Mosquera og Erick Leonardo Huertas Rios, var en del af en "gruppe på 10 mænd, der ankom for at udføre mordet på præsidenten" i samarbejde med den tidligere præsident i Colombia Alvaro Uribe, lyder anklagen.
Mændene tilhørte et hold af "erfarne lejemordere", der går under navnet David, og som gennem et mellemled modtog ordrer fra den tidligere præsident, siger han videre.
- Vi er slet ikke i tvivl om, at Alvaro Uribe Velez kender til disse ting. Og vi er ikke overrasket over, at han er den, der giver ordrer gennem agenter, lyder det fra Miguel Rodriguez.
Den tidligere colombianske præsident, der sad på posten i perioden 2002-2010 afviser anklagen på det skarpeste.
I et interview med colombiansk tv siger Alvaro Uribe, at han hellere vil tale om "vigtige emner og ikke om angreb fra et diktatur".
Venezuelas oppositionsleder, Henrique Capriles, der tabte præsidentvalget til Maduro i april, og som sætter spørgsmålstegn ved valgresultatet, afviser, at der skulle være en sammensværgelse mod præsidenten.
- Ingen tror på den historie, siger han.
Under Venezuelas tidligere præsident Hugo Chavez kom regimet ofte med beskyldninger om mordplaner mod ham. Anklagerne er fortsat under Chavez' håndplukkede efterfølger Maduro.
I juni lød det fra Rodriguez, at Maduro var mål for attentatplaner fra både Columbia og USA.
