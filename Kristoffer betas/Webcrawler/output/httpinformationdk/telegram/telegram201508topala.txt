To palæstinensere dræbt af israelske soldater
Mordbrand på Vestbredden udløste fredag flere sammenstød mellem palæstinensere og den israelske hær.


 To palæstinensere er omkommet efter sammenstød fredag med israelske soldater.
En mand blev dræbt på stedet og en anden såret af skud, da de fra Vestbredden nærmede sig grænsen til Israel.
Natten til lørdag er en dreng i teenagealderen død på et hospital, efter at han fredag aften blev ramt af skud i brystet. Det oplyser palæstinensiske hospitalskilder til den israelske avis Haaretz.
Ifølge avisen er der tale om en person på 17 år, mens nyhedsbureauet AFP angiver hans alder til 14 år.
En talskvinde for den israelske hær siger til AFP, at soldater åbnede ild, fordi den unge palæstinenser havde kastet en brandbombe mod en militærpost i Bir Zeit.
- Som respons skød og ramte soldaterne angriberen, siger hun.
Fredag kom det til flere sammenstød på Vestbredden. Urolighederne kommer, efter at en palæstinensisk baby omkom i en brand, som jødiske bosættere menes at have påsat.
Israels premierminister, Benjamin Netanyahu, foretog fredag et sjældent opkald til den palæstinensiske leder, Mahmoud Abbas, og fordømte fredagens mordbrand.
- Vi må bekæmpe terror sammen, uanset hvilken side den kommer fra, sagde Netanyahu i telefonen til Abbas.
Netanyahu sagde til Abbas, at han har bedt de israelske sikkerhedsstyrker "bruge alle midler for at finde morderne".
