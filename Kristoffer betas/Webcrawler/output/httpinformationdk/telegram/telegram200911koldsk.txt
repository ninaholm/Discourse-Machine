Kold skulder til Israels udenrigsminister



 Når Israels udenrigsminister, Avigdor Liberman, tirsdag rejser hjem efter et besøg i Danmark og et møde med udenrigsminister Per Stig Møller (K) samt partiernes udenrigsordfører, vil han rejse hjem med uforrettet sag. 
 Danmark er nemlig ikke parat til at indfri Avigdor Libermans ønske om dansk støtte til en opgradering af Israels samarbejde med EU. 
 Det erfarer Berlingske Tidende efter at have talt med Per Stig Møller og nogle af de centrale udenrigsordførere. Kun Dansk Folkeparti er klar til at imødekomme Israels ønske om et tættere samarbejde med EU - som ifølge det israelske udenrigsministerium vil stå højt på Libermans dagsorden i Danmark. 
 - Jeg finder fortsat ikke, at situationen har ændret sig på en måde, som i øjeblikket vil gøre en ny handlingsplan aktuel for EU, fastslår Per Stig Møller over for avisen med henvisning til, at EU's forhandlinger med Israel om et tættere samarbejde har været lagt på is i næsten et år på grund af Israels angreb på Gaza sidste jul. 
 Det er ikke kun Gaza-krigen, der blokerer for en opgradering af EU'S samarbejde med Israel. Det gør de israelske bosættelser på de palæstinensiske områder også. 
 EU forlængede senest indefrysningen af forhandlingerne med Israel i sommer med seks måneder. Det indebærer, at EU-landene snart skal tage stilling til, hvad der nu skal ske. Ifølge Per Stig Møller er det den israelske regering, der har bolden, skriver Berlingske Tidende. 
