Oprørsleder hjem til Aceh



 Grundlæggeren af oprørsbevægelsen i Aceh-provinsen i Indonesien vendte i dag hjem efter næsten 30 år i eksil.
 Hassan di Tiro, som stiftede Frit Aceh Bevægelsen (GAM), blev modtaget af jublende tilhængere, da han ankom i fly til Banda Aceh, hovedbyen i Aceh-provinsen.
 Den nu 83-årige Di Tiro flygtede i eksil i Sverige i 1979.
 Hassan di Tiros erklæring i 1976 om Acehs uafhængighed af Indonesien udløste tre årtiers borgerkrig, hvor anslået 15.000 mennesker blev dræbt.
 Tsunamien i 2004 ramte Aceh-provinsen særlig hårdt, og 170.000 mennesker omkom. Men katastrofen skabte samtidig vilkårene for fredsforhandlinger mellem GAM og den indonesiske regering, som sikrede Aceh-provinsen selvstyre og bragte borgerkrigen til ophør.

