Eagles of Death Metal spillede følelserne ud i Paris
Amerikanerne var tilbage på scenen i Paris for første gang, siden deres koncert blev afbrudt i november.


 Tre måneder efter de blodige terrorangreb i Paris gik det amerikanske rockband Eagles of Death Metal tirsdag aften på scenen i den franske hovedstad for at færdigspille den koncert, de aldrig blev færdige med at spille 13. november.
- God aften, Paris. Vi er klar, sagde forsanger Jesse Hughes, inden den første akkord blev slået an på spillestedet Olympia, som dannede ramme om koncerten.
90 mennesker mistede livet på spillestedet Le Bataclan dengang i november, og flere af dem, der blev såret, var til stede tirsdag aften.
Undervejs i koncerten sprang Jesse Hughes ned fra scenen og gik hen til en af de overlevende, som sad i en kørestol foran scenen, og krammede vedkommende.
Og midt i sangen "I Only Want You" stoppede musikken, og fra scenen opfordrede bandet publikum til at mindes de dræbte fra angrebet i november.
- Lad os mindes dem et øjeblik, og så går vi tilbage til det sjove bagefter, sagde Josh Homme, forsanger i bandet Queens of the Stone Age, der for en aften sad bag trommerne.
Han er bedste venner med Jesse Hughes.
Sikkerhedsopbuddet ved koncerten på Olympia var stort, og der var væbnet politi ved indgangen til Olympia.
Alle, som skulle ind, måtte igennem tre sikkerhedstjek, hvor tasker, væsker og tøj blev gennemsøgt.
Jesse Hughes havde på forhånd sagt, at han frygtede at bryde sammen på scenen. I stedet endte han i et følelsesudbrud med at smadre sin guitar på scenen, hvilket fik publikum til at bryde ud i stor jubel.
Koncerten i Paris var blot Eagles of Death Metals anden siden angrebet i Paris. Lørdag spillede bandet i Stockholm.
Bandet fortalte sidste år, at det vil være det første band, der spiller på Le Bataclan, når det efter planen genåbner senere i år.
- Vores venner tog derhen (på Le Bataclan, red.) for at høre rock 'n' roll og døde. Jeg vil tilbage dertil og leve, fortalte bandets forsanger, Jesse Hughes, til mediet Vice i november måned.
I alt mistede 130 personer livet under angrebene i Paris 13. november sidste år.
