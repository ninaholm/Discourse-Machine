FN-leder: Libyens befrielse er historisk
Afslutningen på Gaddafis 42 år lange styre er begyndelsen på et nyt Libyen, siger Ban Ki-moon.


 FN's generalsekretær, Ban Ki-moon, kalder Libyens befrielse for et "historisk øjeblik", efter landet søndag erklærede sig frit.
I en erklæring understreger han, at FN støtter Libyens overgangsråd TNC's forsøg på at danne en midlertidig regering og afholde valg.
- Fra denne dag og frem vil det libyske folk have fuldt ansvar for dets fremtid - en fremtid som dets nye ledere har sagt vil være baseret på retfærdighed og national forsoning.
- Krigens afslutning er kun begyndelsen på, hvad libyske krigere, unge og kvinder har kæmpet for. Deres målbevidsthed skal nu bygge et helt nyt Libyen og overvinde den dystre arv af menneskerettighedskrænkelser og korruption, siger Ban Ki-moon.
Efter otte måneders kampe mod Muammar Gaddafi blev den tidligere libyske diktator torsdag taget til fange og dræbt i sin fødeby Sirte.
Søndagens ceremoni fandt sted samme dag, som en obduktion viste, at Gaddafi var blevet dræbt af et skud i hovedet.
Erobringen af Gaddafis fødeby markerede afslutningen af den militære kamp, der er blevet støttet af den vestlige forsvarsalliance Nato.
