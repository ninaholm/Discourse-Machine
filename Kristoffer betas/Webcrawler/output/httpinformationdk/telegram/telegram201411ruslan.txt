Rusland viser militære tænder før topmøde i G20
Svært bevæbnede russiske krigsskibe lægger til ved Australien. Putin prøver at spille stærk, siger ekspert.


 Mange australiere er vrede over, at Ruslands præsident, Vladimir Putin, har sendt fire store krigsskibe ind i farvandet nord for Australien.
Det tolkes som et forsøg på at vise trods, efter Rusland er blevet beskyldt for at have været medvirkende til, at det malaysiske passagerfly MH17 i sommer blev skudt ned over Ukraine. Mange af de 298 omkomne var australiere.
Putin skal i weekenden deltage i G20-topmødet i Brisbane.
Australiens premierminister, Tony Abbott, kaldte ham tidligere for uønsket, men der var ikke enighed i kredsen af G20-lande om at erklære ham persona non grata.
De russiske skibe befinder sig i internationalt farvand nord for Australien. De omfatter blandt andet en krydser og en destroyer. De beskrives af de australske medier som svært bevæbnede.
John Blaxland, der er sikkerhedsekspert på Australiens National University, kalder det et russisk forsøg på at puste sig op for at understøtte billedet af Putin som en fandens karl.
- Dette er en magtdemonstration, en iscenesat begivenhed, og det er rent skuespil, vurderer han.
- Folk går ikke rundt og gør den slags ting, medmindre de føler sig usikre og behøver at stive sig selv af. Det er helt på linje med, når den barbrystede Putin udstiller sig selv. Det styrker hans hjemlige autoritet.
Abbott mødtes i weekenden på sidelinjen af et møde i Apec, der samler landene omkring Stillehavet. Det var ikke et venligt møde, men forretningsmæssigt. Han siger om de russiske krigsskibe, at det ikke er usædvanligt, at Rusland forsøger at gøre sig militært synligt ved internationale møder som det, der skal holdes i G20.
- Vi ser desværre lige nu en hel del russisk synlighed i Ukraine, konstaterer han.
