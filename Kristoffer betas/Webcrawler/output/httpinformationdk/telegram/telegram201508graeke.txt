Grækenland: Aftale om nyt milliardlån er på plads
Tirsdag morgen er Grækenland og internationale kreditorer nået frem til en aftale om ny økonomisk hjælpepakke.


 Efter langvarige møder i de seneste døgn er Grækenland og landets internationale kreditorer enige om en ny økonomisk hjælpepakke, oplyser den græske finansminister til Reuters.
Ifølge finansministeren, Euclid Tsakalotos, mangler kun få mindre detaljer at falde på plads.
Med aftalen i hus kan Grækenland få godkendt aftalen i parlamentet inden 20. august, som er betalingsfristen for et stort afdrag på et tidligere lån til Den Europæiske Centralbank.
Den seneste runde i forhandlingerne mellem den græske regering og långiverne i Den Europæiske Centralbank, ECB, Den Internationale Valutafond, IMF, og eurolandenes krisefond, ESM, blev indledt søndag.
Det nye støtteprogram ventes at sikre Grækenland op mod 86 milliarder euro (642 milliarder kroner) i nye lånemidler i de kommende tre år på betingelse af, at der bliver gennemført gennemgribende reformer i det græske samfund.
Der er lagt op til, at grækerne vil få et BNP-underskud på 0,25 procent i år, mens den græske økonomi skal gå i plus igen næste år.
For 2017 er budgetmålet en vækst på 1,75 procent, som efter planen skal fordobles til 3,5 procent i 2018.
Det nye lån skal sikre, at Grækenland kan holde sig flydende økonomisk og også være med til at undgå et kollaps i den græske banksektor.
En aftale vil markere afslutningen på en pinefuld periode for den socialistiske regering og premierminister Alexis Tsipras.
Efter at have strittet imod kreditorerne og de andre eurolandes krav om økonomiske reformer og nye nedskæringer i flere måneder, bøjede regeringen i Athen sig modvilligt for kravene i juli under truslen om at blive smidt ud af eurozonen.
Flere europæiske toppolitikere, især i Tyskland, har udtrykt skepsis overfor, om den græske regering så også vil gennemføre de krævede reformer.
For at mindske den bekymring kræver Tyskland ifølge flere medier, at den første udbetaling fra den nye låneramme skal knyttes til de fremskridt, Grækenland gør i sit reformarbejde.
