Tyskland er klar til græsk kriselån
De tyske socialdemokrater enige om at støtte ny lånepakke til Grækenland, når Forbundsdagen stemmer om det.


 Der ventes en solid opbakning til det seneste internationale kriselån til Grækenland, når Forbundsdagen i Berlin stemmer om det fredag.
SPD, de tyske socialdemokrater, er blevet enige om, at de vil støtte aftalen. De Grønne parlamentarikere har også sagt, at de støtter den.
Dermed ventes forbundskansler Angela Merkel fra det konservative CDU, der er i koalitionsregering med De Frie Demokrater i FDP, at få et stort flertal for gældsaftalen ved afstemningen i Forbundsdagens underhus.
Dog er der ikke helt enighed om pakken, og enkelte medlemmer i partierne ventes at stemme imod eller undlade at stemme.
Det gælder 20 socialdemokrater og 16 parlamentarikere fra CDU.
I den tyske offentlighed er der heller ikke udpræget begejstring for, at Tyskland bliver ved med at sende penge til Athen.
Lånepakken er på 43,7 milliarder euro - 325,5 milliarder kroner.
De mange penge skal hjælpe Grækenland med gældsforpligtelser og holde samfundet kørende, men det er ikke et lån uden betingelser.
Grækerne skal fortsætte med besparelser og reformer for at få landets økonomi på fode igen.
Det er EU, IMF, Den Internationale Valutafond, og ECB, Den Europæiske Centralbank, der yder lånet.
Tyskland er den største enkeltstående bidragyder til eurozonens redningsfonde.
Opbakning i parlamentet i den tyske hovedstad regnes for afgørende for, at Europa kan fortsætte bestræbelserne på at hindre, at Grækenland tvinges til at erklære sig bankerot og må forlade eurozonen.
