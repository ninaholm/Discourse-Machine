Connie H. tror på Frankrig i klimakampen



 Trods bekymrede miner hos en række EU-lande tror klima- og energiminister Connie Hedegaard (K) på, at EU's formandsland vil give unionens klimapakke fuld opmærksomhed.
 Det britiske nyhedsbureau Reuters har ellers sået tvivl om Frankrigs intentioner. Den franske regering har forsikret om sin velvilje, men ifølge Reuters har formandslandet til næste uges EU-topmøde udarbejdet et sæt konklusioner, der lægger op til at give stålindustrien lettere vilkår.
 - Jeg tror, at klimapakken fortsat er af høj prioritet for Frankrig. Der er aldrig nogen, der har sagt, at det er en nem øvelse, men ofte sker der det, at når en aftale skal i hus, så positionerer landene sig, siger Connie Hedegaard.
 En del medlemslande - heriblandt Italien, Tyskland og Østrig - er bekymrede for, om klimapakken vil koste arbejdspladser.
