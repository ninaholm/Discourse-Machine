Ekspert: Facebook-aktien får det svært
Facebook-aktien lider under sin høje prissætning og går en usikker fremtid i møde, lyder det fra chefrådgiver.


 Den meget omtalte Facebook-aktie vakler ind i den nye uge med et fald på knap 12 procent to timer efter Nasdaq-børsens åbning i USA.
Udfordringerne for aktien vil stå i kø i ugerne, månederne og årene, der kommer.
Det vurderer Michael Borre, der er chefrådgiver i Nordea:
 - Der er noget, der tyder på, at startprisen på 38 dollar set i bakspejlet var for høj, siger han til Ritzau og understreger, at der på trods af dagens voldsomme fald stadig ikke er tale om en billig aktie.
- Når faldet er så stort, er det også fordi, det er en uprøvet aktie, der er prissat på en indtjening, der måske vil komme om 10 år. Det er ikke nemt at sige, hvad aktien skal koste, og så får man store kursudsving.
Ifølge chefrådgiveren har der muligvis været en del investorer, der har solgt aktien igen allerede på førstedagen for at score en hurtig gevinst, og fremover vil det blive svært - men ikke umuligt - for Facebook-aktien at retfærdiggøre sit store prisskilt:
 - Det hele er heller ikke op til Facebook selv. En del kommer til at afhænge af den generelle udvikling på aktiemarkederne, siger Michael Borre og fortsætter:
- Hvis der kommer en løsning på gældskrisen, som får risikovilligheden til at vende tilbage, så er det typisk i sådan et miljø, at aktier som Facebooks vil have det godt.
Michael Borre maner derfor til forsigtighed blandt de investorer, der stadig måtte overveje at investere i Facebook-aktien:
- Man skal sætte sig godt ind i aktien, før man køber. Som privatinvestor skal man huske på, at der ikke nødvendigvis er lighedstegn mellem, at man godt kan lide Facebook, og om det kommer til at gå godt med aktien, siger han.
- Det skal gå rigtig, rigtig godt, for at aktien skal stige, fordi den var så højt prissat til at begynde med.
