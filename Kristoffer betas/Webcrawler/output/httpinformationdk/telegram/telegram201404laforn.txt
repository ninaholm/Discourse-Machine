LA: Fornærmende at hæve skat for at droppe brændeafgift
Det er godt, at regeringen dropper brændeafgift, men fornærmende over for danskerne, hvis skatten hæves.


 En skattestigning på 1270 kroner pr. år er ikke den rigtige måde at aflive brændeafgiften på.
Det siger Liberal Alliances skatteordfører, Ole Birk Olesen, efter at skatteminister Morten Østergaard (R) ifølge Jyllands-Posten har besluttet at skrotte den såkaldte forsyningssikkerhedsafgift mod at hæve bundskatten og skære i danskernes personfradrag.
- Skatteministeren skal have ros for at ville aflive brændeafgiften, men den ros overskygges fuldstændig af, at han nu vil opkræve flere penge i skat hos danskerne, siger Ole Birk Olesen i en kommentar.
Han mener, at færre afgifter ikke skal betales af højere skat andre steder, men ved at bruge færre penge på "verdens største offentlige sektor".
Han understreger, at brændeafgiften skal helt væk, samtidig med at skatten lettes for alle danskere i arbejde, og han håber, at de borgerlige partier bag brændeafgiften vil afholde sig fra igen at finde penge i danskernes lommer.
- Både Venstre og De Konservative har været med til at opfinde brændeafgiften og gøre det dyrere for danskerne, så jeg er spændt på, om de denne gang vil råde bod på deres ulykker uden at hive penge ud af danskernes lommer på anden vis, siger Ole Birk Olesen.
Liberal Alliances holdning er, at ingen i arbejde skal betale indkomstskat af de første 7000 kroner om måneden.
- Det vil simpelthen være en fornærmelse for de danske skatteborgere, hvis de nu skal betale endnu mere i skat, fordi regeringen vil fjerne en afgift, som alle undtagen Liberal Alliance har opfundet, og som aldrig burde have eksisteret, siger Ole Birk Olesen.
Skatteminister Morten Østergaard siger dog til Jyllands-Posten, at selvom skatten på arbejde stiger, så bliver der samtidig fjernet afgifter og administration. I sidste ende vil hver dansker ifølge ministeriets beregninger spare 220 kroner årlig på regeringens udspil.
