DSB's billetsystem virker igen
DSB har rettet fejlen, som har voldt billetsalgsproblemer. Rejsende kan dog fortsat købe billet på toget.


 DSB har nu løst billetproblemet, så det igen er muligt at købe billetter på DSB.dk, i DSB App, billetautomater og Billetsalg på stationerne.
Der var tale om en periodisk fejl i systemet, som har være ustabilt siden tidligt i morges, men det er nu rettet, siger Tony Bispeskov, der er trafikinformationschef i DSB.
- Der har været problemer med en server, men nærmere end det kan jeg ikke komme endnu, siger Tony Bispeskov til Ritzau.
Siden problemet opstod, har det været muligt at købe billetter af DSB-personalet på toget. Det kan man fortsat.
- Vores personale er udstyret med dankort-terminaler, så skulle man være kommet i den situation, hvor man ikke har hørt de nyeste informationer og bare er steget på toget, så kan man stadig købe billetten om bord.
Det siger Tony Bispeskov, der ikke kan sige, hvor længe det er muligt at købe billetter om bord. Men han forsikrer, at der ikke bliver delt bøder ud til passagerer, der har handlet i god tro.
- I situationen vil vores personale håndtere situationerne med en vis forståelse, men de vil også sige til passagererne, at nu kan de i hvert fald godt købe billet på hjemturen, siger Tony Bispeskov.
Siden august 2006 har det ikke været muligt at købe billetter om bord på et DSB-tog. Inden det kunne man købe billet, hvis man betalte et gebyr oven i billetprisen - et gebyr som passagerne ikke skulle betale fredag.
