Kjer raser mod Greenpeace



 En Greenpeace-aktion med at sænke store sten i Kattegat mod fiskeri med bundtrawl har gjort fødevare- og fiskeriminister Eva Kjer Hansen (V) så vred, at hun overvejer sit samarbejde med miljøorganisationen.
 -  Jeg har svært ved at betragte Greenpeace som en seriøs partner på fiskeriområdet, når de gennemfører en sådan aktion. Jeg mener, at vi har en ny situation, når Greenpeace alligevel har valgt at gennemføre aktionen. Hvordan samarbejdet bliver fremover, må vi så se, siger ministeren til Ritzau.
 Hun mener, at Greenpeace kunne have sagt sin mening på en mere demokratisk måde i ministerens eget rådgivende fiskeriudvalg, hvor organisationen er medlem.
 Fødevareministeren afviser, at hun har truet sin svenske kollega Eskil Erlandsson med at trække Danmark ud af en dansk-svensk aftale om stop for torskefiskeri bestemte steder, fordi de svenske myndigheder ser passivt på Greenpeace-aktionen. Den danske minister skrev forleden til sin svenske kollega, at hun ville "opfordre den svenske regering til at gribe ind i sagen og få stoppet aktionen fra Greenpeace."
 Ifølge det svenske nyhedsbureau TT bliver stenene smidt i et område, som ikke er reguleret af svensk lov. Det er en svensk økonomisk zone, men ikke svensk territorium.
 Eva Kjer Hansen siger, at det ikke giver mening, at Danmark og Sverige aftaler at lukke områder for fiskeri, hvis en organisation begår selvtægt og lukker andre områder og dermed ændrer på vilkårene.  
 - Min vurdering er, at hvis det var i dansk farvand, ville det her være ulovligt. Det er meget alvorligt, at Greenpeace ændrer på naturen og ændrer på havbunden i et meget sårbart område, siger Eva Kjer Hansen.
 Et skib fra Greenpeace sænker de store sten for at forhindre fiskerne i at bruge bundtrawlredskaber. Mandag havde organisationen sænket 40 af 180 planlagte sten, som vejer mellem et halvt og tre ton. Greenpeace vil sikre området, fordi det indgår i EU´s Natura 2000 netværk. Men da direktivet ikke er koordineret med EU´s fælles fiskeripoliti, kan fiskeri i området ikke forbydes, skriver det svenske nyhedsbureau.

