Derfor ventede avis på at afsløre kilde
Ekstra Bladet brød regler om kildebeskyttelse, fordi avisen mener, det kan bidrage til opklaring af skattesag.


 Ekstra Bladet brød sine principper om kildebeskyttelse, da avisen søndag offentliggjorde, at tidligere skatteminister Troels Lund Poulsens spindoktor tilbød avisen fortrolige oplysninger om Helle Thorning Schmidts (S) og hendes mands skattesag.
Det erkender avisens chefredaktør, Poul Madsen.
- Men vi har gjort det, fordi vi ville dække over magtmisbrug, hvis vi beholdt oplysningerne for os selv, siger chefredaktøren til TV2 News.
Denne sammenhæng gik op for avisen efter de to redegørelser, som Peter Loft, departementschef i Skatteministeriet, og Erling Andersen, direktør i Skat København, fredag afleverede til skatteminister Thor Möger Pedersen.
- Heraf fremgår det, hvilke personer der havde adgang til oplysningerne. Én af dem var Peter Arnfeldt, Troels Lund Poulsens daværende spindoktor, påpeger Poul Madsen.
Han anser Ekstra Bladets offentliggørelse om Arnfeldts henvendelse som et væsentligt bidrag til opklaringen af en sag, "hvor alle sten bør vendes".
Poul Madsen blev spurgt, hvorfor hans avis ikke bragte historien, da Peter Arnfeldt henvendte sig, efter at Helle Thornings og Stephen Kinnocks skattesag var blevet afgjort til ægteparrets fordel i september 2010.
- Vi sagde nej til tilbuddet, fordi vi ikke kunne få hele redegørelsen at se.
Chefredaktøren forventer, at både han selv, journalisten Jan Kjærgaard, der blev kontaktet af spindoktoren, og muligvis andre på Ekstra Bladet bliver afhørt af den undersøgelseskommission, der skal klarlægge hele forløbet.
Poul Madsen pointerer, at der ikke er tale om en såkaldt whistleblower, der kontakter medierne, fordi han vil have, at offentligheden skal have kendskab til urimeligheder i det politiske system.
- Arnfeldt er ude i et helt andet ærinde. Han henvender sig til os, fordi han vil kaste smuds på Helle Thorning-Schmidt, fastslår Poul Madsen.
