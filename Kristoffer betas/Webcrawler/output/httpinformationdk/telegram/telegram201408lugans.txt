Lugansk-guvernør træder tilbage i Østukraine
Den selvudnævnte guvernør i separatist-byen Lugansk i det østlige Ukraine trækker sig fra posten.


 For anden gang på en uge trækker en separatistleder sig fra sin selvudnævnte post i det østlige Ukraine.
Lederen af de prorussiske separatister i den østukrainske by Lugansk, Valerij Bolotov, meddeler, at han træder tilbage, skriver nyhedsbureauet Reuters, som citerer den russiske tv-station Rossiya 24.
Det var Valerij Bolotov, der i maj erklærede Lugansk for en selvstændig region efter en kontroversiel folkeafstemning i området. Samme måned blev han angiveligt ramt af skud i et attentat og blev behandlet i Rusland.
- Såret forhindrer mig i at være fuldt ud effektiv i min post, forklarer Bolotov ifølge det russiske nyhedsbureau Itar-Tass.
Han meddeler, at han overlader posten til den såkaldte forsvarsminister i Folkets Republik Lugansk Igor Plotnitskij og lover at "fortsætte kampen".
- Jeg er indbygger i Lugansk, det er mit hjem, og jeg vil fortsætte kampen for vores fælles idealer, siger Bolotov og udtrykker samtidig sin tiltro til, at separatisterne vil vinde kampen over det ukrainske militær og regeringen i Kijev.
Bolotovs udmelding kommer, syv dage efter at den selvudnævnte premierminister i separatisternes anden store højborg, den såkaldte Folkerepublikken Donetsk, Aleksandr Borodaj, trak sig fra posten for at overlade den til en lokal mand, Aleksandr Sakhartjenko
Borodaj, der er russisk statsborger, oplyste på et pressemøde, at han i stedet nu er vicepremierminister.
At erstatte den russiske Borodaj med en lokal ukrainer skulle angiveligt være en reaktion på, at vestlige lande vedholdende har insisteret på, at de prorussiske separatister i virkeligheden er styret af Moskva.
Både Aleksandr Borodaj og Valerij Bolotov har indtaget fremtrædende roller i forbindelse med det prorussiske oprør, der i de seneste måneder har ført til voldsomme krigshandlinger i den østlige del af Ukraine.
