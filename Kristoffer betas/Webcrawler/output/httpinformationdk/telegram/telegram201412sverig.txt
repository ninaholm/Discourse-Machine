Sverigedemokraterna går meget frem i ny måling
Valgekspert forudser, at andre partier vil lægge størst mulig afstand til Sverigedemokraterna trods fremgang.


 Sverigedemokraterna (SD) står til 17,7 procent af stemmerne i en ny meningsmåling, som Yougov har foretaget for Metro.
Det er en stor fremgang i forhold til riksdagsvalget, hvor det indvandrerkritiske parti fik 12,8 procent af stemmerne.
De borgerlige partier Alliansen får tilsammen 38 procent, mens Socialdemokraterna får 29,6 procent.
 Miljöpartiet står til at få 6,9 procent, mens Vänsterpartiet står til at få 4,7 procent. Partiet Feministiskt initiativ (Fi) lander ifølge målingen på 2,5 procent.
Den svenske professor i statskundskab Tommy Möller vurderer, at Socialdemokraterna op til valget i marts vil gøre det sværere for Alliansen at få skabt en situation, hvor den kan regere med aktiv eller passiv støtte fra SD.
 Han påpeger, at socialdemokraterne tabte en hel del vælgere til SD i 2010, og at en del kom tilbage ved valget tidligere i år.
 - Men Socialdemokraterna er meget opsat på at få flere af disse vælgere tilbage, siger Möller.
- Man vil jo ikke nærme sig Sverigedemokraterna politisk. I stedet må man så kæmpe for at få vælgerne til at ændre holdning ved at gøre afstanden til partiet så stor som mulig, siger han.
Den pressede Löfven, kalder det indvandrerkritiske parti Sverigedemokraterna for "nyfascistisk" og siger, at han aldrig vil bidrage til, at partiet får politisk indflydelse i Sverige.
- Jeg kommer aldrig til at handle på en sådan måde, at et nyfascistisk enkeltsagsparti, som hverken respekterer menneskers forskelligheder eller Sveriges demokratiske institutioner, får magt over landets udvikling, skriver Löfven i et debatindlæg i Dagens Nyheter.
69 procent af svenskerne mener, at den socialdemokratiske regeringsleder Stefan Löfven traf den rette beslutning, da han onsdag eftermiddag udskrev valg efter blot to måneder på posten som svensk statsminister.
 Stefan Löfvens beslutning om at udskrive valg kom i kølvandet på, at Sverigedemokraterna sammen med de borgerlige i Alliansen nedstemte regeringens finanslov og vedtog de borgerlige partiers budgetforslag.
