KL: Stor udfordring at finde nyttejob til arbejdsløse
Kontanthjælpsreformen giver kommunerne en ny opgave med at at oprette nyttejob. Alligevel er KL positive.


 Regeringen vil sætte alle jobparate kontanthjælpsmodtagere over 30 år i arbejde, hvis de ikke selv har fundet et job efter et halvt år på kontanthjælp.
Det skal blandt andet ske ved at sende dem ud i såkaldte nyttejob i kommunerne, der dermed skal løfte en ny stor jobopgave.
Alligevel tager Kommunernes Landsforening (KL) overordnet set godt imod regeringens udspil til en kontanthjælpsreform.
- Alt hvad man kan gøre for at få folk fra passiv forsørgelse ud i aktiv forsørgelse, det bakker vi op om, siger Jacob Bundsgaard, formand for KL's Arbejdsmarkeds- og Erhvervsudvalg.
Tidligere har flere kommuner klaget over, at det kræver stor opfindsomhed at skabe de såkaldte seniorjob for ældre langtidsledige.
Og Jacob Bundsgaard erkender, at det heller ikke bliver nogen nem opgave at finde passende beskæftigelse til de tusindvis af kontanthjælpsmodtagere, som skal sættes i arbejde.
- Det er klart, at det bliver en stor udfordring at finde de her job.
- Men der er masser af opgaver rundt i kommunerne, som vi gerne vil have løst, og som vi i dag ikke har medarbejdere og ressourcer til. Vi kan sagtens bruge nogle ekstra hænder, siger han.
I 2012 var der ifølge Beskæftigelsesministeriet 20.700 kontanthjælpsmodtagere i matchgruppe 1, der vurderes til at være klar til at kunne tage et arbejde. Antallet kan blive endnu større, når matchgruppesystemet afskaffes.
Men KL henviser til, at regeringen også vil forsøge at sende kontanthjælpsmodtagerne i virksomhedspraktik eller arbejde med løntilskud, så opgaven ikke udelukkende havner hos kommunerne.
- Det her bør være en opgave, som hele arbejdsmarkedet skal være med til at løse. Det bør være en fælles indsats, siger Jacob Bundsgaard.
Samtidig kommer han kritikken i møde fra blandt andet FOA-formand Dennis Kristensen, som har advaret mod, at nyttejob kan fortrænge fastansatte inden for de offentlige velfærds- og serviceområder.
- Jeg forstår sagtens deres bekymring. Derfor er det også meget vigtigt med en stærk dialog med arbejdsmarkedets parter, så vi er sikre på at leve op til kravet om ikke at erstatte ordinær beskæftigelse,
- Men isoleret set betyder det her ikke nedskæringer af arbejdspladser i kommunerne. Det vil jeg godt garantere, siger Jacob Bundsgaard.
