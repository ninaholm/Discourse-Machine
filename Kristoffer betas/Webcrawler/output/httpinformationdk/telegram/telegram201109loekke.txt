Løkke høstede størst fremgang i baghaven
Venstre gik frem i alle seks kredse i Nordsjælland, mens Socialdemokraterne mistede stemmer overalt.


 Venstre blev Danmarks største parti ved torsdagens folketingsvalg, men intet sted blev fremgangen større end i afgående statsminister Lars Løkke Rasmussens (V) egen nordsjællandske baghave.
Her øgede Venstre sin stemmeandel med 4,1 procentpoint af samtlige stemmer, således at knapt hver tredje vælger satte sit kryds ved liste V.
Det giver i alt 31,9 procent af stemmerne i det nordsjællandske, skriver Frederiksborg Amts Avis, og tendensen er klar i alle seks valgkredse i Nordsjællands Storkreds:
Venstre går frem alle steder, og Socialdemokraterne går tilbage alle steder.
Værst ser det ud for det gamle arbejderparti i Hillerød-kredsen, hvor partiet tabte tre procentpoint af alle stemmer, og hvor Venstre samtidig kunne notere den største fremgang på 5,6 procentpoint.
Mandatmæssigt står det 4-2 i Venstres favør i Nordsjælland.
I Hillerødkredsen indgår Gribskov Kommune - og som bekendt Lars Løkke Rasmussens hjemby Græsted.
Klaus Hækkerup (S), der sad på det tredje socialdemokratiske mandat i Nordsjælland, og som derfor nu er ude, forklarer Socialdemokraternes nederlag på egnen således:
- Jeg tror, at en del af forklaringen på, at vi er gået tilbage, er betalingsringen. Vi blev hårdt angrebet for den og har ikke været gode nok til at forklare os, siger Klaus Hækkerup til Frederiksborg Amts Avis.
På den baggrund mener han, at betalingsringen har været for kontroversiel for de nordsjællandske vælgere, og det har altså kostet, lyder det.
