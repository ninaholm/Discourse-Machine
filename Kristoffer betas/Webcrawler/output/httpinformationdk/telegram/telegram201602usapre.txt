USA presser på for et større og dyrere dansk forsvar
Den øgede aggression og trussel fra Rusland er ifølge amerikanerne så reel, at den skal imødegås militært.


 USA har rullet det store diplomati ud for at overbevise blandt andet Danmark om at øge bevillingerne til Forsvaret.
Den øgede aggression og trussel fra Rusland er ifølge amerikanerne så reel, at den skal imødegås militært. Men der er en række lande, det ikke er gået op for, lyder budskabet fra Washington ifølge Berlingske.
Amerikanerne forsøger derfor at overbevise den danske regering om at øge bevillingerne til Forsvaret, så udgifterne når op over de 1,2 procent af bruttonationalproduktet, der i øjeblikket bruges.
Presset kommer forud for et Nato-topmøde i Warszawa i juli, og målet er at få europæerne til at spytte mere i kassen til de fælles udgifter i Nato.
Den amerikanske ambassadør i Danmark, Rufus Gifford, siger til Berlingske, at den danske regering er klar over USA's ønske.

- I meget lang tid har vi vidst, at de europæiske lande over en bred kam skærer i deres forsvarsudgifter. Men nu er det på tide at reinvestere. Det bliver et meget vigtigt emne op til topmødet i Warszawa i juli, siger Rufus Gifford til avisen.
- Den nuværende trend (med at skære ned på forsvaret, red.) må helt stoppe. Og jeg mener helt stoppe. Derfor bliver det et vigtigt emne for USA frem til topmødet at nå til enighed om, at der skal ydes mere til forsvaret generelt i hele Europa, lyder det videre.
Ifølge Berlingske har lande som Tyskland, Holland, Belgien, Frankrig og Storbritannien lyttet til den amerikanske opfordring og bebudet øgede forsvarsbudgetter de kommende år. Også Norge overvejer øgede budgetter.
Danske forsvars- og udenrigsordførere er ikke chokerede over budgetpresset, og noget tyder på, at USA's ønske bliver opfyldt.
Forsvarschef Peter Bartram har siden sin ansættelse i 2012 haft til opgave at beskære Forsvarets budget med 2,7 milliarder kroner. Han siger nu offentligt, at han forventer flere penge til Forsvaret i det næste forsvarsforlig, som skal forhandles på plads i 2017.
