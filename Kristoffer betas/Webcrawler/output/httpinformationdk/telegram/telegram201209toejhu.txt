Tøjhusmuseet får hug af ombudsmanden
Museum skabte usikkerhed om ytringsfriheden på arbejdspladsen, men den går ikke, siger ombudsmanden.


 Selv om man er ansat på Tøjhusmuseet i København, har man ret til at til at skrive et debatindlæg, hvor danske museers linje bliver kritiseret.
Det har Folketingets Ombudsmand netop afgjort.
Sagen drejer sig om en medarbejder på Tøjhusmuseet i København, der i foråret skrev et debatindlæg i Politiken, hvor hun kritiserede, at danske museer fokuserer for meget på oplevelsen frem for forskning.
Kort efter blev medarbejderen kaldt til samtale hos den daværende ledelse om hendes loyalitet.
Men den fremgangsmåde er ikke i overensstemmelse med principperne om offentligt ansattes ytringsfrihed, konkluderer ombudsmand Jørgen Steen Sørensen:
- Offentligt ansatte har som klar hovedregel fuld ret til at ytre sig i f.eks. debatindlæg, også om deres eget fagområde, skriver han.
Derfor var det i strid med reglerne, at den kvindelige ansatte blev kaldt til samtale.
Ombudsmanden understreger endvidere, at en sådan samtale skaber usikkerhed hos de ansatte, og det er i strid med anbefalingerne fra Justitsministeriet.
Museet har tidligere beklaget sagen, og det er der også grund til, skriver ombudsmanden, der selv har taget sagen op, efter den havde været omtalt i avisen.
Ombudsmanden får hvert år mellem 4000 til 5000 sager fra borgere. Ombudsmanden tager også selv sager op for eksempel efter omtale i en avis.
