Holland vælger F-35 kampfly



 Nu har Holland ligesom Norge besluttet sig for at købe de amerikanske F-35 kampfly, bedre kendt som Joint Strike Fighter (JSF).  
 - F-35 imødekommer bedst de hollandske krav for afløseren for F-16-flyene, oplyser det hollandske forsvarsministerium.
I sin beslutning lægger hollænderne vægt på, at JSF kan mest og er billigst i længden.
 Det betyder, at Sverige endnu en gang har tabt til amerikanerne. For nylig vragede broderlandet Norge også de svenske jagerfly JAS Gripen til fordel for JSF. En beslutning, der gjorde svenskerne rasende.
 Hollændernes valg af JSF kan få betydning for Danmark, der også står over for at skulle finde en afløser for de pensionsmodne F-16 fly. 
 Der er i dag tre kandidater i spil - svenske Gripen, Boeings Super Hornet og det amerikanske JSF. 
