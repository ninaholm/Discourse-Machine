Transportområdet har fået forlig i hus
Der er kommet et resultat i hus på transportområdet. Den nye overenskomst fremlægges senere torsdag.


 Der er nu et forlig i hus på transportområdet. Teksten i den nye overenskomst vil blive præsenteret på et pressemøde klokken 17 torsdag, erfarer Ritzau.
Det er DI og 3F's Transportgruppe, der er kommet frem til forhandlingsresultatet. Og forliget gælder en to-årig aftale.
Forhandlingerne på området brød ellers sammen i begyndelsen af ugen - og der var ikke aftalt nye møder mellem parterne.
Men i det skjulte har parterne forhandlet for at få en aftale på plads. Og torsdag midt på dagen nåede 3Fs Transportgruppe og DI til enighed om fornyelse af Fællesoverenskomsten for lagerarbejdere, chauffører og havnearbejdere.
Sammen med de øvrige overenskomster på transportområdet omfatter de cirka 30.000 medarbejdere på DI's medlemsvirksomheder.
Knasterne på området har været løn, uddannelse og bedre ordninger til seniorerne.
Men nu har gruppeformanden for 3F Transport, Jan Villadsen, og DI's direktør, Karsten Dybvad, altså fundet frem til en aftale, som begge parter er enige om.
