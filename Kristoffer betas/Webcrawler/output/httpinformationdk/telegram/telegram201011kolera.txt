Kolera i Haiti truer landets sikkerhed
Omkring 583 mennesker er døde af kolera i Haiti, og over 9000 mennesker er blevet indlagt i forbindelse med sygdommens udbrud.


 Udbruddet af kolera i Haiti er et spørgsmål om "national sikkerhed", siger landets sundhedsministerium. 
 - Omkring 583 mennesker er døde af kolera, og over 9000 mennesker er blevet indlagt i forbindelse med sygdommens udbrud, siger ministeriet. 
Udtalelsen kommer efter, at voldsom styrtregn i kølvandet på en orkan har øget frygten for epidemier i de interimistiske nødlejre i den katastroferamte by.
Sundhedsministeriets stabschef, Ariel Henry, siger, at der ikke er udbredte infektioner i Port-au-Prince indtil nu.
- Men det kommer, advarer han.
Hos sundhedsmyndighederne er der stigende frygt for, at kolera kan infiltrere de overfyldte og sundhedsfarlige nødlejre i Port-au-Prince, hvor hundredtusinder af mennesker bader, vasker og laver mad side om side hver dag. 
Storbyens chancer for at undgå en epidemi er blevet formindsket af orkanen Tomas, som skabte oversvømmelser en række steder for en uge siden.
De fleste af Haitis knap 10 millioner indbyggere lever i dyb fattigdom, og nødhjælpsarbejdere har betegnet jordskælvet, som i januar dræbte 250.000 og gjorde en million hjemløse, som en katastrofe i en katastrofe. 
