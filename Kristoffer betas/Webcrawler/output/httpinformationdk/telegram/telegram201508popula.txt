Populære forfattere boykotter bibliotekers digitale udlån
Danskerne låner bøger på deres apparater i så stor stil, at forfattere siger nej til udlån af e-bøger.


 Danskerne låner biblioteksbøger på deres Kindles og iPads i så stor stil, at en række forfattere har valgt at forlade det offentlige udlån af e-bøger og netlydbøger.
Det skriver Politiken.
Der er indtil videre tale om forfatterne Hanne-Vibeke Holst, Elsebeth Egholm, Tom Buk-Swienty og Kirsten Hammann, men det er blot de første af mange, advarer Lars Ringhof, som er agent for de fire forfattere.
- I første omgang trækker vi disse forfatteres digitale bøger tilbage, men flere forfattere vil uden tvivl følge efter, siger Lars Ringhof.
Forfatteren Anders Rønnow Klarlud har også trukket sine digitale biblioteksbøger tilbage.
- Det er farligt at vænne folk til, at bøger ikke koster penge. Jeg ved godt, at det digitale er kommet for at blive, men vi risikerer at komme i samme situation som aviserne, som vænnede os alle sammen til, at alt skulle være gratis, siger Anders Rønnow Klarlund til Politiken.
En del af forfatterne udkommer på Politikens Forlag, og her bliver de bakket op af forlagsdirektøren Lene Juul.
- Vi støtter vores forfattere, og jeg synes, det er flot, at de træffer denne beslutning, siger hun og fortsætter:
- Bibliotekerne har lagt eReolen og Netlydbog.dk sammen, og på den måde har de boostet en platform, som bliver alt for dominerende på det digitale område. Det er blevet en slikbutik, hvor forbrugerne bare kan fylde posen, siger Lene Juul.
Hen over sommeren er de digitale udlån på biblioteket blevet fordoblet i forhold til samme periode sidste år.
I juli lånte danskerne 126.000 e-bøger og 159.000 lydbøger på bibliotekerne.

