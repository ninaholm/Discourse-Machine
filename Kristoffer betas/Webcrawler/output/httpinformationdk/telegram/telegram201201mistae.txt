Mistænkt tysk brandstifter anholdt i USA
Politiet i Los Angeles har anholdt en tysk mand, der er mistænkt i en sag om 52 påsatte brande på få dage.


 Politiet i Los Angeles har anholdt en tysk statsborger, der er under mistanke for at stå bag en bølge af påsatte brande i Hollywood og omegn.
Det skriver Los Angeles Times.
Der er tale om den 24-årige Harry Burkhart med bopæl i Hollywood.
Brandene har sat en skræk i livet hos mange i USA's næststørste by og sat politiet på den anden ende. Siden anholdelsen har der ikke været nye ildspåsættelser.
Burkhart blev anholdt mandag morgen lokal tid, da han kørte rundt i en varebil magen til den, som vidner har set i nærheden af flere påsatte brande.
- Jeg er overbevist om, at vi har fået fat i den rigtige person. Den mistænkte havde hele udstyret (til ildspåsættelser, red) i sin vogn, siger politichefen i Los Angeles, Charlie Beck, til avisen.
De fleste brande er begyndt biler på en privat adresse, men også biler på parkeringspladser har været sat i brand. Brandene har forårsaget skader for omkring tre millioner dollar.
Motivet til de påsatte brande er muligvis, at Burkhart har haft uoverensstemmelser med immigrationsmyndighederne, skriver Los Angeles Times.
Torsdag og fredag blev omkring 35 brande anmeldt. De fleste foregik i biler, som blev stukket i brand uden for private hjem. Flere af brandene bredte sig fra biler til huse og lejligheder.
Nytårsaften blev det værre. Ifølge Los Angeles Times har der ikke været så stort et antal af påsatte brande i byen nytårsaften siden voldsomme raceuroligheder i 1992.
To personer blev anholdt fredag, men ildspåsættelserne fortsatte lørdag.
Blandt de beskadigede ejendomme er det tidligere hjem i Hollywood Hills for den afdøde forsanger i The Doors, Jim Morrison, der blandt andet hittede med sangen "Light my Fire".
Brandstiftelserne havde så voldsomt et omfang, at ekstra brandfolk måtte indkaldes.
