Forældre ligger oftere i krig i kampen om børnene
Opslidende sager om forældremyndigheden er ikke sjældne. Derimod er der sket en stigning i sagerne.


 Tirsdags dramatiske skuddrama i Fogedretten i København, der endte med at koste den 57-årige advokat Anders Lindholt livet, tog udgangspunkt i en såkaldt samværssag, hvor forældrene kæmpede om retten til at se deres treårige barn.
Den slags sager ser man oftere og oftere i Danmark, skriver metroxpress.
I 2013 var der således 2484 sager om forældremyndigheden i Fogedretten, hvilket svarer til en stigning på 50 procent i forhold til 2007, fremgår det af tal fra Domstolsstyrelsen.
- Der er rigtig mange sager omkring manglende udlevering af børn, hvilket er en rigtig trist udvikling. Kun børnene er tabere i sagerne, for uanset hvad vil børnene kunne mærke den kolde luft, siger Lone Brandenborg, formand for Danske Familieadvokater, til avisen.
- Sagerne bliver ikke undersøgt nok til bunds, fordi Statsforvaltningen ikke har ressourcer nok, og så ender de i Fogedretten, mener hun.
Her har netop advokaterne et særligt ansvar, mener børneadvokat Gry Rambusch.
- Advokaterne i sådanne sager skal huske at være deres professionelle ansvar bevidst. Nogle gange bør man holde igen med at tvinge en opslidende proces igennem. Der er mange, der ikke taler barnets perspektiv - de taler forældrenes, og det er ikke godt nok, siger hun til metroxpress.
Den udlægning er Lone Brandenborg dog ikke enig i. Hun mener, at langt de fleste advokater er "gode til at finde optimale løsninger" for alle parter.
Ved en skudepisode tirsdag formiddag ved Fogedretten i København mistede advokaten livet, mens faren i sagen blev såret, da en mand skød om sig med en oversavet riffel i et retslokale.
Gerningsmanden er morfar til det treårige barn, der var stridens kerne i sagen mellem de to forældre.
