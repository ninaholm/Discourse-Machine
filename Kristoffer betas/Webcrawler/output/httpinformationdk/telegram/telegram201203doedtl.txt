Dødt løb i USA's bibelbælte: Tre kan vinde
De to konservative sydstater i tirsdagens primærvalg kan gå til både Gingrich, Romney og Santorum.


 Det ligner en primærvalgs-gyser i sydstaterne Mississippi og Alabama, hvor vælgerne tidligt tirsdag lokal tid begyndte at strømme til valglokalerne for at stemme på deres foretrukne præsidentkandidat for Republikanerne.
Frontløberen Mitt Romney, som vandt i seks ud af ti stater på supertirsdagen, håber på at cementere sin favoritstatus med endnu et par primærvalgsejre.
Men intet er givet for den moderate mormon Romney, som skal kæmpe fra hus til hus for at vinde de to konservative sydstater midt i det amerikanske bibelbælte.
Hans nærmeste modkandidat, den højrereligiøse Rick Santorum, ligger rigtigt godt til i målingerne i såvel Mississippi som Alabama.
Det samme gør Newt Gingrich, tidligere hårdtslående formand for Repræsentanternes Hus i Washington, som selv kommer fra Syden.
Det er dog ved at være sidste chance for Gingrich, som skal have et overbevisende valg, hvis han stadig vil regnes som en seriøs udfordrer.
En ny meningsmåling fra PPP (Public Policy Polling) viser, at Newt Gingrich i Mississippi har et snævert forspring på 33 procent mod 31 til Romney og 27 til Santorum.
I nabostaten Alabama er kapløbet endnu snævrere og helt umuligt at afgøre på forhånd: 31 til Romney, 30 til Gingrich og 29 til Santorum.

Tirsdag går Hawaii også til stemmeurnerne i kapløbet om den republikanske præsidentnominering.
Efter at Republikanerne har gennemført primærvalg og vælgermødeafstemninger i halvdelen af USA's stater, har Romney lagt sig pænt i spidsen.
Han har samlet cirka en tredjedel af de 1144 delegerede, der er nødvendige for at blive kåret som Republikanernes kandidat til præsidentvalget i november.
