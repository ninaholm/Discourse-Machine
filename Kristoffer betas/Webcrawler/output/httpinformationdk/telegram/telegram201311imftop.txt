IMF-toppen drøfter amerikansk spionage
IMF's ledelse har på brasiliansk foranledning drøftet rapporter om, at USA har spioneret mod IMF.


 Bestyrelsen i Den Internationale Valutafond (IMF) har holdt et møde for at drøfte rapporter om, at USA har udført spionage mod institutionen, der har hovedkvarter i Washington DC i USA.
- Der blev holdt et møde på min anmodning. Jeg ville have nogle forklaringer, siger Paulo Nogueira Batista, der er Brasiliens repræsentant i bestyrelsen.
Han vil ikke sige, hvad der kom ud af onsdagens møde, da det er fortroligt.
Mødet var det første kendte tegn fra institutionen på, at der er vrede over, at den amerikanske efterretningstjeneste NSA kan have spioneret mod de to store økonomiske institutioner IMF og Verdensbanken.
I forvejen har USA travlt med at forklare de mange rapporter om spionage mod andre lande, herunder venligtsindede lande og politikere i Vesten.
Presserapporter sagde i september, at USA's præsident, Barack Obama, har beordret NSA til at indstille spionagen mod IMF og Verdensbanken.
Men officielt har USA ikke erkendt, at USA har drevet spionage mod de to institutioner.
Batista sagde, at IMF's chef, Christine Lagarde, ikke deltog i onsdagens møde.
Hverken IMF eller Verdensbanken vil officielt kommentere sagen.
- Vi er klar over nyhedsrapporterne og har på nuværende tidspunkt ingen kommentarer, siger en talskvinde fra IMF.
ritzau/AFP

