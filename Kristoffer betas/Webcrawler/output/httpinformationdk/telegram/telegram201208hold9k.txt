Hold 9 kæmpede en umulig kamp i Helmand
74 soldater såret, og fem døde, da Hold 9 var i Afghanistan i 2010. Samtidig knækkede mange psykisk.


 Aldrig tidligere er så mange soldater blevet såret eller brudt psykisk sammen, end det har været tilfældet for de omkring 700 danske soldater på Hold 9, der i seks måneder fra februar til august 2010 opholdt sig i afghanske Helmand, skriver Politiken søndag.
I de foregående otte års krig var i alt 109 soldater ifølge Hærens Operative Kommando (HOK) blevet såret, men under Hold 9 steg antallet voldsomt. På seks måneder blev 74 såret, og fem soldater døde.
 Nye tal viser, at et stort antal soldater desuden måtte hjemsendes på grund af det psykiske pres, mens andre var psykisk ude af stand til at gå patruljer og i stedet blev sat til vagttjeneste, skriver Politiken.
Soldaterne kæmpede flere steder i dalen nord for hovedbyen Gereshk, men hårdest ramt var Charlie-kompagniets knap 140 kampsoldater på Armadillo-basen.
- I juni 2010 mødte vi ekstremt kamptrætte soldater i Armadillo. Jeg har ikke tidligere set noget tilsvarende, fortæller militærpsykolog Robert Jonasen til Politiken.
Han vil ikke forholde sig til basens militære berettigelse. Forsvaret sendte ham som en del af et kriseteam til Armadillo, efter at en soldat var blevet dræbt få hundrede meter fra porten, og eksploderende vejsidebomber nærmest var blevet dagligdag.
Den 39-årige kaptajn Mads Silberg var en af de erfarne i Armadillo, hvor han var ansvarlig for samarbejdet med civile:
- Soldaterne var fagligt dygtige, og i begyndelsen af missionen var kampviljen stor, men indsatsen havde store omkostninger, og efter min mening viste opgaven sig at være umulig.
- Vi kunne ikke levere den lovede sikkerhed til de lokale, og derfor hældede de til Talebans side, siger han til Politiken.
Alene ved Armadillo blev 31 soldater ud af 140 i kompagniet såret, og to blev dræbt. Desuden blev 12 soldater fra kompagniet sendt hjem af psykiske årsager, fordi de ikke kunne klare presset.
