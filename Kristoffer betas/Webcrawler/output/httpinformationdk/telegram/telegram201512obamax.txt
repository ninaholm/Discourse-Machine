Obama og Xi forsøger at løse klimakrise over telefonen
Samarbejde skal styrkes, og aftale skal snart ligge klar, lyder meldingen fra telefonmøde mellem USA og Kina.


 Forhandlingerne om en global klimaaftale er kørt fast, og fredag har Barack Obama og Xi Jinping gjort et forsøg på at løse knuderne over telefonen.
Det kinesiske udenrigsministerium oplyser, at præsidenterne for USA og Kina har talt sammen, men de uddyber ikke, præcis hvilke detaljer der blev drøftet.
Det seneste udkast til aftalen blev sendt ud torsdag aften, og teksten var strammet betydeligt, men store knaster udestår fortsat, lyder det fra EU og andre i Paris, hvor mødet kører på anden uge.
De to magtfulde præsidenter, som deltog ved åbningen af FN-klimatopmødet i sidste uge, har talt om, at man "må styrke koordinationen mellem alle parter", og sammen må man sørge for, at "klimamødet i Paris ender i en aftale som planlagt".
Kina og USA er de to største udledere af CO2 i verden, og begge lande har indleveret løfter til CO2-reduktion, hvilket var et historisk gennembrud efter årtiers forhandlinger om en aftale, der skal bremse den globale opvarmning.
I internationale klimaorganisationer og ngo'er har der været bekymring for, at den globale aftale i realiteten skulle blive indgået mellem Kina og USA, og at Europa - som på mange punkter er mere ambitiøs - ikke får sat sit aftryk i teksten.
Kina er mødt op til klimatopmødet med en anden og mere ambitiøs indstilling end tidligere. Kineserne erklærer sig villige til også at bidrage til klimafinansiering i de fattige lande.
Dog vil Kina angiveligt ikke være med til, at dette bliver en forpligtelse nedfældet i aftalen. Klimafinansiering er et af flere udeståender.
De rige lande, herefter EU, stiller som krav, at også de rige udviklingslande bidrager.
Udviklingslandene i gruppen G77+Kina vil ikke ændre den opdeling, der blev skrevet ind i FN's klimakonvention i 1992. Ifølge den er også velstående lande som eksempelvis Saudi-Arabien og Kina fritaget for ansvar for finansieringen.
