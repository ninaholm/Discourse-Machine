Roskilde henter indieikon og kultrockere som hovednavne
PJ Harvey og Tenacious D står i toppen af næste års festivalplakat. Danske Blaue Blume er også på programmet.


 De danske festivaler kappes uge for uge om musikelskernes opmærksomhed, når der sættes navne på næste års attraktioner.
Onsdag er det landets største festival i Roskilde, der udpeger to af hovednavnene i 2016.
Det drejer sig om den britiske indierocksangerinde PJ Harvey og den amerikanske komedierockduo Tenacious D.
Harvey er en gammel kending af festivalen, hvor hun spillede første gang i 1995, og koncerten til næste år bliver hendes fjerde på festivalen.
Senest var hun blandt hovednavnene i 2011, hvor hun spillede på festivalens næststørste scene, Arena. Nu meldes hun på vej med et nyt album, som udkommer næste år.
- Vi har holdt godt øje med, hvornår hun skulle blive klar til at udgive nyt materiale og spille koncerter igen, siger festivalens programchef, Anders Wahrén, og tilføjer:
- Hun har for vane at eksperimentere med formater og udtryk for hver ny udgivelse, så vi er sikre på, at hun igen vil overraske sine fans på festivalen.
For Tenacious D bliver det til debut på festivalen, og selv om duoen pladedebuterede tilbage i 2001, så spillede de først i Danmark 12 år senere.
Gruppen er et utraditionelt rocknavn i den forstand, at den i lige så høj grad brød igennem som en comedyduo.
Bandets ene halvdel Jack Black var i forvejen kendt som komedieskuespiller og videoerne til singlerne "Fuck Her Gently" og "Tribute" blev voldsomt populære på YouTube, før nogen havde opfundet begrebet "viralt hit".
- Tenacious D er et af de navne, som rockelskerne håbefuldt har råbt på i årevis, og nu kan det endelig lade sig gøre, siger Anders Wahrén og uddyber:
- De er popularitetsmæssigt gået fra kultnavn til hovednavn nu, så det bliver i de sene aftentimer på Orange Scene, at de kommer til at skabe noget, som kan blive en fantastisk skør og overgearet rockfest fyldt med kærlighed og syng-med-øjeblikke.
Foruden de to hovednavne præsenterer festivalen også det danske band Blaue Blume, der netop har fået debuten "Syzygy" kåret til årets danske album i musikbladet Gaffa.
