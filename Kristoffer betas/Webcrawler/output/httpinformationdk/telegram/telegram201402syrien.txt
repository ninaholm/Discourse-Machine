Syriens opposition kræver fremskridt i fredssamtaler
Der skal ske noget. Ellers er det spild af tid at mødes til en eventuel ny runde af samtaler, mener talsmand.


 Oppositionen i Syrien finder det nytteløst at møde op til en tredje runde fredsforhandlinger, hvis denne uges genoptagne samtaler ikke rokker sig ud af stedet.
Advarslen kommer fra den delegation, som repræsenterer oppositionen ved forhandlingerne i Genève i Schweiz.
- Hvis der slet ikke sker fremskridt, så mener jeg, at det vil være spild af tid at begynde at tænke på en tredje runde, siger oppositionens talsmand, Louay Safi, sent mandag aften.
Anden runde af forhandlingerne gik i gang mandag, hvor de to sider i den over tre år lange konflikt gensidigt beskyldte hinanden for at stå bag den seneste tids dødelige voldshandlinger.
FN's særlige udsending, Lakhdar Brahimi, holdt separate møder bag lukkede døre med delegationer fra præsident Bashar al-Assads regime og med oppositionen.
Louay Safi fortæller, at han allerede mandag morgen gjorde det klart for Brahimi, at der skal resultater på bordet, hvis oppositionen skal deltage i en eventuel tredje forhandlingsrunde.
Men så længe der er et glimt af håb om bevægelse i samtalerne, "vil vi ikke løbe væk", siger han.
- Vi kvitter ikke, siger han, men tilføjer, at hvis der ikke sker fremskridt, så skal vi ikke "lade som om, at vi gør noget".
Det vil i så fald være "mere ærligt at sige, at vi mislykkedes", siger Louay Safi.
Han erkender, at en fortsættelse af borgerkrigen i Syrien så vil være det eneste alternativ.
Næsten 140.000 mennesker er allerede omkommet, og flere millioner er blevet tvunget på flugt som følge af kampene.
De stridende parter er dog enige om at mødes ansigt til ansigt tirsdag formiddag.
- Klokken 10 i morgen vil der være et fælles møde, siger Badr Jamous, generalsekretær for oppositionens sammenslutning og medlem af delegationen.
En repræsentant for præsident al-Assads gruppe af udsendte bekræfter, at der er planlagt et møde tirsdag med deltagelse af begge parter.
Den første runde forhandlinger sluttede for 10 dage siden uden nogen konkret aftale.
