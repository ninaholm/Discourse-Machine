Narkofund på havn er et af danmarkshistoriens største
Narkofund i Aarhus Havn før påske er et af danmarkshistoriens største, siger Østjyllands Politi.


 Det narkofund, som Østjyllands Politi gjorde i Aarhus Havn onsdag før påske, er et af de største på dansk grund nogensinde.
Det siger vicepolitiinspektør Merete Olesen til Ritzau.
Ifølge ekstrabladet.dk er der tale om 100 kilo kokain, men vicepolitiinspektøren vil "af hensyn til efterforskningen" ikke bekræfte hverken den præcise mængde eller det stof, der er tale om.
- Det er stort, og det er et af danmarkshistoriens største, siger hun.
- Vi efterforsker massivt både nationalt og internationalt, og vi regner med flere anholdelser, siger hun.
Merete Olesen forklarer, at en udenlandsk mand har siddet varetægtsfængslet i sagen, men at vedkommende nu er løsladt igen.
Ifølge ekstrabladet.dk skete beslaglæggelsen i containerhavnen i Aarhus, men det vil politiet ikke bekræfte.
I en anden sag fra en østjysk havn blev en bulgarsk sømand i 2009 afsløret med 22 kilo kokain om bord på et containerskib i Fredericia. Han blev året efter idømt fængsel i 11 år.
Sidste år blev to mænd af Østre Landsret dømt for at have opblandet og solgt over 200 kilo kokain og amfetamin. Mændene fik hver fængsel i 16 år.
Blandt andre store kokainsager kan nævnes en affære for godt 10 år siden, da en hollandsk mand blev idømt fængsel i 15 år for import af blandt andet 121 kilo kokain.
