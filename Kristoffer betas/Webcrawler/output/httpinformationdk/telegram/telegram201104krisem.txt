Krisemøde om togdriften på Kystbanen
Transportministeren og forligspartierne diskuterer mandag en plan B for Kystbanen, hvis DSBFirst går konkurs.


 Transportministeren og forligspartierne bag udbuddet af togdriften på Kystbanen er mandag formiddag samlet for at diskutere en mulig plan B for togdriften på strækningen langs Øresund.
Den kan blive nødvendig, hvis det viser sig, at DSBFirst, som driver Kystbanen, må kaste håndklædet i ringen og gå konkurs.
- Jeg vil gerne have en plan liggende, så i tilfælde, at de pludselig meddeler, at de ikke kan køre, så skal den ligge der, siger transportminister Hans Christian Schmidt (V) og fortsætter:
- Hvis så DSBFirst og det hele går fint, så river vi den bare i stykker, siger han.
Ministeren og partierne mødes på baggrund af, at Kammeradvokaten, der er statens advokat, i weekenden vurderede, at DSB har givet ulovlig statsstøtte til DSBFirst, som DSB ejer sammen med skotske FirstGroup.
Statsstøtten er givet i form af for lave rentesatser og handel mellem DSB og DSBFirst.
DSB vil snarest muligt og inden for tre måneder - når sagen er belyst i sin helhed - finde en løsning.
Det, politikerne skal tage stilling til, er, hvad der skal ske, hvis det ender med konkurs for selskabet, der kører med underskud.
- Vi kunne nok alle sammen se her i weekenden, at alt ikke kører lige efter bogen. Der er noget galt, siger ministeren.
Der tegner sig på forhånd tre scenarier.
Enten kan man bede DSB om at overtage driften og dermed lade udbuddet af strækningen falde på gulvet.
Man kan også lade et andet selskab overtage kontrakten og driften.
Eller man kan gennemføre et nyt udbud.
Dansk Folkeparti har allerede meldt ud, at partiet helst ser, at man opløser DSBFirst og gennemfører en ny licitation.
De Radikale maner til ro og vil kende forholdene til bunds, før de træffer en beslutning. Trafikordfører Johs. Poulsen frygter, at en forhastet beslutning vil gå ud over passagererne.
