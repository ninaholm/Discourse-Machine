Kommuner: Send flere penge!



 Ønskesedlen er lang, og i dag fik finansministeren den præsenteret, da regeringen og KL mødtes for at indlede forhandlingerne om kommunernes budgetter for 2010. Helt konkret ønsker KL med formand Erik Fabrin fra Venstre i spidsen flere penge til det sociale område, hjemmehjælp, madordninger i institutioner samt et markant øget anlægsbudget. Sidstnævnte skal både rette op på faldefærdige kommunale bygninger, reparere huller i vejnettet og bremse den øgede ledighed, som er affødt af finanskrisen.
 - Vi har haft forskellige ting oppe at vende, blandt andet kommunernes egen investeringsplan. Men det har endnu ikke været muligt at fastsætte det procenttal, vi må øge med, siger Erik Fabrin og lægger dermed op til bryde med regeringens 2015-plan, der dikterer en stigning på 0,5 pct. 
 Traditionelt plejer forhandlingerne mellem kommunerne og regeringen at være præget af meget forskellige opfattelser af, hvor mange penge kommunerne har brug for. Men da KL tidligere på foråret præsenterede investeringsplanen på anlæg, der i størrelse var vokset fra 15 mia. kr. i 2009 til 21 mia. kr. de næste fire år, blev visionerne ikke skudt ned af regeringen. Finansminister Claus Hjort Frederiksen greb heller ikke lejligheden i dag, selvom han understreger, at kommunerne også bærer ansvaret for en sund økonomi: 
 - Finanskrisen og den stigende arbejdsløshed stiller krav til de offentlige budgetter, og det er baggrunden for vores forhandlinger. Vi har anført en række områder, som vi gerne vil diskutere, og der er en del, der er sammenfaldne med kommunernes ønsker, siger ministeren.
 Han understreger, at han ikke er mere eller mindre rundhåndet end tidligere finansministrer. Og han lader sig ikke påvirke af, at V-borgmestre skal have de bedst mulige vilkår, når befolkningen skal til stemmeurnerne i efteråret, lyder det videre:     
 - Vi skal finde afbalancerede aftaler, der tager højde for vores situation. Det er det, der tæller. Vi opererer ikke med valgår eller ej, uddyber han.  

