Krag: Ny rygelov vil forhindre nye rygere
Fem skarpe til sundhedsminister Astrid Krag (SF) om ny rygelov, som betyder totalforbud mod rygning på skoler


 Hvad anser du, som det vigtigste punkt i den nye rygelov?
- Det vigtigste er totalforbuddet i forhold til at ryge på børneinstitutioner og efterskoler og ungdomsuddannelser, hvor de fleste er under 18 år. For det kan simpelthen ikke passe, at vores børn og unge skal lære at ryge i frikvartererne.

- Udenlandsk forskning viser, at synlighed af rygning betyder meget for, om man vælger at tænde den første cigaret. Derfor er det her et tiltag, som helt sikkert vil have effekt.
Hvorfor tillader I rygning i dagplejemødres hjem uden for åbningstiden?
- I forhold til privat dagpleje er afvejningen, at det er folks eget private hjem, og derfor er der ikke noget forbud her. Det skal dog siges, at man kommunalt kan beslutte at være mere restriktiv.
Oppositionen kalder den nye lov "formynderisk" og sætter spørgsmålstegn ved regeringens tillid til, om folk selv kan tage ansvar omkring rygning. Hvad mener du om det?
- Faktum er, at vi kan se, at børn og unge ikke træffer beslutningen om at begynde at ryge i et tomrum og helt upåvirket. Jeg mener, at vi som politikere har et ansvar for, at de rigtige rammer er til stede for, at børn og unge træffer det rigtige valg.
- Så det er forkert at udlægge det som om, at rygernes beslutning om at begynde bliver taget i et tomrum.
