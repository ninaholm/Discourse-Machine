Odense trygler minister om hjælp



 Krisen for busserne kradser nu så meget i Odense, at byens borgmester Jan Boye (K) og rådmand Anker Boye (S) i et fælles brev til transportministeren beder om statslig hjælp.
 Ifølge de to Boyer er den kollektive trafik i overhængende fare for at kollapse, hvis ikke regeringen griber ind.
 - Situationen er meget alvorlig, og vi frygter for den kollektive trafiks fremtidige sammenhængskraft, skriver de to blandt andet i brevet, der også er sendt til Folketingets Trafikudvalg. Odense Kommune skal i det kommende år finde op mod 30 millioner kroner, hvis kommunen skal undgå at svinge sparekniven over bybusserne.
 Trafikselskaberne i Danmark anslog for få uger siden, at der på landsplan er behov for 500 millioner kroner, hvis busdriften ikke skal forringes. Både transportminister Lars Barfoed (K) og velfærdsminister Karen Jespersen (V) har indtil nu afslået at give ekstra penge.
