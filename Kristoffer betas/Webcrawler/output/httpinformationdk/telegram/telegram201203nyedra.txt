Nye drab sender syrere på flugt fra Homs
Aktivister advarer om nye massakrer i Syrien, hvis det internationale samfund ikke griber ind.


 Nyheden om, at 47 kvinder og børn er blevet dræbt i Homs, har sendt hundredvis af familier på flugt fra den sønderbombede syriske by.
- Hundreder af familier flygtede fra Homs i løbet af natten, særligt fra kvarteret Karm el-Zaytoun, af frygt for nye massakrer fra regeringsstyrkernes side, siger Rami Abdel Rahman, der er leder af organisationen Det Syriske Observatorium for Menneskerettigheder.
Aktivister i Syrien har lagt en række blodige og meget voldsomme billeder på internettet. De viser angiveligt nogle af 26 børn og 21 kvinder, der blev ofre for det, aktivisterne i Homs betegner om en massakre.
De statslige syriske medier erkender, at indbyggere i byen er blevet dræbt, men giver "bevæbnede terrorbander" skylden for massedrabene.
Modstandere af præsident Bashar al-Assad siger, at syriske sikkerhedsstyrker og regeringstro militser står bag drabene.
Og der kan komme flere massakrer, hvis det internationale samfund ikke griber ind, advarer Hadi Abdallah, der er talsmand for gruppen Den Syriske Revolutions Generalkomité.
- Vi opfordrer til militær intervention, angreb mod regimet og bevæbning af Den Frie Syriske Hær, siger han med henvisning til den oprørshær, der primært består af soldater, der er hoppet af fra regeringshæren.
- Nu har der været snak nok. USA og andre har i månedsvis opfordret regimet til at stoppe volden, men det fortsætter med at dræbe folk, siger Hadi Abdallah.
Foruden Homs var der også meldinger om uroligheder i andre dele af landet.
I den sydlige by Deraa blev en skolepige dræbt og 25 andre såret, da en bilbombe eksploderede mandag, siger øjenvidner til nyhedsbureauet Reuters.
Bomben eksploderede uden for en pigeskole, der har været aktiv i oprøret mod præsident Assad.
I løbet af weekenden har kampe rundt om i Syrien kostet mindst 150 mennesker livet, heraf omkring 60 civile, siger aktivister.

