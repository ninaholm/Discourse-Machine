Søvndal til Israel og Hamas: Stop kampene
Udenrigsminister Villy Søvndal appellerer til både israelere og palæstinensere om at indstille kampene.


 Budskabet fra udenrigsminister Villy Søvndal (SF) til de to stridende parter i Gaza-konflikten er klart: Indstil kamphandlingerne.
Men samtidig er ministeren også klar over, at hans ord næppe trænger igennem til Israel eller Hamas-ledelsen i Gaza, der de sidste seks dage har affyret raketter mod hinanden.
- Det kan godt være, at det ser lidt umuligt ud lige nu at få to stater, der samarbejder, men ikke desto mindre synes jeg, at de seneste dages begivenheder understreger behovet for en politisk løsning på konflikten, siger Søvndal.
Han er i Bruxelles mandag for at mødes med sine kolleger fra de 26 andre EU-lande. Konflikten mellem Palæstina og Israel er på dagsordenen, men Villy Søvndal lægger ikke skjul på, at der ikke er så meget, EU kan stille op.
- Ikke andet end at opfordre til, at man ophører med de fjendtlige handlinger og vender tilbage til forhandlingsbordet. Vi presser på for at finde en politisk forhandlingsløsning på konflikten, siger Søvndal.
I de tidlige morgentimer mandag er tre personer dræbt under et nyt israelsk luftangreb mod Gaza.
 Dermed er 85 palæstinensere blevet dræbt og omkring 700 såret, ifølge palæstinensiske læger. Volden har også kostet tre israelere livet og såret flere end 50.
Villy Søvndal understreger, at de store civile tab gør det endnu mere nødvendigt med en hurtig politisk løsning - samtidig med, at han godt kan forstå den israelske reaktion på de første raketter fra Gaza, der var rettet mod Tel Aviv.
- Det er klart, at der ikke er noget land på den her klode, der vil finde sig i at få læsset raketter i hovedet, siger Søvndal og fortsætter:
- Modsat er det jo helt afgørende, at det man gør, er proportionalt, og at man ikke rammer uskyldige civile. Derfor er det helt afgørende at opfordre til, at fjendtlighederne bliver stoppet.
