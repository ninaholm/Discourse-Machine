Ny humanitær våbenhvile i Gaza holdt kun i kort tid
En humanitær våbenhvile på to timer skulle tillade evakuering af sårede fra Gaza, men er allerede brudt.


 En humanitær våbenhvile mellem Israel og Hamas brød søndag sammen umiddelbart efter, at den var trådt i kraft.
Israels militær har genoptaget sin offensiv, efter at Hamas-bevægelsen brød våbenhvilen.
- Hamas holdt aldrig inde med skydningen, siger talsmænd for det israelske militær.
Våbenhvilen skulle have varet to timer søndag eftermiddag.
 - Israel er gået med til et humanitært vindue mellem klokken 13.30 og 15.30 (lokal tid) i Shejaia, sagde en talskvinde for hæren tidligere.
Det er i Shejaia-kvarteret i Gaza, at et stort antal palæstinensere blev dræbt eller såret søndag.
 I alt skal over 50 søndag have mistet livet under en langvarig israelsk granat-beskydning, som også skal have såret 400 andre og sendt tusinder på flugt fra den nordøstlige del af Gazastriben.
- 410 mennesker er blevet dræbt, siden krigen begyndte, og over 3020 mennesker er blevet såret - de fleste af dem civile, siger vicesundhedsminister Yussef Abu Rish til journalister på Shifa-hospitalet i Gaza City med henvisning til offensiven, der blev indledt 8. juli.
Ifølge avisen Haaretz vil den israelske hær oprette et felthospital ved Erez-grænseovergangen for at behandle sårede palæstinensere.
En humanitær våbenhvile blev også erklæret torsdag, men den blev allerede brudt efter få timer, da Hamas angiveligt sendte tre granater af sted mod Israel.
Både palæstinensiske, israelske og amerikanske kilder siger også, at et egyptisk våbenhvileforslag atter diskuteres af parterne. Hamas forkastede i sidste uge et egyptisk forslag om en våbenhvile. Forslaget var blevet accepteret af Israel.
