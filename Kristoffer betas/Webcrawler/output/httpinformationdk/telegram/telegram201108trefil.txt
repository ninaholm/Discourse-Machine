Tre film kan blive Danmarks bud på Oscar
I år ét efter Susanne Biers triumf er "En familie", "Superclasico" og "Dirch" valgt som Danmarks Oscar-emner.


 Tre danske film har mulighed for at blive Danmarks bud på en Oscar inden for kategorien bedste udenlandske, ikke-engelsksprogede film, når statuetterne uddeles i februar.
De tre kandidater er "En familie", "Superclasico" og "Dirch".
Et udvalg med repræsentanter for den hjemlige filmbranche har fundet frem til de tre film, og den 20. september mødes de igen for at afgøre, hvilken af dem der skal være Danmarks bud på en Oscar-nominering.
Susanne Biers "Hævnen" blev tidligere i år belønnet med en Oscar inden for denne kategori.
- Vi har vendt og drejet en lang række film og er i nogenlunde enighed kommet frem til tre kvalificerede bud, siger Henrik Bo Nielsen, direktør i Det Danske Filminstitut (DFI) og formand for den danske Oscar-komité.
"En familie", instruktøren Pernille Fischer Christensens drama om bagerslægten Rheinwald, deltog allerede i februar 2010 i hovedkonkurrencen i festivalen i Berlin.
Her blev den belønnet med kritikerprisen af Fipresci, den internationale sammenslutning af filmkritikere. Et år senere fik filmen premiere i de danske biografer, hvor den solgte 130.000 billetter.
Ole Christian Madsens fodbold- og kærlighedskomedie "Superclasico" med Paprika Steen og Anders W. Berthelsen blev set af 184.000, mens det om få uger vil vise sig, hvor mange filmen om den legendariske komiker Dirch Passer kan lokke i biograferne.
"Dirch" med Nikolaj Lie Kaas i titelrollen og instrueret af Martin Zandvliet har premiere den 25. august.
Komitéen måtte på forhånd se bort fra en af årets mest opsigtvækkende danske produktioner, Lars von Triers "Melancholia", som fik verdenspremiere i Cannes.
Filmen er engelsksproget, og ifølge reglerne kan den derfor ikke nomineres i denne kategori.
