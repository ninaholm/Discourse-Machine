Der er ingen kontrol med 500.000 overvågningskameraer
Politikere og politi opfordrer til, at der skal laves et centralt register over overvågningsudstyr.


 Det var på Borgervænget i København, at politiet i lørdags fandt flugtbilen, som den formodede gerningsmand til terrorangrebet ved Krudttønden havde brugt.
Politiets næste skridt var at bruge kostbar tid på køre rundt i de tilstødende gader og kigge op i luften for at se, om der var overvågningskameraer i kvarteret. Men der var ingen vej udenom.
- Sådan gør vi altid. Det er vi nødt til, siger vicepolitiinspektør Jens Møller Jensen fra Københavns Politi til Politiken onsdag.
For der findes ingen central registrering af udendørs overvågningskameraer i Danmark, hvor der ifølge Politiken skønnes at være installeret mindst 500.000 overvågningskameraer. Heraf formentlig over 100.000 alene i Københavns Kommune.
Derfor finder vicepolitiinspektøren det "ønskværdigt", at der oprettes et register over tv-overvågningsudstyr for at lette opsporingen af muligt tv-materiale.
Det er direktør Kasper Skov-Mikkelsen fra Sikkerhedsbranchen helt enig i. Han har kæmpet for sådan et register, siden Folketinget afskaffede det daværende register i 2007.
- Det ville være med til at sikre, at overvågningsudstyr, der sættes op på hel- og halvoffentlige steder, i højere grad fungerer godt teknisk, og at de overholder reglerne om persondatabeskyttelse. Det ville samtidig være en stor hjælp for politiet. Det sidste er i sig selv et argument for registret, siger Kasper Skov-Mikkelsen til Politiken.
Dansk Folkepartis retsordfører, Peter Skaarup, undrer sig over, at politiet selv skal lede efter overvågningskameraer, når de er under tidspres, og han vil rejse sagen over for justitsminister Mette Frederiksen (S).
Socialdemokraterne har tidligere slået på tromme for en registreringsordning for tv-overvågning, og ifølge partiets retsordfører, Trine Bramsen, er man klar til at "tage drøftelsen".
