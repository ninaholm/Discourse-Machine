PET: Der er tale om et terrorangreb
Angrebet bekræfter, at terrortruslen mod Danmark fortsat er alvorlig. En person er dræbt


 Alt tyder på, at angrebet var planlagt, og omstændighederne omkring skyderiet peger på, at der er tale om et terrorangreb.
Det siger PET i en pressemeddelelse. PET bistår nu Københavns Politi i den videre efterforskningen af angrebet.
- Angrebet bekræfter, at terrortruslen mod Danmark fortsat er alvorlig, og omstændighederne omkring skyderiet peger på, at der er tale om et terrorangreb.
Tre politifolk blev såret af skud, de to er medarbejdere fra PET. En civil person omkring 40 år er dræbt.
Skyderiet fandt sted lørdag eftermiddag ved debatmødet "Kunst, Blasfemi og Ytringsfrihed" i kulturhuset "Krudttønden" på Østerbro med den svenske kunstner og Muhammedtegner Lars Vilks.
- Der blev i dag kort før klokken 16.00 skudt ved adressen, Krudttønden, Østerbro, København. Efter skyderiet flygtede gerningsmændene i en mørk VW Polo, med registreringsnummer, AT 25919 ad Jagtvej, oplyser politiet.
- Hvis nogen ser køretøjet skal man kontakte politiet på 112. Man skal ikke selv forsøge at tage kontakt til hverken køretøjet eller føreren.
Den svenske tegner meldes uskadt. Det samme gør den franske ambassadør, der også deltog i arrangementet.
Umiddelbart efter meldingen om skyderiet trådte Den Nationale Operative Stab sammen under ledelse af Rigspolitiet.
Regeringens Sikkerhedsudvalg har klokken 18 holdt møde om sagen.
Regeringen følger udviklingen tæt, oplyser statsminister Helle Thorning-Smidt i en pressemeddelelse.
- Skudattentatet er en handling, der fylder mig med dyb vrede. Alt vil blive sat ind på at finde skyldige og bringe dem domstol, siger statsministeren.
