Lykketoft er favorit som Folketingsformand
Mogens Lykketoft er storfavorit som formand for Folketinget. Konkurrenten Marianne Jelved vil nok takke nej.


 Mogens Lykketoft (S) bliver ny formand for Folketinget. Så klart lyder det fra politisk kommentator Hans Engell, og hans vurdering bakkes op af, at den anden topkandidat - De Radikales Marianne Jelved - lidt kryptisk - afviser posten.
De Radikale har nemlig brug for erfaring i folketingsgruppen med hele 14 nye medlemmer og blot tre genvalgte, forklarer hun.
- Man kan ikke have 14 nye, der kommer ind i gruppen, og så er der ikke én eneste tilbage med folketingserfaring. Og ud fra det, kan du slutte, at det ikke dur med hverken ministerposter eller formandsposten, siger Marianne Jelved.
Mogens Lykketoft har i nogen sammenhænge været nævnt til en mulig ministerpost. Men sådan ender det ikke, fastslår Hans Engell skråsikkert.
- Selv om Lykketoft hellere vil være udenrigsminister, så bliver han formand for Folketinget, siger han.
- Det er en meget ærefuld post, hvilket er blevet understreget af, at formanden har fået samme lønforhold som Statsministeren og også har bil til rådighed og bolig på Christiansborg, siger Hans Engell.
Og Marianne Jelved siger, at hun godt kunne se Mogens Lykketoft som en god formand for Folketinget.
- Det kunne jeg sagtens, siger hun.
Enhedslistens Per Clausen er positiv over for både Mogens Lykketoft eller Marianne Jelved som formand.
- Det vigtige for os er at få en formand, der har så meget autoritet, at vedkommende også kan sætte regeringen på plads, hvis regeringen forsøger at køre hen over Folketinget, siger han.
- Og der er ikke nogen af de to, som vi i den forbindelse ikke kan sige okay til, siger Per Clausen.
SF's Holger K. Nielsen, der har siddet i præsidiet for sit parti i den seneste folketingsperiode, vil dog endnu ikke pege på Mogens Lykketoft eller udelukke sig selv som kandidat.
- Posten indgår i den samlede kabale, så nu må vi vente og se. Formandsposten for Folketinget er spændende, men jeg vil fuldstændig afvente forhandlingerne, siger han.
Mogens Lykketoft selv vil ikke kommentere på historien.
- Jeg udtaler mig overhovedet ikke om noget som helst af den art, siger han.
