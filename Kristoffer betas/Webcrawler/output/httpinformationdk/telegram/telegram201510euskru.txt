EU skruer bissen på for at få bremset flygtningestrøm
EU vil med "en fin balance mellem incitamenter og pres" få lande til at tage afviste statsborgere retur.


 Nu skruer EU-landene bissen på i et forsøg på at bremse den største flygtningekrise i Europa siden Anden Verdenskrig.
EU skal blive langt bedre til at sende asylansøgere og økonomiske migranter, der får afslag på ophold i EU, hjem igen, lover justits- og indenrigsministrene torsdag på et møde i Luxembourg.
- Alle foranstaltninger må tages i brug for at sikre irregulære migranters effektive hjemsendelse, også brug af frihedsberøvelse som en sidste udvej, hedder det i konklusionerne fra mødet.
Forventningen er, at det vil virke afskrækkende på andre, der vil forsøge at komme til Europa uden at have et anerkendt behov for asyl, hvis de ser deres landsmænd vende slukørede tilbage.
Det er i hvert fald den danske erfaring, siger udlændinge- og integrationsminister Inger Støjberg (V).
- Hvis man bare får sendt ganske få mennesker ud - det gjorde vi for ikke så lang tid siden til Somalia - så mindsker det lynhurtigt strømmen til Danmark, siger Støjberg.
EU's migrationskommissær Dimitris Avramopoulos siger, at der bliver arrangeret omkring 10 returflyvninger med afviste migranter ud af EU inden udgangen af oktober.
Samtidig vil EU-landene forsøge sig med "en fin balance mellem incitamenter og pres" for at lave flere aftaler med tredjelande om at tage imod de statsborgere, der er blevet afvist i Europa.
EU-landene vil også stramme den i øjeblikket gennemhullede grænsekontrol i endnu et forsøg på at bremse menneskestrømmen mod Europa, der for længst har rundet en halv million alene i år.
Den franske indenrigsminister Bernard Cazeneuve har på mødet foreslået at oprette et korps af EU-grænsevagter her og nu. Alle lande skal levere "en årlig kvote af grænsevagter" til det fælles grænseagentur, Frontex, mener han.
På længere sigt skal der udvikles en egentlig europæisk styrke af grænsevagter, der kan sættes ind, når det brænder på. Indsatsen skal ifølge forslaget ske i samarbejde med medlemslandene, der selv bevarer kontrollen over deres ydre grænser.
Nu er det første hot spot, der skal registrere og adskille asylansøgere fra migranter, desuden kommet i gang på den italienske ø Lampedusa.
Efter at EU-landene i måneder har udkæmpet en bitter kamp om at fordele i alt 160.000 flygtninge ud over Europa med tvungne kvoter, kan de første omfordelte flygtninge derfor komme af sted til deres nye hjem.
Det er 19 eritreanere, der er blevet identificeret ved hjælp af fingeraftryk, og som fredag flyver til Sverige, hvor de skal bo i den midtsvenske by Östersund.
