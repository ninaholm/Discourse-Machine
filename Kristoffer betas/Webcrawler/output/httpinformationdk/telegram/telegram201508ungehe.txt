Unge i Herning får gratis spiraler og p-piller
For at undgå aborter og kønssygdomme vil Herning i en prøveperiode give unge gratis prævention.


 I fremtiden vil der være gratis prævention af alle typer til unge under 25 år, som bor, studerer eller arbejder i Herning.
Det skriver Herning Kommune i en pressemeddelelse fredag.
Kommunens Forebyggelsesudvalg har netop sagt god for, at spiraler og p-piller i første omgang skal gives væk i en prøveperiode på to år. Det sker i håbet om, at det kan begrænse antallet af unge, der får kønssygdomme eller får foretaget en abort.
- Ungdomsårene er en kritisk tid for ens livsvilkår, og der er det vigtigt, at vi er klar med støtte og rådgivning, siger Karlo Brondbjerg, formand for forebyggelsesudvalget i Herning Kommune, i pressemeddelelsen.
Det bliver den anonyme unge-rådgivning UngMod 24-7 i Smedegade i Herning, der skal stå for den praktiske del af forsøgsordningen.
Her kan unge ifølge kommunen i forvejen få råd om sex og prævention, og det giver mulighed for, at unge, der opsøger den gratis prævention, samtidig kan få råd og vejledning fra professionelle rådgivere på stedet.
Forsøget sættes i værk på baggrund af gode erfaringer i Halsnæs Kommune, der har kørt et forsøg med gratis prævention i et år.
 Erfaringerne fra Halsnæs viser, at de unge, der henvender sig for at få gratis prævention, ofte er unge, der kæmper med forskellige sociale problemer. Det er samtidig en gruppe, der sjældent prioriterer prævention, når der skal lægges budgetter.
En p-stav koster cirka 1000 kroner og en spiral lidt mere, hvilket er mange penge, hvis man ikke har meget at gøre godt med.
Der er afsat 150.000 kroner per år til forsøget, og det rækker ifølge Herning Kommune til, at omkring 250 unge kan få hjælp til at vælge den rigtige prævention og få den gratis.
I maj valgte ud over Herning kommunerne Helsingør og Frederiksberg at se nærmere på, om de skulle kopiere ordningen.
