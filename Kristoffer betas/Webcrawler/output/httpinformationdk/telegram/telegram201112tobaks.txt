Tobakschef: Det er stadig farligt at ryge
Claus Bagger glæder sig over frifindelse i rygerretssag og ser positivt på regler for tilsætningsstoffer.


 Efter otte års juridisk slagsmål er producenterne bag Prince-cigaretterne nu frifundet for beskyldninger om manipulation.
Østre Landsret afviste torsdag anklagerne fra den fynske eks-ryger Allan Lykke Jensen, og det vækker glæde hos tobaksproducenterne.
- Det er, som vi forventede det, men det gør ikke, at vi er mindre tilfredse, forklarer Claus Bagger til Ritzau.
Han er direktør for Skandinavisk Holding II, der sammen med House of Prince var sagsøgt i sagen.
- Vi har fra starten tilkendegivet, at vi synes, sagen var overflødig, for vi har hele tiden vidst, at vi ikke har brugt noget i tobakken, som gør, at man bliver mere afhængig af at ryge, end det, der er i tobakken fra naturens hånd, siger Claus Bagger.
Han kalder retssagen "en lang og sej omgang", som selskabet "helst havde været foruden".
Men med dommen føler han, at der er hamret en pæl gennem beskyldningerne om, at tobaksselskabet har ført rygerne bag lyset.
- Vi producerer et produkt, som er omdiskuteret, og det erkender vi da. Men vi synes, vi har markedsført og produceret det pænt og ordentligt, siger direktøren.
- Det er fortsat skadeligt at ryge, men det har tilsætningsstofferne ikke nogen betydning for, fastslår Claus Bagger.
Sagen mellem Allan Lykke Jensen og tobaksproducenterne har tiltrukket sig en del opmærksomhed, og undervejs har sundhedsminister Astrid Krag (SF) erklæret, at hun vil arbejde for en egentlig kontrol af tilsætningsstoffer i tobak.
Den melding hilser Claus Bagger velkommen.
- Vi synes, det er fornuftigt at lave nogle fælles EU-regler, for det vil også gøre det nemmere for os som tobaksproducent, at vi ikke skal kigge i alle mulige landes lovgivninger, siger han.
Han henviser til, at flere europæiske lande, blandt andet Frankrig og Tyskland, har egne regler for tilsætningsstoffer i tobak.
