Der er lang vej før ældre er it-parate
Kun hver tredje ældre over 65 år bruger internettet dagligt. En ud af tre pensionister bruger aldrig nettet.


 Det kan blive vanskeligt for det offentlige at få fat i de ældre danskere, når Danmark i 2015 bliver digitalt. For kun godt hver tredje ældre bruger nettet hver dag.
Men fra 1. december er det slut med at melde flytning og bestille sundhedskort på papir. Og det er næste skridt i bølgen, der skal gøre al kommunikation med det offentlige fra 2015 digitalt.
- Det er helt tydeligt, at det går alt for langsomt med at få ældre gjort klar til de høje mål, regeringen stiller til digitalisering, siger Claus Blendstrup, seniorkonsulent i Ældre Sagen, og fortsætter:
- Man kunne forvente, at der var lavet nogle beregninger, der viser, hvornår den ældste del af befolkningen ligger på samme niveau digitalt som resten af befolkningen. Men det gør der mig bekendt ikke.
Tal fra Danmarks Statistik viser, at kun hver tredje ældre over 65 år bruger internettet dagligt, mens det er 86 procent af de 16-64-årige. Tallene viser også, at 38 procent af pensionisterne aldrig bruger internettet, mens det kun er tre procent af de 16-64-årige.
Det er ikke, fordi de ældre ikke har en computer hjemme, at de ikke går på nettet, for 65 procent af de ældre har selv computer. Det er dog noget mindre end de 16-64-årige, hvor 96 procent har en computer.
Claus Blendstrup mener, at digitaliseringen bør udskydes 10-15 år, hvis man skal sikre sig, at samtlige 75-89-årige selv kan betjene digitale selvbetjeningsløsninger.
- Vi kan sagtens se muligheder med digitaliseringen. Men det skal stadig være muligt at sende et brev, møde personligt op eller ringe for at få personlig hjælp for de ældre, der ikke kan bruge internettet, siger Claus Blendstrup.
 Ældre Sagen har sendt et høringssvar i forbindelse med digitaliseringen af forskudsopgørelsen. Her vil man sikre sig, at der stadig er løsninger for de ikke-digitale.
