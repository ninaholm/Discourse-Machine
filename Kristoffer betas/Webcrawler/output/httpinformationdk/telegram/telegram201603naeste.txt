Næsten 55.000 vil ind på studie via kvote 2
Flere har ansøgt om at komme ind på en videregående uddannelse i 2016 end året før. Det viser ny opgørelse.


 Der er endnu flere, der har søgt ind på en videregående uddannelse via kvote 2 i 2016 end året før.
I år har 54.932 ansøgt om at komme ind på en videregående uddannelse via kvote 2, og det er 7,2 procent mere end året før.
Det skriver Uddannelses- og Forskningsministeriet i en pressemeddelelse.
Uddannelses- og forskningsminister Ulla Tørnæs (V) opfordrer i den anledning ansøgerne til at tænkte sig godt om, når de skal søge ind på en uddannelse.
- Uddannelse er nøglen til frihed, men det er slet ikke ligegyldigt, hvilken dør din uddannelsesnøgle åbner.
- Derfor ser jeg det som en vigtig opgave at sikre, at de studerende har den bedst mulige information om deres muligheder på arbejdsmarkedet efter endt uddannelse. Jeg vil derfor råde alle unge, der søger ind på en uddannelse, til grundigt at overveje mulighederne på arbejdsmarkedet efter endt uddannelse, siger hun.
I år har hele 3710 flere søgt ind end året før, hvilket svarer til en stigning på 7,2 procent.
Den endelige opgørelse af antallet af ansøgere kommer i starten af april, og her vil de ansøgere, der har søgt ind uden NemID, og de ansøgere, der har fået dispensation fra at søge ind digitalt, fremgå.
Sidste år ansøgte 51.222 personer om at komme ind på en videregående uddannelse via kvote 2. I april kom tallet helt op på 55.415 ansøgere.
Den endelige opgørelse fra oktober viste, at 65.289 ansøgere blev optaget på et videregående studie sidste år.
Fristen for at søge ind via kvote 1 er den 5. juli 2016, og det samlede antal ansøgere får svar den 30. juli.
Det endelige antal ansøgere til de videregående uddannelser i 2016 kan først opgøres efter den 5. juli.
