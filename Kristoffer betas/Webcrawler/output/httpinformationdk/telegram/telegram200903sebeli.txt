Sebelius' nominering er officiel



 Helt som annonceret meddelte den amerikanske præsident, Barack Obama, i dag, at den demokratiske guvernør i Kansas, den 60-årige Kathleen Sebelius, er nomineret til posten som ny sundhedsminister.
 Før Sebelius kan tiltræde sit nye embede, skal hun godkendes i Senatet, men her vil hun blandt andet få hjælp af to republikanere fra sin hjemstat, Pat Roberts og Sam Brownback, der har lovet at bakke hendes kandidatur op.
 Skulle nomineringen gå igennem, venter der Kathleen Sebelius en stor opgave i at reformere det amerikanske sundhedsvæsen. Barack Obama har således lovet at hjælpe de 45 millioner amerikanere, der ingen sygesikring har.
 Præsidenten havde i første omgang udpeget Tom Daschle som sundhedsminister, men han måtte trække sig efter at have indrømmet, at han havde en ubetalt skattegæld på 146.000 dollar (cirka 860.000 kroner).
