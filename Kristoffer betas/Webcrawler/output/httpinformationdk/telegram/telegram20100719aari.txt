19-årig mister livet ved spansk tyreløb
Ung mand blev stanget ihjel ved et tyreløb i en lille by i det nordlige Spanien, siger hospitalskilder.


 En 19-årig mand blev stanget ihjel af en tyr lørdag ved et tyreløb i en lille by i det nordlige Spanien. Det oplyser hospitalskilder. 
Tyreløbet begyndte før daggry, hvor tyrer blev sluppet løs i gaderne i byen Fuentesauco i Zamora-provinsen. Manden, der var fra Madrid-området, blev stanget i brystkassen 90 minutter senere og blev erklæret død kort efter, oplyser kilderne.
Tyreløbet er et af flere planlagte ved en lokal festival, som varer indtil tirsdag. Under et tyreløb løber en stor folkemængde i smalle gader foran en flok ophidsede tyre ned til den arena, hvor en tyrefægtning skal finde sted. 
Spaniens mest berømte tyreløb indledes den 6. juli i den nordøstlige by Pamplona. Under festivalen San Fermin i Pamplona sidste år mistede en mand livet, da han blev stanget i nakken.
