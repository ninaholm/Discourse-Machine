Tosprogede skoleelever taber terræn
Gabet mellem tosprogede og etnisk danske elever vokser i København. Og det smitter af på ungdomsuddannelser.


 Trods flere handlingsplaner, nedsættelse af en eksperttænketank og status som særligt indsatsområde med øremærkede midler går det den forkerte vej for Københavns Kommune med at ruste tosprogede elever i folkeskolen.
Oprustningen blev iværksat i 2009. Men fra 2010 til 2011 er gabet mellem et- og tosprogede elevers karaktergennemsnit ved folkeskolens afgangsprøve øget, skriver Politiken mandag.
Og andelen af unge med etnisk minoritetsbaggrund, der har gennemført eller er i gang med en ungdomsuddannelse, er faldet med 3,6 procentpoint til godt 80 ud af 100 børn, viser nye tal fra Københavns Kommune ifølge Politiken.
 Udviklingen kommer bag på professor i pædagogik ved Aarhus Universitet Niels Egelund:
- Tilbagegangen er markant. Det er bekymrende og særdeles overraskende, fordi København er en af de kommuner, der har satset massivt på folkeskolen og på de tosprogede elever i mange år, siger han til Politiken.
Et led i Københavns oprustning var en eksperttænketank for integration, som i 2010 fremlagde en række anbefalinger til forbedring af folkeskolen.
Blandt anbefalingerne var blandt andet tættere dialog mellem skole og kommune, fokus på etniske minoritetsdrenge og danske som andetsprog samt en større indsats for "at gøre eleverne parate til at gennemføre en ungdomsuddannelse".
 - Vi skal have et meget skarpere blik for at rette indsatsen mod de svage skoler, lyder det fra formanden for eksperttænketanken, Agi Csonka, der betegner de nye tal som "en trist statistik".
- Københavns Kommune har ikke været god nok til at følge op. Man giver skoler midler, men følger ikke tilstrækkeligt op på, om man når målene og skaber resultater, siger hun til Politiken.
