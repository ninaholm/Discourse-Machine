Nyt skøn: Dobbelt så mange mister dagpenge
Regeringen kommer med en kraftig opjustering af sit skøn over danskere, der mister retten til dagpenge.


 Antallet af danskere, der ryger ud af dagpengesystemet i første halvår af 2013, er langt større, end regeringen hidtil har ventet.
Et nyt skøn fra Beskæftigelsesministeriet og Finansministeriet lyder på, at 17.000-23.000 personer forventes at opbruge deres dagpenge i første halvår 2013.
Det er en fordobling i forhold til tidligere beregninger. Hidtil har regeringen nemlig holdt fast i, at et sted mellem 9000 og 16.000 mennesker ville risikere at ryge ud af dagpengesystemet i 2013, heraf 7000-12.000 i første halvår.
- Det opjusterede skøn afspejler, at færre ledige har forladt dagpengesystemet i efteråret sammenlignet med tidligere. Flere er samtidig blevet omfattet af den midlertidige forlængelse af dagpengeretten på et halvt år i efteråret 2012.
- Det hænger blandt andet sammen med de svækkede konjunkturer, som også indebærer, at vækstudsigterne for 2012 og 2013 nu er nedjusteret i forhold skønnet fra sommeren 2012, så der først ventes en vending på arbejdsmarkedet medio 2013, lyder det i et notat fra de to ministerier.
