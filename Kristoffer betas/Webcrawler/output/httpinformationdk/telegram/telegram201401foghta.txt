Fogh vil tale Ukraine med Ruslands udenrigsminister
Natos generalsekretær fordømmer på det kraftigste den seneste tids vold i Ukraine og følger begivenhederne tæt


 Nato-generalsekretær Anders Fogh Rasmussen mødes tirsdag i Bruxelles med den russiske udenrigsminister, Sergej Lavrov. Og her vil han ifølge kilder i Nato blandt andet benytte lejligheden til at tale om den spændte situation i Ukraine.
Fogh nævner på sit månedlige pressemøde mandag i Nato ikke selv direkte Ruslands rolle i forhold til den tidligere sovjetrepublik.
Men han er skarp i sin kritik af den ukrainske regering og sender et slet skjult budskab til Rusland om at lade ukrainerne selv bestemme, hvem de vil samarbejde med.
- Jeg har fulgt de dramatiske begivenheder i Ukraine med stor bekymring, og jeg fordømmer kraftigt den vold, vi har været vidne til.
- Jeg understreger, at det i sidste ende er regeringens ansvar at nedtrappe krisen og beskytte fredelige demonstranter.
- Jeg opfordrer alle parter til at undgå optrapning og vold og til at arbejde for en løsning baseret på dialog. For et suverænt, uafhængigt og stabilt Ukraine, der forpligter sig til demokrati og retsstatens principper, er en nøgle til euroatlantisk sikkerhed, siger Fogh.
