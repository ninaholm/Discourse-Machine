De Konservative er tæt på at aflive flertalsregering
Søren Pape Poulsen (K) tvivler på, at det kan lade sig gøre at danne en flertalsregering i den borgerlige blok


 De Konservatives formand, Søren Pape Poulsen, mener, at det ser yderst svært ud at danne den flertalsregering, som Liberal Alliance ønsker.
- Lige nu har Lars Løkke Rasmussen fået til opgave at danne en flertalsregering. Det, må vi nok sige, bliver en svær opgave, lyder det fra Søren Pape Poulsen.
Før valget har De Konservative meldt ud, at partiet ikke vil gå i regering, hvis det skulle opleve tilbagegang ved valget. Det var som bekendt tilfældet, men alligevel vil Søren Pape Poulsen ikke blankt afvise, at det kan komme på tale.
- Når vi bliver inviteret til forhandlinger, så kommer vi selvfølgelig. Men en flertalsregering ser svært ud. Der er forskellene simpelthen for store mellem de fire partier. Hvad der sker efterfølgende, må vi drøfte senere, siger han.
- Vi kender ikke grundlaget for regeringen. Og man kan ikke udelukke noget uden at kende grundlaget. Lige nu ligger det ikke lige for, når man hører især ét partis holdning til væksten i den offentlige sektor.
Liberal Alliance meddelte ved fredagens dronningerunde, at partiet ønsker, at Lars Løkke Rasmussen danner en flertalsregering bestående af Venstre, Dansk Folkeparti, De Konservative og Liberal Alliance.
Indtil videre har det dog set vanskeligt ud. Både Dansk Folkeparti og De Konservative har udtrykt stor skepsis om, hvorvidt det på nogen måde kan lade sig gøre.
Efter at De Konservative lørdag eftermiddag har besøgt Lars Løkke Rasmussen på Christiansborg, vil formand Søren Pape Poulsen endnu ikke konkludere på mødet.
- Nu har vi hver især været inde at sige, hvordan vi ser verden. Først og fremmest har vi lagt noget politik frem, og så må Lars Løkke vurdere, om en flertalsregering er realistisk, siger Søren Pape Poulsen.
Mødet har heller ikke bragt De Konservative hverken tættere på eller længere fra end plds i regeringen, siger Søren Pape Poulsen.
- Vores rejse mod regeringsdeltagelse er rigtig lang, fordi vi har nogle politiske ønsker, som er rigtig vigtige for os.
