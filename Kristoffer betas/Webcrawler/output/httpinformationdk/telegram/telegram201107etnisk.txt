Etnisk uro i Kina koster menneskeliv
Voldelige sammenstød mellem medlemmer af det uighuriske minoritetssamfund og kinesisk politi koster 20 livet.


 20 demonstranter fra det uighuriske minoritetssamfund i Kina er blevet dræbt under sammenstød med politiet i den etnisk højspændte nordvestlige region Xinjiang, oplyser en uighurisk eksilgruppe tirsdag.
Officielle rapporter har betegnet mandagens sammenstød som terrorangreb og siger, at fire mennesker, heriblandt en politimand, blev dræbt, da en menneskemængde gik løs på en politistation i den utilgængelige by Hotan.
Men uighuriske aktivister kalder det et vredesudbrud af menige medlemmer af den hovedsageligt muslimske etniske minoritet. De beskylder samtidig myndighederne for at forsøge på at tilbageholde oplysninger om den blodige episode.
Den tyskbaserede Verdens Uighur Kongres, citerer kilder i Xinjiang for, at sikkerhedsstyrker har banket 14 mennesker ihjel og dræbt andre seks med skud under urolighederne.
- De kinesiske myndigheder skal øjeblikkelig indstille deres systematiske undertrykkelse for at undgå en yderligere optrapning af situationen, siger Dilxat Raxit, der er talsmand for gruppen.
Xinjiang har været hjemsøgt at voldelig uro i de seneste år. Den foreløbige kulmination faldt sted i juli 2009 med vilde uighuriske angreb på medlemmer af Kinas dominerende Han-gruppe. Angrebene fandt sted i den regionale hovedstad Urumqui.
Raxit siger, at de seneste episoder brød ud efter at en gruppe uighurer forsøgte at bortføre et antal politifolk for at bruge det som løftestang for deres krav om løsladelse af deres familiemedlemmer, som er blevet tilbageholdt.
Situationen i Hotan, en urgammel oase på den berømte handelsrute, Silkevejen, forblev spændt efter angrebet. Politiet spærrede af for al adgang til og fra byen, mens der cirkulerede et stort antal antikinesiske flyveblade, forklarer Raxit i en e-mail.
Den ressourcerige region Xinjiang på grænsen til Centralasien bebos af flere end otte millioner uighurer.
