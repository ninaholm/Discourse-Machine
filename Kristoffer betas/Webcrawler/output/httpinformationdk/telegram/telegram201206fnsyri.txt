FN: Syriske børn brugt som menneskeskjold
Børn i Syrien beskylder regeringens styrker for at bruge dem som menneskeskjold, lyder det i en FN-rapport.


 Syriske børn er blevet tvunget til at sidde på regeringsstyrkers tanks for at forhindre oppositionen i at gå til modangreb, lyder en af de beskyldninger, som en ny FN-rapport bringer for dagen.
FN's årlige rapport for børn i væbnede konflikter beskriver også, hvordan børn bliver dræbt i massakrer og torteret i arrester i det uroplagede land, skriver BBC.
Beretningerne fra den voldelige konflikt i Syrien har rystet FN's særlige repræsentant for børn i væbnede konflikter, Radhika Coomaraswamy, der aldrig før har oplevet en konflikt, hvor børn på samme måde ikke bliver forsøgt sparret og endda bliver brugt som mål.
- Vi er meget chokerede. Drab og lemlæstelse af børn ser vi i mange konflikter, men denne tortur af børn i arrester, af børn ned til 10-års-alderen, er helt ekstraordinært. Det ser vi ikke andre steder, siger hun til BBC.
Den særlige repræsentant har i forbindelse med udarbejdelsen af rapporten haft et hold i Syrien, og med sig hjem havde de forfærdelige historier:

- Mange tidligere soldater har fortalt om skyderier ind i civile områder, hvor de har set børn blive dræbt og lemlæstet, fortæller Radhika Coomaraswamy.
- Vi har også vidnesbyrd om og set børn, der er blevet torteret og som har ar efter torturen.
- Vi hørte også om børn - og dette blev fortalt til os fra flere børn - der var blevet sat på kampvogne og blevet brugt som menneskelige skjold, så der ikke ville blive skudt på kampvogne, fortæller hun.
Radhika Coomaraswamy kritiserer ikke kun regeringstro styrker. Også oprørerne bringer børns sikkerhed i fare.
- For første gang har vi hørt om, at den Frie Syriske Hær har rekrutteret børn, primært i medicinske og serviceorienterede job, men stadig i frontlinjen, siger hun.
