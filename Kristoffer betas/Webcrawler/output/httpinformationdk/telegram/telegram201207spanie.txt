Spaniens ledighed sætter kedelig rekord
Over 53.000 spaniere mistede deres job i årets andet kvartal. Arbejdsløsheden er rekordhøje 24,6 procent.


 Antallet af arbejdsløse i Spanien steg i årets andet kvartal med 53.500 mennesker.
Det bragte det totale antal arbejdsløse spaniere op på 5,7 millioner, hvilket svarer til en rekordhøj arbejdsløshedsprocent på 24,6 procent.
I årets første kvartal var arbejdsløsheden på 24,4 procent.
Det viser tal, der fredag blev offentliggjort af Spaniens Nationale Statistiske Institut (INE).
Der er ingen umiddelbar udsigt til, at det lysner for de arbejdsløse spaniere, selv om nyhedsbureauet Reuters' eksperter havde ventet en lidt højere arbejdsløshed, nemlig 24,9 procent.
De 24,6 procent arbejdsløse er det højeste tal, der er registreret i Spanien siden 1976 - året efter, at diktaturet i landet forsvandt med diktatoren Francesco Francos død.
Landets økonomi har siden 2008 været stagnerende eller i recession. I sidste uge sagde regeringen, at den ikke venter, at arbejdsløsheden på denne side af 2015 bliver meget lavere end 22 procent.
Det er specielt de unge, der er ramt. Ifølge tal fra EU står halvdelen af spaniere under 26 år, der står til rådighed for arbejdsmarkedet, uden et job.
Næsten en tredjedel af alle arbejdsløse i eurozonen er i øvrigt spaniere.
