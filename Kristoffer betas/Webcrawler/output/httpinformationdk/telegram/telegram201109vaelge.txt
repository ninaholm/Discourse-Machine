Vælgerne strømmer til landets valgsteder
Mellem hver fjerde og femte danske vælger havde stemt til folketingsvalget klokken 11, viser rundspørge.


 To timer efter at valget til Folketinget startede torsdag morgen, lå valgdeltagelsen fortsat markant over stemmeprocenten på samme tid under det seneste folketingsvalg i 2007.
Det skyldes blandt andet et meget højt antal brevstemmer afgivet på forhånd. Men samtidig melder valgstederne mange steder rundt i landet om stor tilstrømning til stemmeurnerne fra morgenstunden.
Klokken 11 havde mellem hver fjerde og femte af landets cirka fire millioner vælgere allerede sat deres kryds. Stemmeprocenten var på 22,3 procent mod 18,6 procent samme tid ved valget til Folketinget i 2007.
Det viser en rundspørge, som Ritzau foretager dagen igennem til en lang række valgsteder landet rundt. Rundspørgen klokken 11 omfatter valgsteder med sammenlagt over 300.000 vælgere.
Mest stemmelystne klokken 11 var vælgerne på Frederiksberg med 25 procent. Lavest var valgdeltagelsen i Randers med 20,4 procent, ifølge rundspørgen.
