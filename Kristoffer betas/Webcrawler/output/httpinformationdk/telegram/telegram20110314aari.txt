14-årig pige formand for 600.000 elever
Danske Skoleelever har fået en ny formand: 14-årige Vera Rosenbeck fra Roskilde


 En 14-årig pige fra Roskilde er valgt til ny formand for landets 600.000 skoleelever. Vera Rosenbeck skal være elevernes stemme i debatten om fremtidens skole.
- Jeg stillede op til formand, fordi jeg har siddet for længe i et uddannelsessystem, der ikke inddrager eleverne nok i den daglige undervisning, siger Vera Rosenbeck i en pressemeddelelse.
Den nye formand for Dansk Skoleelever formulerer to klare mærkesager: undervisningsmiljøet, og de jordnære problemer med elendige vikarer, for dårligt uddannede lærere og for få timer på de danske skoler.
- Elever skal ikke længere finde sig i at sidde i et klasselokale med skimmelsvamp. De skal heller ikke finde sig i at blive undervist af andenrangs vikarer, der ikke har taget nogen uddannelse inden for lærerfaget, siger Vera Rosenbeck.
På generalforsamlingen var undervisningsminister Troels Lund Poulsen (V) gæstetaler, og han havde kun rosende ord og store forhåbninger med til den nye formand.
- Jeg glæder mig til et tæt samarbejde, jeg har stor tillid til dig og jer, sagde ministeren i en tale, der blandt andet fastslog vigtigheden af elevdemokrati.
Vera Rosenbeck afløser den 16 årige Troels Boldt Rømer, der stopper som følge af, at han skal starte på gymnasiet efter sommerferien og derfor må forlade grundskoleelevernes organisation.
Elevernes nye frontfigur går på Trekroner Skole i Roskilde.
