Marys fond giver 250.000 kroner til voldsramte kvinder
Organisation i Sydafrika får en kvart million kroner til at bekæmpe vold mod kvinder.


 Et besøg i Sydafrika i november har inspireret kronprinsesse Mary til at donere 250.000 kroner til bekæmpelse af vold mod kvinder i landet.
Gennem Mary Fonden donerer hun den kvarte million til organisationen Brothers for Life, der modsat mange andre organisationer tager udgangspunkt i mandens rolle i voldsdynamikken.
Det oplyser Mary Fonden i en pressemeddelelse.
Brothers for Life forsøger at sprede et budskab om, at manden i sidste ende også vinder ved at vende volden ryggen, og organisationen bruger blandt andet tidligere voldsmænd som rollemodeller.
- Voldsdynamikken involverer flere parter, og derfor er det nødvendigt at kigge på problemet fra flere sider. Der er naturligvis meget fokus på kvinderne - og sådan skal det være, men vi må ikke glemme mændenes rolle og handlinger, siger kronprinsesse Mary, der er formand for fonden.
- Hvis vi ønsker at nedbringe volden, så er vi nødt til at kigge helhedsorienteret på problemet og ikke kun afhjælpe, men også forebygge, at volden opstår.
- Derfor er det afgørende også at henvende sig til voldsudøverne, og det har Brothers for Life gjort dygtigt og med succes - til inspiration for andre lande, lyder det videre.
Mary Fondens særlige donation for 2014 går til udvikling og afprøvning af et pilotprojekt, der skal ændre voldelige mænds adfærd, så de løser konflikter med andet end næverne.
I projektet er det meningen, at der skal inddrages internationale og også danske erfaringer.
- Med Mary Fondens særlige donation får organisationen mulighed for at udvikle og afprøve nogle nye metoder til at forebygge og afhjælpe vold mod kvinder, siger kronprinsessen.
Hver femte kvinde i Sydafrika bliver ifølge FN udsat for vold hvert år.
