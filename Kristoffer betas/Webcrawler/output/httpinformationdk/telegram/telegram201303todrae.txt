To dræbt i flyulykke i de franske alper
Et lille privatfly er styrtet ned i de franske alper. To personer er dræbt, mens én er kvæstet.


 To personer, heriblandt piloten, blev dræbt, da et mindre privatfly mandag styrtede ned i de franske alper nær grænsen til Schweiz.
En teenagepige, som også befandt sig om bord på det lille fly, overlevede ulykken. Hun fik svære kvæstelser i bækkenet, men er uden for livsfare, oplyser politiet.
Pigen menes at være omkring de 15 år, og hun er angiveligt datter af flyets 50-årige pilot.
Ifølge politiet var hun i stand til at tale efter ulykken, og hun skulle selv have sagt til redningsfolkene, at hun var datter af den omkomne pilot.
Ulykken skete klokken ni mandag morgen i Frankrigs Haute-Savoie-region ikke langt fra Geneve.
Den anden dræbte passager er endnu ikke identificeret.
Det vides heller ikke, hvad der er årsag til ulykken.
