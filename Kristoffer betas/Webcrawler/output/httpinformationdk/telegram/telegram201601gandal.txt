Gandalf går i brechen for homoer i Hollywood
Ian "Gandalf" McKellan påpeger, at bøsser forbigås lige så meget som sorte, når det gælder Oscar-priser.


 Den britiske skuespiller Ian McKellan melder sig i koret, der kritiserer akademiet, som nominerer film og skuespillere til de eftertragtede Oscar-statuetter i Hollywood.
Han siger, at bøsser ignoreres af filmindustrien "overthere".
Ved uddelingen om en måneds tid er det lutter hvide skuespillere eller producere, der er nomineret, og det har vakt nogen opsigt.
Blandt andre har Will Smith, George Clooney, Mark Ruffalo og en stribe andre skuespillere været ude med kritik.
Instruktøren Spike Lee har meddelt, at han slet ikke agter at komme for at overvære overrækkelsen af statuetterne 28 februar.
Nu påpeger Ian McKellan så, at problemerne ikke stopper ved diskrimination mod sorte.
Skuespilleren, der blandt andet er kendt for sin rolle som troldmanden Gandalf fra de store succesfilm om "Ringenes Herre" og "Hobbitten", er også homoseksuel og er medstifter af velgørenhedsorganisationen Stonewall, der kæmper for rettigheder for homoseksuelle.
- Jeg modtager klager, som jeg fuldt ud sympatiserer med, siger den 76-årige sir Ian McKellan til Sky News.
- Det er ikke kun sorte mennesker, der bliver forfordelt af filmindustrien. Tidligere var det kvinder, og det er ganske bestemt homoseksuelle.
- Det er alle sammen legitime klager, og Oscar-statuetter er fokus for disse klager, selvfølgelig.
I et interview med avisen The Guardian undrer han sig over manglende Oscars til bøsser og lesbiske.
- Ingen åbent erklæret bøsse har nogensinde vundet en Oscar. Jeg tænker på, om det er tilfældigt eller noget forudindtaget, siger han.
McKellan noterer sig, at Tom Hanks, Philip Seymour Hoffman og Sean Penn alle har vundet Oscar-statuetter for at spille bøsser.
- Hvad med at give mig en for at spille en heteroseksuel, som han siger.
Ian McKellan var nomineret til Oscars for rollen i "Gods and Monsters" i 1999 og for sin birolle i "Ringenes Herre" i 2002.
Han havde forberedt sine taler.
- Min tale har ligget i to jakker nu. "Jeg er stolt over at være den første åbne bøsse, der vinder en Oscar". Jeg måtte to gange lægge talen tilbage i lommen, siger han.
