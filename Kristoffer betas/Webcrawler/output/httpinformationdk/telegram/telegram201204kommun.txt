Kommuner sender overvægtige på kursus
En fjerdel af landets kommuner bruger millioner på at komme overvægtig blandt ansatte til livs.


 Først var det øllen. Så var det smøgen. Og nu er det fedtet, som cheferne i landets 98 kommuner forsøger at fjerne fra medarbejderne.
Lige nu har 24 ud af landets 98 kommuner fået 100 millioner kroner til at blande sig i, om de ansatte er æble- eller pæreformede, viser en optælling, Avisen.dk har lavet på baggrund af tal fra Forebyggelsesfonden.
Det skal medarbejderne ikke blive fornærmede over, mener næstformanden i Kommunernes Landsforening (KL). Tværtimod.
- Vi bevæger os et skridt længere ind i den ansattes privatsfære, end vi hidtil har gjort. Det må vi som kommuner være bevidste om.
- Den enkeltes vægt må ikke få konsekvenser for hendes eller hans ansættelsesforhold, fastslår næstformand i KL, Erik Fabrin over for Avisen.dk.
Erik Fabrin understreger, at deltagelsen i slankeprojekterne er frivillig.
Sociolog Nanna Mik-Meyer, der er leder af Center for Health Management på Copenhagen Business School, mener dog, at det er en sandhed med modifikationer.
- Når du er ansat, er det ikke dig, der bestemmer. Din ansættelse giver dig visse forpligtelser, og din leder har visse forventninger til dig, siger hun til Avisen.dk.
- Man kan derfor diskutere, hvor frivillig en slankekur for svært overvægtige social- og sundhedsassistenter er, tilføjer hun.
Nanna Mik-Meyer erkender, at samfundet står overfor en stor udfordring med et stigende antal overvægtige danskere. Og hvis kommunerne sender medarbejderne på slankekur for at gøre dem bedre til at passe deres arbejde, er det godt.
- Men hvis kommunerne bliver moraliserende og vil give de ansatte en bedre livskvalitet, bliver det illegitimt. Det er jo langt fra sikkert, at de overvægtige oplever, at deres liv er dårligt, siger hun.
