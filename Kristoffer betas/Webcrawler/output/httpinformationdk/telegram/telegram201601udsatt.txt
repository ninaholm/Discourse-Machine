Udsatte unge koster samfundet 15 milliarder om året
Det er dyrt for samfundet, når unge hænger fast på overførselsindkomst, viser analyse fra Rockwool Fonden.


 Når unge mister kontakten til arbejdsmarkedet i længere tid og ikke er i gang med en uddannelse, er det ikke kun skidt for den unge. Det er også dyrt for samfundet, viser en analyse fra Rockwool Fondens Forskningsenhed ifølge Jyllands-Posten
Analysen viser, at syv-otte procent af unge i aldersgruppen 25-29 år i to år i træk hverken er i job eller i uddannelse. Det koster hvert år samfundet op til 15 milliarder kroner.
Forskningschef hos Rockwool Fondens Forskningsenhed Jan Rose Skaksen peger på, at den gruppe af unge dermed hvert år koster samfundet næsten lige så meget som mislykket integration af ikke-vestlige indvandrere.
Ifølge en analyse, som Rockwool Fonden foretog sidste år, koster det samfundet 16,5 milliarder om året.
Fra både Dansk Socialrådgiverforening, Dansk Arbejdsgiverforening og socialcheferne lyder det, at flere burde kunne ende i job, hvis man sætter ind allerede i folkeskolen.
- Et af de store problemer er de mange, som i folkeskolen ikke lærer at tilegne sig viden og at møde til tiden, siger Helle Lindet, der er formand for Socialchefforeningen.
Beskæftigelsesminister Jørgen Neergaard Larsen (V) mener, at den milliardstore belastning af samfundsøkonomien er udtryk for, at man "har ladet stå til" både i uddannelses- og beskæftigelsessystemet.
- Men nu bør det stå tindrende klart, hvor store konsekvenser det har for både mennesker og samfundet, at man har ladet unge mennesker gå passive på offentlig forsørgelse, siger beskæftigelsesministeren til Jyllands-Posten.
Analysen fra Rockwool Fonden indeholder ikke forslag til, hvordan flere unge kan komme ind på arbejdsmarkedet. Men fonden har startet et pilotprojekt i Roskilde, som med tiden skal danne grundlag for forskning i, hvorfor unge hænger fast på overførselsindkomst.
