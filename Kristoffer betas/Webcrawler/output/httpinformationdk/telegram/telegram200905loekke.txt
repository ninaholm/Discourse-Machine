Løkke nægter at frede irakerne



 De irakere, der for tiden har søgt tilflugt i Brorsons Kirke på Nørrebro i København, skal ikke regne med at få deres asylsager gennemgået igen. Det er beskeden fra statsminister Lars Løkke Rasmussen, som understreger, at "man ikke skal kunne besætte sig til ophold i Danmark".
 - Det er en beslutning, der er truffet ved Flygtningenævnet, et uafhængigt domstolslignende organ. I nogle situationer endda i to omgange, og så kan det ikke være anderledes, siger Lars Løkke Rasmussen på sit ugentlige pressemøde.
 SF har i dag foreslået, at irakernes sager bliver gennemgået en gang til, hvilket Socialdemokraterne har bakket op om.
 - Vi skal gå bunken af sager igennem igen for at se, om der er sket nyt, siden disse mennesker fik afslag på asyl. Undersøgelsen skal vise, om der er grundlag for, at de alligevel ikke skal sendes hjem, selv om det nu er muligt, siger Meta Fuglsang, SFs udlændinge- og integrationsordfører, til Kristeligt Dagblad. Men den udmelding er nu afvist af statsministeren.
 I 1992 søgte ca. 70 statsløse palæstinensere i samme situation tilflugt i Blågård Kirke på Nørrebro i København. Efter at de havde opholdt sig i kirken i månedsvis, vedtog et politisk flertal uden om regeringen en særlov, som sikrede i alt 460 palæstinensere asyl her i landet. Den situation, afviser Lars Løkke Rasmussen, kommer til at gentage sig med irakerne.
 - Vi kan ikke have et system, hvor man kan vente sig til en opholdstilladelse. Og derfor kan jeg sige meget klart, at de beslutninger, der blev truffet i 1992 omkring palæstinenserlovgivningen, de vil ikke komme til at gentage sig i denne her sag.
 I alt 282 afviste irakere i Danmark står til at blive tvangshjemsendt til Irak i de kommende måneder som konsekvens af den nye hjemsendelsesaftale, som Danmark for nylig har indgået med Irak. 
