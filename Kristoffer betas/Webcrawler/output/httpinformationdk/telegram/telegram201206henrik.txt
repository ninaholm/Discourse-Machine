Henrik Sass Larsen-sagen dag for dag
Sådan har forløbet været i sagen mod den socialdemokratiske gruppeformand, Henrik Sass Larsen.


 28. september 2011 - På et møde i Statsministeriet får Sass Larsen forelagt et notat fra PET. Han bliver pålagt tavshedspligt om oplysningerne.
* 29. september 2011 - Henrik Sass Larsen (S) oplyser, at han ikke bliver minister i den nye regering, da Politiets Efterretningstjeneste har rejst tvivl om hans sikkerhedsgodkendelse. Han var storfavorit til posten som finansminister.
Dette fordi han sammen med vennen og partifællen Tommy Kamp har mødt rockeren Torben Ohlsen Jensen - bedre kendt som Suzuki-Torben - på en café i Køge i maj.
Kamp er tidligere dømt for spirituskørsel.
* 4. oktober - Sass Larsen fortæller offentligt, at venskabet med Kamp er slut. Kamp bliver udlagt som den egentlige årsag til Sass Larsens problemer.
* 6. oktober - Sass Larsen bliver fuldstændig forbigået ved uddelingen af ordførerskaber i den socialdemokratiske gruppe og må nøjes med posten som delegationsleder for Europarådet.
* 27. oktober - Rockeren Suzuki-Torben fortæller, at kontakten med Sass Larsen ikke blot var et tilfældigt møde. Han var blevet bedt om at yde beskyttelse af Kamp og Sass Larsen.
* 28. oktober - Sass Larsen fortæller om indholdet i en sms-korrespondance med Suzuki-Torben og siger samtidig, at han nu har lagt alt frem.
* 29. oktober - Alligevel kan flere medier dagen efter dokumentere sms'er sendt mellem ham selv og Suzuki-Torben.
* 30. oktober - Sass Larsen siger, at der kan dukke flere underlige sms'er op, som er sendt mellem ham selv og Suzuki-Torben, men som han har glemt. Han siger desuden, at han mener, at det sidste ord er sagt i sagen.
* 10. november - Ifølge TV2 har PET har overvåget og aflyttet Sass Larsen i to måneder frem til juli 2011 for at kortlægge hans kontakt til rockermiljøet. Sass Larsen er rystet.
* 11. november - PET afviser i en udtalelse til Ritzau, at der har fundet en overvågning sted. TV2 trækker historien om PET's overvågning af Sass Larsen tilbage. Nyhedschef Michael Dyrby siger, at stationen ikke har mulighed for at bevise, at PET ikke taler sandt.
* 2. december - Sass Larsen (S) går til Ombudsmanden, fordi han ikke kan få indsigt i sin egen sag om sikkerhedsgodkendelse.
* 9. maj 2012 - Sass Larsen gør comeback og bliver udnævnt til gruppeformand på partiets hovedbestyrelsesmøde.
* 25. juni 2012 - Ombudsmanden sår tvivl om, Henrik Sass Larsen er underlagt en gyldig tavshedspligt i sin sag om sikkerhedsgodkendelse, fordi pålægget kun er givet mundtligt.
Herefter beslutter Justitsministeriet at udlevere PET-notatet fra mødet i september 2011 til Sass. Den tavshedspligt, hovedpersonen blev pålagt, gælder ikke længere.
