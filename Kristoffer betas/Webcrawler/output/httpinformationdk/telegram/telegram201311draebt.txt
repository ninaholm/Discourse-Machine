En dræbt og flere såret i Los Angeles lufthavn
En sikkerhedsvagt er dræbt og en formodet gerningsmand og flere andre såret af skud i lufthavn i Los Angeles.


 En ung bevæbnet mand åbnede fredag ild i en lufthavnsterminal i Los Angeles og dræbte en sikkerhedsvagt og sårede mindst syv andre personer - inden han selv blev skudt og hårdt såret.
Avisen Los Angeles Times havde med henvisning til politiet meldt gerningsmanden dræbt, men avisen trak senere rapporten tilbage og skriver, at manden, der ifølge øjenvidner var ung og hvid, ligger på hospitalet, og at hans tilstand er kritisk.
Amerikanske medier skriver, at politiet mener, at gerningsmandens navn er Paul Ciancia, og at han er 23 år.
Manden skød sig forbi flere kontrolsteder i terminal 3. Der var modstridende rapporter om, hvorvidt manden havde en pistol eller et kraftigt gevær.
Skyderiet skabte panik blandt hundredvis af passagerer, som kastede sig ned på gulvet og stormede ud af bygningen, da manden kom i ind i en skudveksling med vagter og politi fra en Burger King, hvor han søgte tilflugt.
Motivet til hans skudangreb er uklart, og rapporter om, at han selv arbejdede i lufthavnene afvises af flere talsmænd for lufthavnsmyndighederne.
En gruppe fra politiets antiterrorstyrke blev tilkaldt, men det menes, at manden handlede på egen hånd.
Borgmesteren i Los Angeles, Eric Garcetti, sagde på et pressemøde fredag ved middagstid lokal tid, at situationen i lufthavnen var under kontrol. Manden åbnede ild klokken 9.20 lokal tid (17.20 dansk tid).
Chefen for det lokale politi, LAPD, afviser at oplyse, hvor slemt de sårede er kommet til skade.
Det amerikanske forbundspoliti, FBI, er involveret i efterforskningen af episoden. Det sker, fordi skyderiet fandt sted i en lufthavn.
En talsmand fra Det Hvide Hus oplyser, at præsident Barack Obama er blevet orienteret om skyderiet, og at kilder i Det Hvide Hus er i løbende kontakt med myndighederne i Los Angeles.
Al flytrafik ud af lufthavnen blev indstillet efter skyderiet.
Los Angeles International Airport er den tredjestørste lufthavn i USA.
