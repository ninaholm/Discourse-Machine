Norsk asylcenter står i flammer: 160 beboere evakueret
En bygning, der huser asylansøgere i den norske by Hemsedal, brænder. Ingen er angiveligt kommet til skade.


 Et asylcenter i den norske by Hemsedal er brudt i brand natten til onsdag. Det oplyser det lokale brandvæsen ifølge det norske nyhedsbureau NTB.
Branden har fået myndighederne til at evakuere samtlige beboere på stedet.
- Alle de 160 beboere er blevet evakueret. Indtil videre er der ikke meldinger om tilskadekomne, siger Kjell Magne Tvenge, operationsleder ved Nordre Buskerud politidistrikt, til NTB.
Da brandvæsnet nåede frem til stedet var køkkenet og administrationsdelen af centret overtændt. Der er ifølge Kjell Magne Tvenge ikke risiko for, at branden spreder sig til den del af centret, hvor asylansøgerne bor.
For en sikkerheds skyld bliver de mange mennesker dog evakueret til en skole i nærheden. De vil herefter blive indlogeret på hotel eller andre steder af kommunen.
Branden i Norge kommer i kølvandet på en bølge af episoder i Sverige, hvor bygninger, der enten allerede huser flygtninge og migranter eller er udset til at gøre det, er brudt i brand. Mange af dem menes at være påsatte.
Omkring 30 eksisterende og kommende svenske asylboliger har været hærget af brande i år. Tendensen har fået Migrationsverket i Sverige - der svarer til Udlændingestyrelsen i Danmark - til at hemmeligholde adresserne på kommende hjem for asylansøgere.
 Politiet i Norge har dog ingen indikationer på, at branden i Hemsedal skulle være påsat, skriver NTB.
Der indløb alarm om branden i Hemsedal klokken 01.43, skriver norsk TV 2 på sin hjemmeside.
