Forældre i Svendborg siger nej til frokost
Et stort flertal af forældrene i Svendborg vil selv smøre rugbrødsmadder til deres børn.


 Forældrene i 41 af Svendborg Kommunes daginstitutioner vil selv bestemme, hvad der skal i deres børns madkasse. Kun i fire institutioner har forældrene tilvalgt madordningen, der betyder, at børnene fra 1. januar får serveret et frokostmåltid, viser en opgørelse fra kommunen.
Ordningen koster 642 kroner om måneden, og det er primært derfor, at forældrene har valgt ordningen fra, vurderer projektleder Majbritt Kjærulff, Børn og Unge, Svendborg Kommune.
- Mange synes, det er mange penge, og så ved forældrene ikke rigtig, hvad ordningen indebærer. I én institution har ordningen kørt som forsøg i et par uger, og der har forældrene valgt ordningen til, siger Majbritt Kjærulff.
I de øvrige fynske kommuner har forældrene også meddelt, at de ikke ønsker en kommunal madordning.
 I Københavns Kommune kan forældrene stemme om ordningen frem til den 31. december. Det samme gælder i Århus Kommune. 
