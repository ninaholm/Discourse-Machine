Skat begrænser borgeres aktindsigt i egne sager
Skatteydere får ikke aktindsigt i interne dokumenter mellem Skats forskellige enheder. Det møder heftig kritik


 Skatteminister Morten Østergaard (R) ved ikke, hvorfor Skat begrænser skatteydernes aktindsigt i egne sager. De kan ikke se interne dokumenter, som er udvekslet mellem Skats enheder.
Det siger han om Skats såkaldte styresignal om, hvordan skattemyndighederne skal handle. Styresignalet er sendt i høring hos flere erhvervsorganisationer, som i Jyllands-Posten kritiserer styresignalet for at begrænse retssikkerheden.
- Jeg kender ikke baggrunden for, at man har sendt det i høring. Jeg har bedt om at blive orienteret om, hvilke konklusioner man drager på baggrund af de svar, der kommer i høringen, siger Morten Østergaard.
Han har sat skatteydernes retssikkerhed i højsædet efter flere skandalesager. Det gælder især Skats fejlagtige ejendomsvurderinger, som Rigsrevisionen har underkendt. Derfor skal et udvalg udforme et nyt system for ejendomsvurdering.
- Retssikkerhed er en topprioritet for mig. Det er afgørende, at borgerne er trygge ved den behandling, de får ved skattemyndighederne, siger Morten Østergaard.
Kritikken kommer fra Advokatrådet, FSR - Danske Revisorer, den borgerligt-liberale tænketank Cepos og Dansk Byggeri.
- Det er endnu et eksempel på, at man fortsætter med at lave tiltag, som svækker borgernes retsstilling, siger Claus Holberg, formand for Danske Skatteadvokater.
Liberal Alliances skatteordfører, Ole Birk Olesen, afviser Skats styresignal.
 - Vi står i forvejen i en situation, hvor tilliden mellem Skat og menige borgere er helt i bund. På den baggrund er det også helt ubegribeligt, at Skat nu vil begrænse borgernes aktindsigt i egne sager, siger Ole Birk Olesen.
 - Borgerne skal under ingen omstændigheder stilles ringere retssikkerhedsmæssigt over for Skat, sådan som Skat selv ønsker det.
