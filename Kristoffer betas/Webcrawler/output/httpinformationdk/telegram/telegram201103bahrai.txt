Bahrains konge erklærer oprøret dødt
Et "udenlandsk komplot" mod Bahrain er afværget, siger landets konge og takker nabolande for hjælp.


 Et udenlandsk komplot mod Bahrain er forpurret, siger kong Hamad bin Isa Al Khalifa, der samtidig takker de soldater, som kom fra nabolandene og hjalp med at stoppe de seneste ugers voksende uroligheder.
- Et udefrakommende komplot har ulmet i 20 til 30 år, indtil tiden var moden til at udføre det, siger kongen til det statslige nyhedsbureau BNA.
Kong Hamad tilføjer, at hvis et sådant komplot var lykkedes i Bahrain, kunne det have en afsmittende effekt på de omkringliggende lande.
Han nævner ikke hvilke lande, der skulle stå bag det påståede udenlandske komplot, men forholdet mellem Bahrain og Iran er på sit laveste i årtier, efter den iranske regering har kritiseret den brutale magtanvendelse over for demonstranterne, skriver Gulf News.
Bahrains sunnimuslimske monark har gennem længere tid mistænkt Iran for at forsøge at opildne til uroligheder blandt østatens shiamuslimske flertal.
Konflikten tog for alvor fart for en uge siden, da Saudi-Arabien sendte 1000 soldater ind i det lille land for at hjælpe kongen med at nedkæmpe demonstranterne, som navnlig bestod af unge shiamuslimer.
Iran, der støtter shiagrupper i Irak og Libanon, har klaget til FN over den hårde fremfærd og bedt Saudi-Arabien trække sine styrker ud af Bahrain.
Iran gjorde indtil 1971 officielt krav på Bahrain. Efter den islamiske revolution i Iran i 1979 har regeringen i Teheran flere gange opfordret shiamuslimer i Bahrain til at gøre oprør mod landets sunnimuslimske ledere.
I weekenden udtrykte USA's udenrigsminister, Hillary Clinton, sin bekymring over Bahrains kurs over for demonstranterne og opfordrede kongen til at lade befolkningen udtrykke deres utilfredshed på fredelig vis.
- Vold er ikke og kan ikke være svaret. Der skal finde en politisk proces sted, sagde Clinton.
