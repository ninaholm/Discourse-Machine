Tidligere SAS-topchef: Kvinder sætter sig på samfundet
Svenskeren Jan Carlzon, tidligere topchef i SAS, mener, at lovgivning skal sikre mænd indflydelse.


 Inden længe er det kvinderne, der styrer det hele.
Det mener den efterhånden 75-årige svenske erhvervsmand Jan Carlzon, der fra 1981 til 1993 var koncernchef i luftfartsselskabet SAS.
I programmet Köttberget Checkar Ut med den populære vært Claes Elfsberg på svensk tv siger Carlzon, at udviklingen går i en retning, hvor kvinderne tager over.
- Vi er på vej ind i et matriarkat, som Carlzon i programmet.
- Vi må have en lovgivning, der siger, at der skal være 50 procent kvinder og 50 procent mænd i virksomhedsbestyrelser. Får vi ikke det, så bliver fordelingen snart, at der vil være 70 procent kvinder og 30 procent mænd, og det tror jeg heller ikke er godt, siger han videre.
- Der skal altså være kvoter for at beskytte mænd?, spørger Claes Elfsberg.
- Ja, det tror jeg, svarer den tidligere SAS-chef.
- Jeg siger det lidt i sjov, men der er en alvor i baggrunden, også når jeg siger det.
Ifølge Svenska Dagbladet er omkring 28 procent af medlemmerne af svenske bestyrelser i dag kvinder.
Carlzon var, i hvert fald i begyndelsen, en populær koncernchef for SAS.
Det var under hans ledelse, at selskabet fik stor succes, blandt andet med planen om at flyve med forretningsrejsende.
 Han blev kaldt "verdens bedste Carlzon".
Men i de sidste år med ham i toppen begyndte konkurrenterne at snappe efter SAS i det lukrative marked for businessclass-kunderne, ligesom SAS også fik problemer med at tjene penge på hoteldrift.
