Utilfredse unge samles i protest mod besparelser
Elev- og studenterorganisationer fra hele landet vil foran Christiansborg forsøge at råbe politikerne op.


 Unge fra flere danske byer tager torsdag turen mod København, hvor de på Christiansborgs Slotsplads vil protestere mod regeringens udspil til en finanslov, som de kalder "ungefjendtlig".
Det er flere elev- og studenterorganisationer, der har indkaldt til demonstrationen, mens der inde på Christiansborg er åbningsdebat i Folketinget.
- Man sparer hele vejen rundt på uddannelserne i Danmark. Der bliver færre penge per elev og studerende, og det betyder, at vi får nogle dårligere uddannelser i Danmark, siger Jakob Ruggaard, der er formand for Danske Studerendes Fællesråd.
Han forventer, at der kommer flere tusinde studerende torsdag eftermiddag. Blandt andet kommer der unge fra Aalborg, Tønder, Aarhus og Odense til hovedstaden.
En del gymnasieelever ventes også at deltage i demonstrationen.
- Allerede nu oplever vi massive kvalitetsproblemer, som at der ikke er råd til nye redskaber og maskiner, at der ikke er undervisningstimer nok og at der ikke er råd til pædagogisk opkvalificering af vores undervisere, siger Mathilde Vinther, der er formand for Danske Gymnasieelevers Sammenslutning.
Demonstranterne vil sætte fokus på tre temaer ved torsdagens demonstration. Det gælder manglen på lærerpladser, boligmangel og den høje ungdomsarbejdsløshed.
- Regeringen taler meget om, at den vil komme ungdomsarbejdsløsheden til livs. Men i stedet for at sætte gang i jobskabende tiltag for os unge, så vælger den at fjerne 4000 pladser fra de videregående uddannelser, for at vi ikke skal uddanne os til arbejdsløshed, siger Jakob Ruggaard fra Danske Studerendes Fællesråd.
Demonstrationen starter på Christiansborg Slotsplads klokken 16.00 og går herefter til Kongens Nytorv, Kultorvet og ender på Frue Plads i København.
