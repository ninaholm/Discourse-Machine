30.000 unge i demo mod besparelser



 Omkring 22.000 unge demonstrerer ifølge initiativtagerne på Christiansborg Slotsplads, mens 8000 er på barrikaderne i resten af landet i protest mod regeringens besparelser på uddannelse. 
 Samtidig strejker i hvert fald 25.000 gymnasieelever på 49 gymnasier landet over.
 Det oplyser talsmanden for demonstranterne, Saila Stausholm, som endnu ikke har været i kontakt med alle elevrådsformænd og derfor ikke har et fuldstændigt billede af strejkernes endelige omfang.
 - Overordnet set er det en rigtig stor succes. Ud over dem, der demonstrerer, har der jo været besættelser, stormøder og demonstrationer på uddannelsesstederne, så det er en ganske stor del af de danske elever og studerende, der har været med til at diskutere uddannelse de sidste par uger, siger Saila Stausholm.
 Bag demonstrationerne i seks danske byer står også organisationerne for de lærerstuderende, universitetsstuderende, pædagogstuderende samt flere fagforbunds ungdomsafdelinger for lærlinge. Også et par folkeskoler i København har meldt om tilslutning til undervisningsboykotten.
 Ud over de omkring 22.000 i København demonstrerer omkring 5000 i Århus, 2500 i Odense og omkring 1700 i Aalborg, Viborg og Sønderborg, oplyser initiativtagerne.
