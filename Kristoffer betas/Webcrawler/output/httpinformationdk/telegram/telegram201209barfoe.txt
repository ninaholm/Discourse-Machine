Barfoed: Vi er mere borgerlige end de andre
K vil af med "Tilskudsdanmark." Regeringen kan ikke kickstarte så meget som en rusten knallert, mener Barfoed.


 Danskerne skal kende De Konservative som Danmarks allermest borgerlige parti.
Det er ambitionen for partiformand Lars Barfoed, fastslår han i sin tale til partiets Landsråd i Herning.
- Vi er dét parti i Danmark, der både fører ægte borgerlig økonomisk politik og ægte borgerlig værdipolitik, siger Lars Barfoed.
Og formålet er ikke alene at vælte den socialdemokratisk ledede regering. En fremtidig borgerlig regering skal også trækkes i konservativ retning.
Konservative ønsker blandt andet et opgør med det, Lars Barfoed kalder "Tilskudsdanmark".
- De offentlige ydelser og tilskud er for mange, og de skaber et rodnet, som vi må vriste borgerne fri af, siger Lars Barfoed.
Han foreslår derfor, at der bliver sat gang i et arbejde for at reducere velfærdssamfundets kontante ydelser til betydeligt færre borgere. Til gengæld skal danskerne betale mindre i skat, mener han.
- Det må kunne lade sig gøre i et land, hvor to millioner danskere bliver forsørget af offentlige ydelser, siger Barfoed i sin tale.
Barfoed er i øvrigt langt fra enig i den udbredte kritik af, at den socialdemokratisk ledede regering fører borgerlig politik.
- Vi har en gammeldags venstreorienteret regering, der systematisk tager ansvaret fra borgerne, lægger byrder på erhvervslivet og nedbryder dansk kultur og danske værdier, siger Barfoed
- Vi har med andre ord en ræverød regering, siger han og høster store klapsalver fra de henved 800 konservative, der er samlet i Herning.
Han langer blandt andet ud efter det radikale forslag om at tillade delt forældremyndighed mellem op til fire forældre.
- Jeg mener, at borgerne skal have frihed til at indrette deres tilværelse, som de vil. Kernefamilier, delefamilier og regnbuefamilier og hvad det alt sammen hedder. Men lad os lige stille skarpt en gang: Et barn hverken kan eller skal have fire forældre, tordner Barfoed.
- Hvis de kulturradikale får lov at nedbryde danske værdier og dansk kultur, der er bygget op gennem generationer, står det ikke til at redde, mener Lars Barfoed.
Heller ikke regeringens økonomiske politik giver Barfoed meget for.
- Socialdemokraterne lever i den opfattelse, at staten skal kickstarte os ud af krisen, men staten kan ikke så meget som kickstarte en rusten Puch Maxi, lyder det fra Barfoed.
