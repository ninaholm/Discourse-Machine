S-vælgerne foretrækker Thorning
En ny meningsmåling viser, at S-vælgerne trods massiv kritik foretrækker Helle Thorning-Schmidt som formand.


 De socialdemokratiske vælgere har ikke den store tiltro til, at S-formand Helle Thorning-Schmidt kan genvinde statsministerposten ved næste valg.
Men de har heller ikke den store fidus til partiets åbenlyse kronprinsesse, beskæftigelsesminister Mette Frederiksen.
 Faktisk ser de helst, at Helle Thorning-Schmidt bliver som formand.
Det viser en meningsmåling blandt socialdemokratiske vælgere udført af analyseinstituttet Wilke for Morgenavisen Jyllands-Posten.
Vælgerne er blevet spurgt under den seneste uges optrappede socialdemokratiske krise.
Når S-vælgerne bliver bedt om at vælge mellem Helle Thorning-Schmidt og Mette Frederiksen som formand, svarer 44,3 procent, at de foretrækker Thorning, mens 24,5 procent hellere vil have Mette Frederiksen.
Resten er i tvivl eller ønsker ingen af de to, skriver Jyllands-Posten.
Der er til gengæld mere dødt løb, når S-vælgerne skal pege på, hvem af de to der vil være bedst til at sikre genvalg til SR-regeringen. Der hælder 33,9 procent til Thorning og 31,3 procent til Mette Frederiksen.
Billedet er mere entydigt, når det kommer til troværdighed, hvor Mette Frederiksen er klar topscorer, skriver Jyllands-Posten.
Statsministeren stod fredag aften ansigt til ansigt med mange af kritikerne i partiet, da hun var til møde med hovedbestyrelsen og kredsformændene.
Men hun oplevede også opbakning til den linje, ledelsen har lagt, forklarede hun efter mødet, der varede tre timer.
Dog hersker der er ingen tvivl om, at Socialdemokraterne har udfordringer forude.
Eksempelvis mener Herlev-borgmester Thomas Gyldal Petersen, som er en del af Mette Frederiksens netværk, at partiet er blevet særdeles ustabilt.
- Socialdemokraternes styrke har altid været, at vi har haft et stabilt kompas, som har været synkroniseret med et stort flertal af danskernes opfattelse af, hvad der er ret og rimeligt.
- Men det kompas er blevet gemt i en skuffe de seneste år, og når kompasset er væk, bliver alt ligegyldigt. Vi trænger til at få talt med hinanden om de ting igen, siger han til Jyllands-Posten.
