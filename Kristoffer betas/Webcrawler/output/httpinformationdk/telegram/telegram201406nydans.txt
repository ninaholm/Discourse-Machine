Nydanske børn strømmer til privatskoler
Mange indvandrerforældre sender deres børn i privatskoler, hvor der kun er få danske elever.


 Privatskoler er langtfra kun for velstillede etnisk danske børn. Andelen af børn med oprindelse fra ikke-vestlige lande, der går i en fri grundskole - herunder privatskole - er steget med 30 procent fra 2007 til 2013. For børn med dansk oprindelse er stigningen 17 procent.
Det viser analyse fra tænketanken Kraka ifølge Politiken.
Forskningschef i Kraka Kristian Thor Jakobsen kalder udviklingen overraskende.
- Til trods for at nogle af de her forældregrupper har det svært på arbejdsmarkedet og har en lavere indkomst end gennemsnittet, anvender de i høj grad privatskolerne, siger han til Politiken.
Stigningen betyder, at cirka 14 procent af børnene fra ikke-vestlige lande nu går i en fri grundskole, hvor det gælder for cirka 16 procent af etnisk danske børn.
Krakas analyse viser også, at 40 procent af de børn med ikke-vestlig baggrund, der går på en fri grundskole, går på skoler med mere end 80 procent ikke-vestlige børn. Det gælder især børn med oprindelse i Irak, Somalia, Syrien og Libanon.
Integrationsminister Manu Sareen (R) kan forstå forældrenes valg af skole, men han "begræder konsekvenserne". Han vil dog ikke sætte ind over for tendensen:
- Jeg hylder det frie skolevalg, og de her indvandrerforældre gør jo bare som mange danske forældre: De vælger den lokale folkeskole fra og en privatskole til. Men mange af de nydanske børn kommer til at gå i en skole, der ikke afspejler det danske samfund. De lærer ikke sociale og kulturelle færdigheder, og det er vigtigt for at kunne integrere sig. Den her gruppe børn mister vildt meget, og det er jeg ked af, siger Manu Sareen til Politiken.
