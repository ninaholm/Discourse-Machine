Færre får førtidspension
Nye tal fra Arbejdsmarkedsstyrelsen viser, at færre danskere tilkendes førtidspension.


 Førtidspensionen er godt i gang med at pensionere sig selv.
I løbet af et år er antallet af nye førtidspensionister faldet med godt 25 procent på landsplan. Det viser nye juni-tal fra Arbejdsmarkedsstyrelsen.
Og i Randers er tilgangen faldet med hele 63 procent, mens Næstved, Vejle og Odense tegner sig for henholdsvis 48, 43 og 37 procent færre.
Arbejdsmarkedschef i Randers Kommune Ole Andersen siger til Ritzau, at førtidspension i fremtiden næsten kan kaldes en ikke-eksisterende ydelse.
- Du kan selvfølgelig være født så handicappet eller have pådraget dig så stort et handicap ved en ulykke, at du ikke har nogen som helst arbejdsevne. Men for alle andre hedder det fleksjob, job med et meget lavt timetal eller ressourceforløb, siger han.
Faldet skyldes den nye førtidspensionsreform, som trådte i kraft 1. januar i år.
Udgangspunktet for reformen er, at unge under 40 år ikke skal have førtidspension, men i stedet gennemgå et eller flere ressourceforløb, så de kan komme i arbejde eller begynde på en uddannelse. Ét ressourceforløb kan vare helt op til fem år.
I stedet er førtidspension målrettet personer over 40 år, som dog som udgangspunkt også først skal gennem et ressourceforløb.
- Man har bevidst fra lovgivningen side sagt, at man ikke skal have førtidspension. Hvis man kan bidrage med fem timer på arbejdsmarkedet, skal man have et fleksjob på fem timer i stedet for at være på pension og passiv forsørgelse, siger Ole Andersen.
I Dansk Socialrådgiverforening er formand Majbrit Berlau ikke overrasket over faldet.
- Hele tanken med reformen er jo, at færre skal have en førtidspension. I stedet skal deres kompetencer og livskvalitet hæves, så de kan klare sig på en anden måde, siger hun.
