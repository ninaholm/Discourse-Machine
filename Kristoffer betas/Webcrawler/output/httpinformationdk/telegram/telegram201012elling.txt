Elling: Ingen aflysninger til Spanie
En strejke blandt spanske flyledere vil ikke forhindre danske charterturister i at nå frem, lover Stig Elling.


  Selv om flytrafikken i øjeblikket i hele Spanien er lammet af flyledere, der kræver mere i løn, så kan danske charterturister, der skal af sted til Spanien lørdag, tage det roligt, siger salgsdirektør hos Star Tour Stig Elling.
- De omkring 2000 danskere, der skal frem eller tilbage fra Spanien i morgen, vil komme frem på den ene eller den anden måde. Der vil ikke være aflysninger, men måske forsinkelser. Men det er vigtigt, at alle charterturister møder op i lufthavnen til tiden, siger Stig Elling.
Flyledere i hele Spanien har meldt sig syge på stribe, og har lammet flytrafikken i hele landet i forbindelse med en strid om lønninger. Flyselskabet Iberia skønner, at aktionen vil vare frem til klokken et natten til lørdag lokal tid.
- Vores folk dernede siger, at de ikke ved, hvad der sker i morgen. De har ikke fået lovning på noget, så vi ved ikke, om der fortsat vil være problemer, men vi håber, at det er overstået i morgen, siger Stig Elling.
