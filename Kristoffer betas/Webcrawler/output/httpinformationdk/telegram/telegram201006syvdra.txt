Syv dræbt af uvejr i Sydfrankrig
Oversvømmelser efter kraftigt uvejr i Sydfrankrig koster syv mennesker livet. Mindst otte savnes fortsat.


 Et kraftigt uvejr og efterfølgende oversvømmelser har kostet seks mennesker livet i Sydfrankrig. Mindst otte personer savnes fortsat, siger de lokale myndigheder. 
Oversvømmelserne fandt tirsdag sted i bjergene over det sydlige Frankrigs Cote d'Azur-regionen. Vandstanden steg på kort tid med flere meter. Mange måtte flygte fra deres hjem til højere terræn. 
- I løbet af et par minutter steg vandet med 50-60 centimeter, siger et øjenvidne, der blev fanget af oversvømmelserne i byen Draguignan.
Tre mennesker blev dræbt i Draguignan, mens en kvinde blev dræbt i Luc. Hendes lig flød rundt i vandet, som strømmede igennem byen, hvor redningsfolk måtte udsætte forsøg på at hente hendes lig på grund af den kraftige strøm. 
De tre andre ofre døde i byerne Muy, Arcs og Roquebrune-sur-Argens, oplyser de lokale myndigheder. 
- Vi har ikke set noget lignende i 10 år, siger den øverste embedsmand for Var-regionen, Hugues Parant, som satte regnfaldet til 180 mm inden for 12 timer. 
Omkring 175.000 hjem i området har mistet strømmen.
