Engelbrecht lover mere åbenhed fra Skatteministeriet
Ny skatteminister vil bruge åbenhed til at genoprette danskernes tillid til et kriseramt Skatteministerium.


 - Jeg ønsker ikke en nulfejls-kultur. Jeg ønsker mig åbenhed.
Sådan lyder det fra Danmarks nye skatteminister, Benny Engelbrecht (S), som tirsdag overtog Skatteministeriet fra Morten Østergaard (R).
Skatteministeriet har i de seneste år været hvirvlet ind i en stribe sager, der har sat borgernes tillid på alvor prøve. Derfor bliver en af den nye ministers opgaver at sikre sit ministerium et bedre omdømme.
Og det skal ske med mere åbenhed, lyder det fra Benny Engelbrecht.
- Jeg håber, at åbenhed kommer til at gennemsyre vores organisation. Det er den rette kur i den nuværende situation, siger Benny Engelbrecht.
Skatteministeriet har blandt andet være i fokus i forbindelse med lækket af statsminister Helle Thorning-Schmidts (S) personlige skattepapirer.
Der har også været anklager om brug af bøllemetoder i forbindelse med inddrivningen af skat, og Rigsrevisionen har fastslået, at Skats ejendomsvurderinger er så upålidelige, at det fik regeringen til at suspendere dem.
Benny Engelbrecht understreger, at ministeriet har en god base af dygtige medarbejdere. Men han lægger alligevel op til en ny stil fra ministeriet:
- Hvis jeg skulle have et mellemnavn, så er det "åbenhed". Og den dagsorden tager jeg med mig i rollen som minister.
- Hvis vi har en tilgang, hvor vi skal kunne lade os kigge i kortene, så følger retssikkerheden for borgerne med, siger Benny Engelbrecht.
