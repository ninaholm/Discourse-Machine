Forsinket 9/11-sag er i gang i Guantanamo
Den selvudnævnte hjerne bag angrebet den 11. september 2001, Khalid Sheikh Mohammed, var mandag for en dommer.


 Det længe forsinkede retsopgør mod den mand, der har erklæret sig som hjernen bag terrorangrebene mod USA den 11. september 2001, gik så småt i gang mandag med indledende forhør på den amerikanske flådebase i Guantanamo, Cuba.
11 år efter, at terrorister angreb New York og Washington med kaprede fly, sad Khalid Sheikh Mohammed på anklagebænken iført hvid turban og hennafarvet skæg.
Pårørende til nogle af de i alt 2976 mennesker, der blev dræbt under terroranslaget, havde mulighed for at følge de indledende forhør fra deres pladser bag en glasrude.
Foruden Khalid Sheikh Mohammed er også fire andre mænd med tilknytning til al-Qaeda tiltalt i sagen.
Alle fem mænd risikerer dødsstraf, hvis de kendes skyldige.
Den egentlige retssag, der skal finde sted ved en militærdomstol på Guantanamo-basen, ventes ikke at begynde før tidligst om et år.
Under de indledende retsmøder, som der er afsat fem dage til, ventes forsvarsadvokaterne at forsøge at gennemhulle den amerikanske regerings argument om, at oplysninger om behandling af de fem tiltalte er hemmelig information, som ikke skal til offentlighedens kendskab.
Advokaterne siger, at de fem mænd er blevet mishandlet og udsat for tortur under forhør i hemmelige fængsler, som var drevet af efterretningstjenesten CIA, inden de blev sendt til Guantanamo-fangelejren i 2006.
Medier og menneskeretsgrupper har desuden krævet, at dommeren garanterer en åben retssag. De frygter, at dele af retssagen vil blive holdt bag lukkede døre, uden at offentligheden kan få indblik i sagen.
