Eksmand er fængslet i Lisa-sagen
Den 48-årige mand, der sigtes for at have kvalt Lisa Andersen, er blevet varetægtsfængslet frem til 28. januar.


Politiets beviser i sagen om drabet på den 37-årige Lisa Sofie Engelhardt Andersen er nu så stærke, at en dommer ved Retten i Glostrup søndag varetægtsfængslede kvindens eksmand.Manden er blevet varetægtsfængslet i fire uger frem til den 28. januar, oplyser anklager Janne Holstein Andersen, Københavns Vestegns Politi.Manden nægter sig skyldig og har kæret fængslingen til landsretten.Efter grundlovsforhøret gemte den 48-årige mand sit hoved i jakken, da han forlod retslokalet efter små to timer.På vejen ud fik han kram af sin familie, der måtte vente uden for retslokalet, da grundlovsforhøret foregik for lukkede døre.Inden dørlukningen blev sigtelsen læst op. Af den fremgår det, at politiet sigter manden for at have kvalt sin ekskone den 22. december mellem klokken 16.10 og klokken 20.35.Lisa Andersen har været væk siden den 22. december om eftermiddagen, og det var eksmanden, der meldte hende savnet juleaftensdag.Manden blev anholdt onsdag eftermiddag, men indtil søndag har retten kun villet gå med til at opretholde anholdelsen i tre dage.Sent lørdag fandt politiet imidlertid liget af en kvinde i et skovområde ved en rideskole omkring en kilometer fra Lisa Andersens hjem i Melissehaven i Herlev.Liget blev obduceret søndag. Der var tale om en såkaldt akut obduktion, der har fastslået, at kvinden efter al sandsynlighed blev kvalt. Der har imidlertid ikke været tid til at rekvirere tandlægekort og andet, der kan fastslå identiteten med sikkerhed.- Vi antager, at det er Lisa Andersen, men vi har ikke fået det fastslået med sikkerhed endnu, siger efterforskningsleder Charlotte Skovby, Københavns Vestegns Politi.Hun er tilfreds med, at den mand, politiet mistænker for drabet, nu er varetægtsfængslet.Det giver politiet tid til at lave de undersøgelser og den efterforskning i sagen, der mangler.Siden eksmanden blev anholdt onsdag har politiet jagtet spor, der kunne bestyrke mistanken mod ham.Københavns Vestegns Politi vil gerne høre fra borgere, der har set noget af interesse i området omkring rideskolen på Krebsedammen i Herlev, hvor liget blev fundet.
