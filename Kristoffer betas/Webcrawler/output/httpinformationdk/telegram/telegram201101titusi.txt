Titusinder deltager i protester i Egypten
Oppositionslederen Mohamed ElBaradei har fået forbud mod at forlade afspærret område.


 Titusindvis af demonstranter har sluttet sig til protesterne i Kairo mod præsident Hosni Mubarak, og der meldes om protestaktioner i en række byer - blandt andet i Alexandria, Mansoura, Suez og Aswan. Det siger øjenvidner og andre kilder.
Myndighederne har ikke angivet officielle tal for antallet af demonstranter. Nogle aktivister har været i gadekampe med politi, som har brugt tåregas og vandkanoner.
Politi har forbudt oppositionslederen Mohamed ElBaradi at forlade et afspærret område i det centrale Kairo efter fredagsbønnen. Han er ikke tilbageholdt af politiet.
En større gruppe demonstranter er samlet tæt ved et af præsidentens residenser. Omkring 2000 demonstranter deltager i demonstrationen ved moskeen på Giza-pladsen. 
Fire franske journalister er blevet anholdt, meddeler det franske udenrigsministerium i Paris.
De egyptiske telekommunikationsfirmaer skal ved et hemmeligt krisemøde have besluttet at afbryde alle kommunikationskanaler, hvis planlagte masseprotester eskalerer efter fredagsbønnen, skriver dagbladet Al-Shorouk.
Aktivister i Egypten har indkaldt til massedemonstrationer for fjerde dag i træk i forbindelse med fredagsbønnen. 
Den største - og forbudte - oppositionsgruppe, Det Muslimske Broderskab, har hidtil holdt lav profil i forhold til demonstrationerne. Men torsdag eftermiddag oplyste broderskabet, at det ville deltage i fredagens demonstrationer.
