Rengøringsfirma slipper for kartelsag
Samarbejde med politi betyder tiltalefrafald for et rengøringsfirma i kartelsag. Det er første gang, det sker.


 Er et firma rodet ud i noget snavs med prisaftaler, kan det nu slippe for en del af straffen. Vælger man at lægge kortene på bordet og samarbejde med myndighederne, kan det yderste konsekvens føre til tiltalefrafald.
Det er nu sket for et selskab i rengøringsbranchen. Statsadvokaten for Særlig Økonomisk og International Kriminalitet har for første gang frafaldet en tiltale i en kartelsag, oplyser Konkurrence- og Forbrugerstyrelsen.
Den aktuelle sag vedrører to virksomheder og et udbud i Region Hovedstaden. Og det er en ændring af konkurrenceloven fra marts 2013, der er årsag til frafaldet.
For et år siden blev det nemlig muligt, at den første deltager i et kartel, som henvender sig til myndighederne med afgørende og nye oplysninger, der afslører kartellet, får tiltalefrafald og går dermed helt fri for straf.
Statsadvokaten for Særlig Økonomisk og International Kriminalitet har valgt at afslutte behandlingen af sagen - i øvrigt på grund af helt særlige personlige forhold i sagen, oplyser styrelsen.
Konkurrence- og Forbrugerstyrelsen har i løbet af de seneste godt to år sendt 11 kartelsager til videre efterforskning hos Statsadvokaten for Særlig Økonomisk og International Kriminalitet. Heriblandt den netop afsluttede.
 - Karteller er meget skadelige for samfundet. De fører i gennemsnit til overpriser på 10-50 procent, og de har typisk en levetid på fire til seks år. Det løber op i rigtig store beløb, siger Agnete Gersing, direktør i Konkurrence- og Forbrugerstyrelsen.
- Det er andre virksomheder, offentlige myndigheder og i sidste ende forbrugerne og skatteborgerne, der betaler prisen, siger hun i en kommentar til tiltalefrafaldet.
Med ændringen af konkurrenceloven blev der indført fængselsstraf i op til seks år i kartelsager i særligt grove tilfælde. Samtidig blev bødeniveauet i konkurrencesager hævet markant.
