Obama nominerer kvinde til højesteret
USA står til at få en moderat kvindelig højesteretsdommer, efter at præsident Barack Obama har nomineret den 50-årige advokat Elena Kagan til embedet.


 USA's præsident, Barack Obama, har nomineret advokaten Elena Kagan til embedet som højesteretsdommer. 
Obama betegnede i forbindelse med nomineringen den 50-årige Kagan som en af landets bedste juridiske hjerner.
- Jeg har valgt en kandidat, som udtrykker topkvalitet, uafhængighed, integritet og passion for loven, og som i sidste ende bringe den samme slags lederskab på banen i retten, sagde Obama ved nomineringen i Det Hvide Hus.
Ganske usædvanligt for en kandidat til højesteret er Kagan ikke dommer, hvilket er et brud med en fire årtier lang tradition. Hun skal erstatte den 90-årige John Paul Stevens, der går på pension.
Kagan har siden marts 2009 fungeret som repræsentant for den amerikanske regering i de sager, som skal for højesteret. Hendes job har været at føre sagen ved retten på statens vegne og desuden fungere som supervisor.
Kagan anses for at være såkaldt moderat kandidat. 
Hun var den første kvinde, som blev udnævnt som dekan ved Harvard Law School, og i 1990'erne var hun rådgiver for daværende præsident Bill Clinton.
Kagan skal nu godkendes i Senatet, og det forventes, at republikanerne vil grille hende i forhold til emner som eksempelvis homoseksuelle i militæret. 
Hun tillod nemlig ikke militæret at hverve nye folk på Harvards campus, da hun som dekan var modstander af forsvarets politik om, at homoseksuelle ikke må fortælle om deres seksuelle orientering i det amerikanske forsvar. 
Præsident Obama opfordrer både demokrater og republikanere i Senatet til at give Kagan en hurtig blåstempling.
