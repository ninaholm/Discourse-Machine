Pentagon: Drab på ledere svækker Islamisk Stat markant
Nøglepersoner i Islamisk Stat er blevet dræbt, og det er et alvorligt slag mod gruppen, lyder det fra USA.


 En stribe ledere af den militante gruppe Islamisk Stat (IS) er blevet dræbt i amerikanskledede luftangreb i Irak de seneste uger, og det er en massiv mavepuster på islamisterne, lyder det fra Pentagon-talsmand John Kirby.
- Jeg kan bekræfte, at målrettede luftangreb fra koalitionen siden november har dræbt flere fremtrædende ledere i IS, siger Kirby i en skriftlig udtalelse og tilføjer:
- Vi mener, at tabet af disse centrale ledere nedbryder Isils (andet navn for IS, red.) evne til at styre og kontrollere operationer mod irakiske sikkerhedsstyrker, herunder også kurdiske og andre lokale styrker i Irak.
I et interview med avisen Wall Street Journal siger den amerikanske forsvarschef, general Martin Dempsey, at tre absolutte topfolk i IS har mistet livet i de seneste ugers luftangreb, hvor USA sammen med de andre lande i koalitionen har optrappet angrebene.
De dræbte er identificeret som Haji Mutazz, stedfortræder for IS-lederen Abu Bakr Al-Baghdadi, Abd al-Basit, gruppens øverste militære chef, og Radwin Talib, der styrer IS' afdeling i Irak. De beskrives alle som værende ledere på mellem til højt niveau.
Bombeangrebene er hovedsageligt blevet udført i den nordlige del af Irak, men der er ikke oplysninger om, hvor de tre mænd skulle være blevet dræbt.
Samtidig melder en irakisk-kurdisk embedsmand, at Islamisk Stats flere uger lange belejring af Sinjar-bjerget skulle være brudt.
- (Kurdiske red.) peshmergastyrker er nået frem til Sinjar-bjerget, og belejringen er nu afsluttet, siger Masrour Barzani, der står i spidsen for det regionale kurdiske sikkerhedsråd.
Islamisk Stats belejrede første gang bjerget i det nordlige Irak i august, hvor den militante islamistiske gruppe skal have begået en massakre på over 500 yazidier og drevet tusinder på flugt.
Yazidi-ledere og menneskeretsforkæmpere advarede i august om, at det lille samfund stod over for et folkedrab, og denne trussel var en af hovedårsagerne til, at USA begyndte at bombe IS.
