Flertal for Metro ved Marmorkirken



 Samtlige partier på Christiansborg bakker op om, at den omstridte metrostation i jorden under Marmorkirken i København skal realiseres.
 Efter et par uger, hvor projektet har været sat i bero, sender transportudvalget nu den besked til transportminister Lars Barfoed, at man bekymringerne til trods er klar til at fortsætte. Dog med en ændring i forhold til oprindeligt.
 - Vi er blevet enige om at lave en mindre ændring af stationen under jorden ved Marmorkirken, så den bliver flyttet. I det oprindelige udkast var den assymetrisk under jorden, hvor den vendte hen imod Marmorkirken. Der vil vi vende asymmetrien om, så den bliver assymetrisk i den anden retning, så der bliver flere meter jord fra stationen til kirken og kirkerummet. Det er vigtigt, når man tænker på, at der skal være helt ro i en kirke, når man foretager kirkelige handlinger, siger Socialdemokraternes trafikordfører, Magnus Heunicke, til Ritzau.
 Tidligere i dag på et møde i Venstres gruppe fik trafikordfører Kristian Pihl Lorentzen opbakning til modellen - dog ikke uden sværdslag. Kirkeminister Birthe Rønn Hornbech har - som en blandt flere - været stærkt skeptisk.
 - Der har været en god diskussion i gruppen, nogen har været bekymrede. Men nu er vi enige og klar til at give transportministeren et udspil, så han kan godkende projektet, siger Kristian Pihl Lorentzen.
 SF har til det sidste været skeptiske, men kort inden udvalgsmødet meldte trafikordfører Pia Olsen Dyhr sig klar.
 - Når vi nu siger ja, så er det fordi, vi får den flyttet lidt og får den dybere ned. Og der bliver hele tiden holdt øje med kirken. SF har været den sidste knast i forligskredsen, men vi er med nu. Der skal være en metrocityring i København, siger hun.
 Dansk Folkeparti har også været internt uenige, men også her fra er der opbakning.
 Placeringen af en metrostation ved Marmorkirken har udløst folkelige protester, da borgere og menighedsråd frygter sammenstyrtning. Frygten blev forstærket, da en bygning for nylig styrtede sammen under et metrobyggeri i Köln. 
 Det fik Folketingets Trafikudvalg til at sætte godkendelsen af metrocityringen, der skal stå klar i 2018, i bero. Menighedsrådet er også bange for, at metroen vil larme under gudstjenesterne. Men det skal flytningen af tunnelrøret modvirke.
