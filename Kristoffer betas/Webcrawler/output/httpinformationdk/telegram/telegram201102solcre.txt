Solcremebrugere bliver oftest skoldet
Du er ikke beskyttet mod solskoldninger, bare fordi du bruger solcreme. Det viser en ny undersøgelse.


 Bruger du solcreme, er du garanteret også blandt dem, der oftest bliver solskoldet.
Det viser en ny undersøgelse, der netop er offentliggjort i Scandinavian Journal of Public Health.
Ifølge forsker Brian Køster, der er en af forfatterne til undersøgelsen, tror danskere, at vi kan blive liggende længe i solen, hvis bare vi har smurt os ind i solcreme. Men det bliver vi forbrændte af.
- Danskerne bruger solcremen til at forlænge tiden i solen, og det kan være en af grundene til, at flere solcremebrugere bliver forbrændt, siger Brian Køster fra Kræftens Bekæmpelse.
Undersøgelsen bygger på 11.000 danskere, hvoraf to tredjedele af dem, som tager på ferie til solrige destinationer, bevidst opholder sig i solen for at blive brune. Denne gruppe bliver mere end tre gange så forbrændt som dem, der ikke forsøger at få kulør.
Også selv om de bruger solcreme.
- Det, vi kan se, er, at mange flere af dem, der bevidst vælger at solbade for at blive brune, også bliver solskoldede, bekræfter Brian Køster.
Solcreme lægger sig som et filter mellem solens stråler og huden, men det filter er altså ikke nok beskyttelse, hvis du vil solbade i længere tid, siger Anja Philip, der er projektchef for Kræftens Bekæmpelses Solkampagne:
- Hvis vi skal undgå at blive solskoldede og dermed på sigt undgå kræft i huden, bliver vi nødt til at tænke mere i retning af at kombinere de forskellige solråd, siger Anja Philip og fortsætter:
 - Først og fremmest ved at søge skygge i timerne midt på dagen, ved at tage tøj og hat på og så bruge solcreme som et supplement, der hvor skygge og tøj ikke dækker.

