Madonna sagsøges for nazi-sammenligning
Frankrigs Nationale Front sagsøger Madonna for at afbillede partilederen Marine Le Pen med et hagekors.


 Madonnas trang til at underholde og provokere har skaffet hende et sagsanlæg på halsen.
Ved en koncert i Frankrig lørdag optrådte popikonet med et billede af Marine Le Pen, som er partileder for det yderliggående højrefløjsparti Den Nationale Front, og Le Pen havde i dagens anledning fået sat et hagekors i panden.
Optrinnet var en del af en film, som udgjorde baggrunden, da Madonna sang nummeret "Nobody Knows Me", og videoen har vakt voldsom vrede i det højrenationalistiske parti.
- Vi kan ikke acceptere sådan en frastødende sammenligning, siger Den Nationale Fronts næstformand, Florian Philippot.
Efter at partilederen blev afbilledet med et hagekors i panden, fortsatte videoen med et billede, som til forveksling lignede nazidiktatoren Adolf Hitler.
Det provokerende billede førte til et kollektivt gisp blandt de 70.000 koncertgængere på Stade de France.
- Sådan et billede antyder, at Marine Le Pen er nazist, siger Den Nationale Fronts jurist Wallerand de Saint-Just.
Juristen fortæller, at partiet vil bringe sagen for en civil domstol hurtigst muligt og sagsøge Madonna for fornærmelsen mod partilederen.
Partiets næstformand Philippot mener, at Madonna provokerer for at få skabt opmærksomhed om en turne, som ikke er nogen succes.
- Marine le Pen vil ikke blot forsvare sin egen ære, men også sine støtter og millioner af vælgere, siger han.
Den 43-årige partiformand selv truede allerede den 10 år ældre Madonna med et sagsanlæg, efter at popstjernen brugte billedet ved en koncert i Tel Aviv i maj.
- Når ældre sangere gerne vil have, at folk taler om dem, er det klart, de griber til den slags ekstreme metoder, sagde Marine Le Pen i sidste måned.
Tourarrangøren Live Nation vil ikke kommentere sagsanlægget, mens organisationen SOS Racisme hylder Madonnas standhaftighed i kampen mod racisme.
