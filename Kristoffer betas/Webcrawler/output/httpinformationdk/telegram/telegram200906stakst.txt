S: takstsystem bag øget fravær i gymnasiet



 Det er gymnasiernes overgang til at være selvejende institutioner, der ligger bag et øget fravær blandt eleverne. De selvejende institutioner er underlagt et system med økonomiske takster, som kan få dem til at lade eleverne slippe igennem uddannelsen trods højt fravær. Det vurderer Socialdemokraternes uddannelsesordfører Christine Antorini, efter at en rapport fra Rambøll Management viser højere fravær på gymnasiet nu end for tre år siden. 
 Det sker, efter at en generel fraværsregel på max. 10 procent blev afskaffet, fordi den af eleverne blev set som en slags ret til at pjække 10 procent af tiden. I stedet er det op til det enkelte gymnasium at fastlægge reglerne.
 - Undersøgelsen peger desværre på et generelt problem, som vi må drøfte på tværs af de selvejende uddannelsesinstitutioner, så det gælder også erhvervsskoler og universiteter, siger Christine Antorini.
 Hun mener, at takstsystemet har indbygget mekanismer, der kan virke uhensigtsmæssige.
 - Jo flere elever der kommer igennem, jo højere bliver den økonomiske belønning. Hvis man ser positivt på det, så fører det forhåbentlig til, at institutionerne satser på et godt studiemiljø og tager fat i den enkelte studerende i tide. Men bagsiden af medaljen er, at man kan ende med at se gennem fingre med problemerne, fordi økonomien vejer tungest, siger Christine Antorini.
 Hun peger på, at uddannelsesstederne i forvejen er presset på økonomien. 
 Christine Antorini mener, at eleverne bliver svigtet, når de får lov til at fortsætte gennem uddannelsen med et højt fravær. Hun støtter de stramme krav til tilstedeværelse af hensyn især til de svagere elever, der kan have brug for at blive understøttet for at komme igennem uddannelsen.
 S-ordføreren peger på, at der til efteråret skal være politiske drøftelser om uddannelserne i forbindelse med globaliseringsforhandlinger, og at det giver en oplagt lejlighed til at se nærmere på takstsystemerne.


