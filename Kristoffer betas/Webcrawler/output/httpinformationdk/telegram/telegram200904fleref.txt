Flere fede danskere



 Andelen af svært overvægtige vokser markant. En fremskrivning fra Statens Institut fra Folkesundhed viser, at 15 procent af danskerne i 2020 vil være så fede, at deres BMI rammer 30 eller derover.
 Forskningsleder på instituttet Knud Juel siger, at Danmark dermed følger en tendens, som ses i hele den vestlige verden, hvor for mange bevæger sig for lidt og spiser for meget.
 - Vi kan komme igennem hverdagen uden stort set at bevæge os, og vi kan købe mad i store portioner 24 timer i døgnet. Der er virkelig lagt op til en ubalance mellem det, vi spiser, og det, vi forbruger af energi, siger Knud Juel.
 I går fremlagde regeringens Forebyggelseskommission sine anbefalinger til, hvordan middellevetiden kan forlænges. Blandt forslagene er mere motion til elever i folkeskolen og motion på recept til personer i risiko for at udvikle følgesygdomme som diabetes og dårligt hjerte. Tiltag, som hvis de gennemføres, kan medvirke til at stoppe udviklingen. Men ifølge Knud Juel er det afgørende, at regeringen får sat tal på, hvor langt antallet af svært overvægtige skal nedbringes.
 - Det er den eneste måde, at vi kan sikre, at det kommer til at gå, sådan som vi ønsker. Kender vi ikke målet, er det svært at gennemskue, om de forskellige tiltag virker, siger Knud Juel.

