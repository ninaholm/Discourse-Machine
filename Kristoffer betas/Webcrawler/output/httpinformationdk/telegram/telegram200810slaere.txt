S: Lærerfri i mindste klasser uacceptabelt



 Elever i de helt små klasser sidder for sig selv, når deres lærer er syg, og de store skoleelever bliver sendt hjem uden undervisning.
 Lærerfri timer er ifølge Danmarks Lærerforeningen et stigende problem, og det holder ikke, mener S.
 - Det er helt uacceptabelt at lade de mindre børn i skolen sidde selv. Nu har vi set lærerfri timer brede sig på ungdomsuddannelserne, erhvervsuddannelserne og gymnasiet, og nu ser vi gud hjælpe mig, at man er nødt til at lave lærerfri timer i folkeskolen, siger uddannelsesordfører Christine Antorini (S).
 Hun mener, at det er regeringens skyld, fordi det økonomiske loft for kommunerne ifølge hende er for stramt. Men det afviser Venstre, fordi kommunerne selv har indgået den økonomiske aftale med regeringen.
 Uddannelsesordfører Anne-Mette Winther Christiansen (V) mener, at forældrene på de enkelte skoler må stille krav til, hvordan man dækker sig ind, når lærerne bliver syge.
 Regeringen løber fra ansvaret, for der mangler penge, lyder det fra Christine Antorini.
