Vietnam tager afsked med nationalhelt
Hundredtusinder deltog i usædvanlig statsbegravelse af general, der ledede hær under Vietnamkrigen.


 Hundredtusinder af vietnamesere deltog søndag i begravelsen af nationalhelten general Vo Nguyen Giap, som ledede landets armé i krigene med Frankrig og USA.
Giap, der døde på et militærhospital i begyndelsen af oktober, blev 102 år.
Generalen var et taktisk geni, der er blevet kaldt "Den Røde Napoleon." Hans bøger er blevet læst af revolutionære og oprørere verden over.
Militære lastbiler kørte Giaps båre, der var indsvøbt i Vietnams flag, gennem Hanois gader, hvor hundredtusinder havde taget opstilling. Mange faldt på knæ for at bede, da kortegen passerede.
 - Længe leve general Giap! råbte flere, da processionen kørte ud mod lufthavnen, hvorfra båren skulle flyves til Quang Binh provinsen, hvor generalen skulle begraves tæt ved sit fødested.
Giap er folkets general, og hans navn vil for altid været indskrevet i nationens historie, siger den kommunistiske partileder, Nguyen Phu Trong, som søndag talte til nationen om den afdøde nationalhelt.
 Giap var selvlært soldat, der fik meget af æren for sejren over Frankrig ved Dien Bien Phu i 1954. Nederlaget bragte Frankrigs kolonistyre i Indokina til ophør.
Senere stod generalen bag den krigsførelse, som Nordvietnam brugte mod Sydvietnam og USA under Vietnamkrigen, der sluttede i 1975 med USA's tilbagetrækning og Nord- og Sydvietnams forening.
Giap blev politisk marginaliseret efter 1975, men er forblevet et nationalt ikon - også for de unge generationer.
Enorme menneskemængder er et meget usædvanligt syn i det autoritære Vietnam, der rutinemæssigt opløser større demonstrationer med brutal magtanvendelse.
- Så mange mennesker græd. Det er fuldstændigt forskelligt fra tidligere statsbegravelser, siger krigsveteranen Vu Phi Hung.
 - Dette er den største begravelse siden præsident Ho Chi Minhs død i 1969, fastslår en pensioneret embedsmand, Tran Hung Tuy, som søndag knælede for general Giaps båre.
