Stærke jobtal fra USA overrasker positivt
USA's ledighed faldt uventet i januar og er ved at nå ned på 8,3 procent. 243.000 amerikanere kom i arbejde.


 Uventet mange amerikanere kom i arbejde i januar.
Ledigheden i USA er dermed faldet med det hidtil hurtigste tempo i de seneste ni måneder. Arbejdsløsheden er ved at nå ned på 8,3 procent, hvilket er det laveste niveau i tre år, viser officielle tal i Washington.
Tallene tyder på, at den økonomiske vækst fra fjerde kvartal 2011 fortsætter i begyndelsen af 2012. Antallet af job uden for landbrugssektoren steg med 243.000, hvilket er det højeste antal siden april.
Den amerikanske jobrapport, der længe har været et pejlemærke for finansmarkedernes ve og vel, er en stor positiv overraskelse, som vil få aktier og renter til at stige.
Analytikere havde ventet en uændret arbejdsløshed på 8,5 procent.
Politiske iagttagere fremhæver, at den hurtigere jobskabelse øger præsident Barack Obamas chancer for at blive genvalgt.
