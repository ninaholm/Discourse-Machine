Irak: Sikkerhedsrådet skal tvinge tyrkiske tropper ud
Den irakiske regering er rasende over, at tyrkiske soldater har lejr tæt på irakisk storby.


 Irak gør nu alvor af truslen om at gå til FN's Sikkerhedsråd i sagen om de tyrkiske soldater, der befinder sig i Irak, men som regeringen i Bagdad vil have ud af landet.
I et brev beder Irak Sikkerhedsrådet om at kræve "øjeblikkelig og ubetinget" tilbagetrækning af de tyrkiske styrker fra irakisk territorium.
- Dette betragtes som en grov overtrædelse af principperne i FN's charter og en overtrædelse af irakisk territorialintegritet og staten Iraks suverænitet, skriver den irakiske ambassadør Mohamed Ali Alhakim i et brev til USA's FN-ambassadør, Samantha Power.
Det er Power, der i denne måned sidder for bordenden i Sikkerhedsrådet.
Irakerne er rasende over de tyrkiske styrkers tilstedeværelse, men Tyrkiets præsident, Recep Tayyip Erdogan, afviste tidligere fredag at trække dem ud af byen Bashiqa, der ligger ved storbyen Mosul.
Han mener, at tyrkiske soldater er i Irak for at bidrage med træning og oplæring i forbindelse med krigen mod Islamisk Stat, og det er helt uaktuelt at trække dem ud.
- Det, som de foretager sig i Bashiqa og på basen, er oplæring. Antallet af tyrkiske soldater vil blive øget eller reduceret - alt efter hvor mange peshmergaer, som er i træning. Tilbagetrækning er udelukket, sagde Erdogan med henvisning til de irakisk-kurdiske Peshmerga-krigere.
Ifølge Erdogan vil Tyrkiet, USA og Nordirak holde et trilateralt møde 21. december om alle emner og temaer.
Tyrkiets program er koncentreret på en base nær Mosul, som er Islamisk Stats vigtigste bastion i Irak. Basen giver tyrkerne et fodfæste i et område, hvor en militær operation mod IS kunne tænkes at begynde.
