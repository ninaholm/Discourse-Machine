Medie: Bendtner anholdt endnu en gang
Ifølge et engelsk medie blev landsholdsangriber Nicklas Bendtner anholdt flere gange i løbet af efteråret.


 Den danske landsholdsspiller i fodbold Nicklas Bendtner er ifølge en engelsk hjemmeside blevet arresteret flere gange i efteråret 2011.
Igen er det hjemmesiden chroniclelive.co.uk, der via politikilder kan fortælle nyt i sagaen om Nicklas Bendtners eskapader.
Midt i december fortalte samme hjemmeside historien om en episode i starten af julemåneden, hvor hærværk mod biler førte til anholdelsen af Bendtner og holdkammeraten Lee Cattermole fra Sunderland.
Duoen blev mistænkt for at have begået hærværk mod mindst tre biler.
Torsdag fortæller samme hjemmeside så historien om en episode 13. september, hvor politiet blev gjort opmærksomme på et slagsmål på Hilton Hotel i Gateshead.
Ifølge politiet blev to mænd på 23 år anholdt for at forhindre "fortsat brud på fred og ro", og chroniclelive.co.uk mener at vide, at den ene af de to mænd var Nicklas Bendtner.
Begge mænd blev efter undersøgelser af sagen løsladt uden tiltale.
På det seneste har der været flere uheldige historier i medierne om den skadede danske landsholdsangriber.
Meget omtalt var episoden på spillerhotellet Hotel Marienlyst i Helsingør, hvor Nicklas Bendtner angiveligt kom i klammeri med en gæst i forbindelse med landskampen mod Sverige.
Efter den episode og efter det var sluppet ud i offentligheden, at Bendtner var blevet anholdt for hærværk i England, valgte danskeren at stå frem og undskylde i et åbent brev.
- Jeg er helt utrolig ked af det. Jeg beklager dybt at have været en del af disse episoder, der tolkes så voldsomt, skrev Bendtner.
- Jeg påtager mig fuldt og helt ansvaret for ikke at have trådt ud af begivenhederne, før de gik op i en spids. Fejlen er min, og jeg er utrolig ked af at have skuffet så mange mennesker, lød det videre.
DBU-boss Jim Stjerne Hansen kaldte sagen "uheldig" og både han og landstræner Morten Olsen har ved flere lejligheder givet udtryk for, at de mener, det er ved at være på tide, at Bendtner begynder at tænke sig bedre om.
Bendtner kaldte i det åbne brev sig selv for "en almindelig mand med et ualmindeligt job".
- Det glemmer jeg ind i mellem, men jeg ved det godt, og derfor skal der ikke lyde nogen som helst undskyldning for, at jeg er blevet hvirvlet ind i disse ting, skrev Bendtner.
Sunderland har ikke ønsket at kommentere det seneste kapitel i Bendtner-sagaen.
