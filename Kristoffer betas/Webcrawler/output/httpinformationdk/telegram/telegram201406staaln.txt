Stålnet skal redde liv på ikonisk bro
Siden Golden Gate Bridge åbnede, har flere end 1400 sprunget i døden. Nu skal et sikkerhedsnet redde liv.


 En af verdens mest ikoniske broer, The Golden Gate Bridge i San Francisco, er ikke bare kendt for sine spektakulære udsigter over Stillehavet og den pulserende storby på den amerikanske vestkyst.
Den er også kendt for at være et sted, hvor ulykkelige mennesker tager livet af sig selv.
I mange år har det derfor været debatteret, hvordan de mange selvmord kan bremses, og nu ser der endelig ud til at være fundet en holdbar løsning.
Fredag godkendte broens bestyrelse således en hjælpepakke, der skal finansiere et enormt sikkerhedsnet. Det skal gribe mennesker, der kaster sig fra broen, skriver San Francisco Chronicle på sin hjemmeside, sfgate.com.
Pengene - omtrent 415 millioner kroner - bliver stykket sammen af indtægter fra broafgifter, støtte fra regeringen i Washington D.C. og delstaten Californien.
En grædende Dan Barks, hvis søn begik selvmord fra broen i 2008, havde efter afstemningen svært ved at finde ord.
- Mange mennesker har gjort så meget fantastisk for at få det her til at lykkes, sagde han ifølge sfgate.com.
En del af pengene til nettet mangler fortsat at blive endeligt godkendt, men ikke desto mindre glæder bestyrelsen sig over endelig at have lagt sig fast på en løsning.
- Tragedien i dag er, at vi ikke kan gå tilbage i tid. Vi kan ikke redde de mennesker, der er sprunget fra broen. Men det gode ved afstemningen er, at vi kan stemme til deres ære, sagde bestyrelsesmedlem Janet Reilly i forbindelse med afstemningen.
I 2000 overlevede Kevin Hines som en af de få springet fra broen, og torsdag fortalte han på et pressemøde, hvordan han "øjeblikkeligt fortrød", da han hang i luften.
- Ikke en sjæl mere, ikke en eneste sjæl vil blive tabt på den bro, sagde den i dag 32-årige Hines ifølge sfgate.com.
Siden Golden Gate Bridge åbnede i 1937, har flere end 1400 sprunget i døden. Sidste år skete det 46 gange - flere end noget andet år.
Sikkerhedsnettet ventes at være færdigt i 2018.
