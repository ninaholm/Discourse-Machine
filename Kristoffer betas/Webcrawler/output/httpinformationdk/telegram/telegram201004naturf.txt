Naturforening støtter plan for Tøndermarsk



 Danmarks Naturfredningsforening støtter en permanent løsning for Tøndermarsken. Den skal findes via en revision af fredningsloven, som Socialdemokratiet i næste uge vil foreslå som et nyt lovforslag.
- Der er brug for en permanent løsning, så vi opnår klarhed en gang for alle, siger Ella Maria Bisschop-Larsen, præsident i Danmarks Naturfredningsforening.
En fredning af det 2570 hektar store område skal sikre fuglene gode yngleområder. De fugtige områder i marsken trues af dræning og tørlægning fra landbrugets side.
Fra Danmarks Naturfredningsforening peger man på, at den nuværende fredning er "lappeløsninger", som indebærer, at aftaler skal fornys med få års mellemrum.
- En fredning skal være permanent, så naturen får ro, siger Ella Maria Bisschop-Larsen.
Hun mener også, at en fredning af området vil betyde, at Danmark overholder internationale forpligtelser. Dette mener foreningen ikke er tilfældet i dag.
Ifølge Danmarks Naturfredningsforening er ansvaret for Tøndermarsken blevet skubbet rundt mellem stat, kommune og landbrug. Der har været forsøg med frivillige ordninger for landmænd, men de har ikke tilsluttet sig ordningerne.
Ifølge forslaget fra Socialdemokraterne skal regeringen pålægges at gennemføre en forundersøgelse, der skal belyse, hvad man konkret skal sætte i værk, og hvilke konsekvenser det vil have for driften i dag med henblik på en fair erstatning.

