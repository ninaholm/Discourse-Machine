Brønderslev-far slipper for forvaring
Landsret mildner dommen i sagen om overgreb på ni børn i Brønderslev-sagen. Faren undgår forvaring.


 Faren i Brønderslevsagen idømmes i landsretten 11 års fængsel. Moren idømmes fire år.
Det er det endelige resultat i en af de senere års mest omtalte straffesager, hvor ni børn var ofre for vold, vanrøgt og mishandling.
Vestre Landsret i Aalborg har torsdag mildnet dommen i forhold til den afgørelse, et nævningeting i byretten i Hjørring i juni nåede frem til.
Dengang blev det fastslået, at den 42-årige far skulle idømmes forvaring. Det er indespærring på ubestemt tid og indebærer, at en almindelig fængselsstraf ikke er tilstrækkelig til at afbøde den fare, som den dømte udgør for sine omgivelser.
Men landsretten har altså en anden opfattelse af faren.
Retsformanden i landsretten forklarer, at faren ikke tidligere er straffet, og at han ikke har begået overgreb mod børn uden for familien.
Derfor er der ikke grund til at tro, at han vil være farlig for andre, lyder begrundelsen.
Desuden stadfæstes dommen på fire års fængsel til moren, der er 38 år.
Her havde anklageren bedt om en skærpelse af byrettens dom, fordi landsretten har fundet hende skyldig i større omgang end i byretten.
Sagen begyndte at rulle, da det ældste af børnene en kold februardag i 2010 så sit snit til at stikke af fra ejendommen i Serritslev nær Brønderslev.
Hun opsøgte en tilfældig café i Vrå, lånte en telefon og fik ringet til sin mor, der boede på et krisecenter i Ringsted.
- Far vil slå mig ihjel, fik den flygtende pige fortalt. Derefter tog hun toget til Sjælland og mødte for første gang i tre år sin biologiske mor.
