Se hvad EU vil kræve af bankerne
EU's banker skal blandt andet sørge for at have penge nok til at kunne klare en periode med 30 dages stress.


 EU's kapitalkravsdirektiv - også kendt som CRD IV - er tirsdag så godt som færdigforhandlet blandt økonomi- og finansministrene på deres møde i Bruxelles.
Der udestår endnu enkelte tekniske justeringer, blandt andet for at prøve at gøre aftalen mere acceptabel for den britiske regering, som er imod, at det er lykkedes EU-Parlamentets forhandlere at indføre et loft for bankansattes bonusordninger.
Men både ministre og forhandlere i Bruxelles siger, at aftalen er færdigforhandlet politisk.
* CRD IV er den EU-lovgivning, der skal til, for at EU formelt kan leve op til det nye internationale regelsæt for kapitalkrav til banker. De internationale regler er kendt som Basel III.
* Det centrale i de nye regler er, at der indføres minimumkrav for mængden og typen af den kapital, finansielle institutioner skal have for bedre at kunne absorbere tab og modstå kriser.
* Kravene gælder alle 8000 europæiske banker.
* Der identificeres også såkaldt systemisk vigtige finansielle institutioner, der vurderes at spille en særlig rolle i samfundsøkonomien. Der indføres mulighed for at pålægge dem permanent højere kapitalkrav, så de er ekstra modstandsdygtige.
* De enkelte lande kan - inden for nøjere angivne rammer - vælge at stille ekstra skrappe kapitalkrav til deres banker - enkeltvis eller som gruppe.
* Det nye likviditetskrav LCR betyder, at finansinstitutter skal have en tilstrækkelig likviditet til at dække instituttets betalingsbehov over en stresset periode på 30 dage.
* Likvide aktiver defineres på baggrund af objektive kriterier, hvilket ifølge dansk tolkning betyder, at danske realkreditobligationer kan regnes som solide papirer, ligesom der er indført formuleringer og grænser til gavn for danske rentetilpasningslån.
* Styrkede krav til god selskabsledelse, blandt andet med nye begrænsninger for, hvor mange bestyrelsesposter man kan have i forskellige finansinstitutter på samme tid.
* En ny "whistle blower" ordning skal gøre det muligt for ansatte anonymt at melde overtrædelser til tilsynsmyndighederne.
* Ansattes bonus skal som udgangspunkt maksimalt kunne være på samme niveau som årslønnen. Virksomhedens generalforsamling kan dog hæve bonussen til det dobbelte. Og lande kan sætte et lavere loft - som Danmarks på 50 procent.
* Alle banker skal aflægge rapport om, hvor mange ansatte og hvor stor en omsætning de har i filialer og datterselskaber i udlandet. Systemiske banker skal desuden oplyse EU-Kommissionen om overskud, betalt skat og offentlige subsidier i udlandet.
Kilde: Notat fra Erhvervs- og Vækstministeriet samt Økonomi- og Indenrigsministeriet.


