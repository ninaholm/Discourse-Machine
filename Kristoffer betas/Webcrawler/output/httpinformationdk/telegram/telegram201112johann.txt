Johanne Schmidt kåret som Årets Idealist
Enhedslistens politiske ordfører får prisen "Årets Idealist". Hun forener idealisme og resultater, lyder det.


 
Hun er blevet kaldt Danmarks røde darling, var Enhedslistens succesfulde ansigt udadtil i den nyligt afsluttede valgkamp og har senest fået en pris for sin særlige evne til at kommunikere politik.
Nu får Enhedslistens politiske ordfører, Johanne Schmidt-Nielsen, Tænketanken Ceveas pris som "Årets Idealist" 2011.

Det er fjerde år, prisen bliver uddelt, og de tidligere vindere er den tidligere PET-chef Hans Jørgen Bonnichsen, Venstres udenrigsordfører Søren Pind samt Vibe Klarup Voetmann, direktør for Danner.
- Vi kårer årets idealist, fordi livet er for kort og samfundet for vigtigt til politik uden idealisme, siger Kristian Weise, direktør for Cevea, og fortsætter:
- Når meningsmålinger, taktik og uendelige mængder spin dominerer, forsvinder visionerne fra det politiske liv. Det gør politikken dårligere, og det leder på sigt til politikerlede. Dermed er det også en trussel mod det aktive demokrati.
Det er et repræsentativt udvalg af danskerne, der har bestemt, at Johanne Schmidt Nielsen er Årets Idealist 2011.

Sammen med fire andre blev hun nomineret til titlen. Tidligere vindere af titlen og andre meningsdannere stod for nomineringerne.

1159 tilfældige danskere blev så spurgt om, hvem af de fem nominerede, de mente havde fortjent prisen.

Her fik Johanne Schmidt-Nielsen omkring 1/3 af stemmerne.
Ifølge Kristian Weise blev Enhedslistens politiske ordfører i første omgang nomineret, fordi hun har vist, hvordan et idealistisk udgangspunkt kan forenes med opnåelse af politiske resultater.

Johanne Schmidt-Nielsen er forståelig nok glad for æren.
- Idealisme bliver af uransagelige årsager ofte brugt som et skældsord i dansk politik. Troen på grundlæggende forandringer betragtes som blåøjet og naiv. Det har jeg aldrig forstået, siger Enhedslistens politiske ordfører.

