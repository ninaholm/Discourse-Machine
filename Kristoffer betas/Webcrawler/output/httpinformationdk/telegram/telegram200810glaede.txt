Glæde over anbringelsesaftale



 Fra både Børnerådet og Socialpædagogernes Landsforbund lyder der rosende ord til satspuljeaftalens mulighed for mere permanente anbringelser af plejebørn.
 - Det er Børnerådet meget, meget positiv over for, for vi ved, at kontinuitet i et barns anbringelse er meget afgørende for, om anbringelsen lykkes tilfredsstillende set fra barnets perspektiv. Brudte livssammenhænge kan give barnet en oplevelse af ikke at høre til og ikke at være elsket, siger formand for Børnerådet Charlotte Guldberg.
 Hun understreger dog, at det ikke betyder, at man ikke fortsat skal være lige så opmærksom på, om barnets behov ændrer sig under opvæksten hos en plejefamilie.
 - Der skal fortsat være mulighed for at flytte barnet fra én anbringelsesform til en anden, siger hun.
 Formand for socialpædagogerne Kirsten Nissen hilser også aftalen velkommen:
 - Det kan være med til at forhindre, at små børn bliver såkaldte "svingdørsbørn". Og det tager vi meget godt imod, for det sikrer større kontinuitet for de anbragte børn, siger hun.
