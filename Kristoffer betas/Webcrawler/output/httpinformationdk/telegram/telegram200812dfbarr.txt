DF: Barroso øger pres på regeringen



 Når EU-Kommissionens formand, José Manuel Barroso, åbner for, at EU's opholdsdirektiv kan ændres, så lægger det pres på regeringen for at holde fast og øge indsatsen for at få flere EU-lande med på Danmarks ønske om at stramme EU's regler.
 Det siger Dansk Folkepartis næstformand, Peter Skaarup.
 - Fordi det viser, at vi kan opnå noget, men det gælder om at holde fast, siger han til Ritzau.
 Han hæfter sig ved, at EU's justitskommissær Jacques Barrot for lidt over en uge siden totalt afviste den danske regerings krav om at stramme op - og dermed var udsigten til, at fortsat dansk pres ville bære frugt begrænset. Men når Barroso nu åbner lidt på klem, så forpligter det regeringen til at holde fast i muligheden, mener DF.
 - Kommissionen har lige afvist at ændre direktivet, og så ville sagen være slut, hvis man ikke var parate til at ændre noget som helst. Men der er Barroso trods alt en af de stærke kræfter i kommissionen som formand, og han vil ikke kunne holde til at sige det her, hvis ikke han kunne mærke, at mange lande støtter Danmark, siger Skaarup.
