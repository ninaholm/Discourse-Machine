Coca-Cola på tilbagetog over hele verden
Mens en spareplan reddede resultatet, kunne den ikke stoppe Coca-Colas globale retræte, viser regnskabet.


 Den verdensomspændende koncern Coca-Cola har ikke sin bedste periode. Fra Kina til København falder salget. En større spareplan har dog gjort, at læskedrikproducenten fra Atlanta, Georgia, stadig tjener gode penge.
Regnskabet for 2015 viser, at omsætning faldt med fire procent på verdensplan til 44,3 milliarder dollar, små 300 milliarder kroner. Værst er det gået i Latinamerika, hvor salget faldt med 13 procent.
I Europa solgte Coca-Cola for syv procent mindre end i 2014. Det eneste lyspunkt var Nordamerika, hvor salget steg med 2 procent.
- 2015 er et overgangsår, hvor vi har leveret på vores strategiske plan trods et udfordrende, makroøkonomisk miljø, skriver administrerende direktør Muhtar Kent i regnskabet.
Strategiplanen involverer et større spareprogram på tre milliarder dollar, der begyndte at slå igennem allerede i 2015. Derfor kunne Coca-Cola også notere sig et resultat, da alle regninger var betalt, på 7366 millioner dollar, tre procent højere end i 2014.
Det var dog i høj grad hjulpet af, at ekstraordinære poster - hvor man gerne lægger udgifter til eksempelvis spareplaner og nedskrivninger - gav et underskud på 1,3 milliarder dollar i 2014, men et plus på 631 millioner dollar i 2015.
Derudover har Coca-Cola nydt godt af, at priserne på sukker og majs, to af selskabets største råvarer, har været lave.
Den første Coca-Cola blev solgt i 1886 efter at være blevet opfundet af John Pemberton i hans søgen efter en kur mod hans afhængighed af morfin. Den blev til den første opskrift på læskedrikken, der indeholdt cocanødder og cocablade.
Pemberton mente, at drikken kurerede alt fra hovedpine til impotens.
Senere blev produktet købt af forretningsmanden Asa Candler, der fik det markedsført som læskedrik.
Derfra gik Coca-Cola til at blive den globale gigant inden for læskedrikke, der findes i dag.
