Hundredvis af jihadister menes dræbt ved Kobani
De amerikansk-ledede bombeangreb ved den syriske grænseby Kobani er blevet drastisk optrappet.


 Flere hundrede jihadister fra Islamisk Stat (IS) er blevet dræbt ved den syriske grænseby Kobani, hvor de amerikansk-ledede angreb er blevet optrappet, siger Pentagon, som dog advarer om, at byen stadig kan falde til den ekstreme sunnimuslimske bevægelse.
- I de seneste 48 timer har den amerikansk-ledede koalition gennemført omkring 40 luftangreb i Kobani, hvilket er det største antal, siden luftbombardementerne i Syrien begyndte den 22. september, meddeler det amerikanske forsvarsministerium.
Amerikanske talsmænd fremhæver, at de mange luftangreb har vist, hvor vanskeligt det er at få standset den knap fire uger lange offensiv, som Islamisk Stat fortsætter ved den strategisk vigtige by ved grænsen til Tyrkiet.
 Kontreadmiral John Kirby, der er Pentagons talsmand, siger, at dårligt vejr i Irak har givet mulighed for at sætte flere fly ind mod IS i Syrien.
- Men situationen er stadig flydende. Den kurdiske milits kontrollerer byen, men jo mere Islamisk Stat ønsker byen, desto flere ressourcer sætter de ind, og desto flere mål skal vi ramme. Vi ved, at vi har dræbt adskillige hundrede af dem, siger Kirby.
Han vurderer, at angrebene har svækket Islamisk Stats evne til at flytte rundt på sine enheder, ligesom jihadisternes forsyningslinjer er blevet svagere.
 - Og det er ikke sådan, at de har alle muligheder for at genetablere dem, pointerer han.
Kirby mener også at vide, at der kun er nogle få hundrede civile tilbage i Kobani.
USA's præsident, Barack Obama, har gjort det klart, at landene i koalitionen mod IS må berede sig på op- og nedture.
 - Der er ingen hurtige løsninger på det her. Der vil være dage med fremskridt og perioder med tilbageslag, men vores koalition står sammen i en langstrakt indsats, sagde Obama efter et møde tidligere på ugen med militærledere for de godt 20 lande, der kæmper mod jihadisterne.
