Folketinget: Fejl at Wammen aflyste møde med FE-chef
SF kalder ministers beslutning om at forhindre udvalgs møde med efterretningschef for et "demokratisk problem"


 Der står ikke noget lovgivningsmæssigt i vejen for, at forsvarsminister Nicolai Wammen (S) tillader chefen for Forsvarets Efterretningstjeneste (FE) at mødes med retsudvalgets medlemmer på Christiansborg.
Det fastslår Folketingets Lovsekretariat ifølge Information, efter at retsudvalget har klaget til tingets præsidium over aflysningen af et møde i marts i Folketinget.
Her skulle forsvarsministeren og FE's chef, Thomas Ahrenkiel, have forklaret behovet for SR-regeringens nye terrorpakke og ikke mindst den foreslåede mulighed for efterretningstjenestens overvågning af danskere i udlandet uden en dommerkendelse.
Men retsudvalgets medlemmer hørte aldrig denne forklaring, fordi Nicolai Wammen pludselig meddelte, at et sådan møde af "principielle årsager" bør foregå i Forsvarsministeriet.
I et notat kan lovsekretariatet dog hverken finde nogen hjemmel i ministeransvarlighedsloven eller loven om efterretningstjenesternes virke for forsvarsministerens forklaring.
Retsudvalgets formand, Karina Lorentzen Dehnhardt (SF), kalder det derfor et "demokratisk problem", at ministeren forhindrede mødet på Christiansborg med FE's chef.
- Vi er nødt til få indskærpet over for Forsvarsministeriet, og eventuelt andre ministerier, at når vi beder om at blive klædt på fagligt, så skal det også kunne lade sig gøre, siger hun til Information.
Dansk Folkeparti og Venstre mener, at Nicolai Wammens beslutning må få konsekvenser.
Jørgen Albæk Jensen, professor ved Aarhus Universitet, kalder forsvarsministerens forklaring på det aflyste møde for "uklar", men mener ikke at der er tale om en "ulovlig" beslutning fra ministerens side.
Forsvarsministeriet oplyser ifølge Information, at man "i det konkrete tilfælde af mere principielle årsager" fandt det "rigtigst, at en sådan briefing foregik i Forsvarsministeriet".
Der er derfor ifølge ministeriet "ikke tale om, at chefen for Forsvarets Efterretningstjeneste har fået forbud mod at give den nævnte briefing til Retsudvalget".
