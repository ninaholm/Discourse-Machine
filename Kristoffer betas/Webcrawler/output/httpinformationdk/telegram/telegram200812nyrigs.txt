Ny rigspolitichef glæder sig til jobbet



 Rigspolitiets konstituerede chef, Jens Henrik Højbjerg, træder ind på sit nye kontor 1. januar. Og han glæder sig.
 - Vi har et rigtigt godt politi i Danmark. Og det er min ambition, at det fortsætter, siger politidirektøren for Nordjyllands Politi.
 Især danskernes tillid til politiet ligger den nye chef på sinde.
 - På trods af de ting vi har været igennem med politireformen, viser vores brugerundersøgelser, at befolkningen har tillid til politiet. Den tillid skal vi styrke i fremtiden, siger Jens Henrik Højbjerg.
 Politidirektøren blev tilbudt jobbet i går, da han blev ringet op af justitsminister Brian Mikkelsen (K). Og efter at have vendt det med sin kone takkede Jens Henrik Højbjerg ja. Han lægger ikke skjul på, at han har ambitioner om at søge jobbet som rigspolitichef, når stillingen bliver slået op.
 - Jeg glæder mig meget til at hilse på mine kolleger i Rigspolitiet den 1. januar, siger Jens Henrik Højbjerg.
