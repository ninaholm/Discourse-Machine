Putin-kritik ventes at lokke rekordmange til parade
Copenhagen Pride forventes at blive den største parade hidtil, nu da mange raser over russisk homolov.


 Tusinder af homoseksuelle og deres støtter går lørdag eftermiddag gennem Københavns gader ved årets Copenhagen Pride-parade.
Arrangørerne regner med, at der er tale om den største parade nogensinde. 17.000 forventes at deltage i turen fra Frederiksbergs Rådhus til Københavns Rådhus efter en uge med regnbuefarvede arrangementer og fester i hovedstaden.
Netop i år er det særlig vigtigt at markere kampen for homoseksuelles rettigheder, mener Liberal Alliances politiske ordfører, Simon Emil Ammitzbøll, der selv går med i paraden.
- Det er godt, at vi kan markere kampen for lige muligheder og retten til at være den, du er. Jeg synes, kampen mod Putins indskrænkning af homoseksuelles frihed er god at få markeret, siger han.
Ruslands præsident, Vladimir Putin, har tidligere på sommeren sat sin underskrift på en kontroversiel lov, der forbyder, hvad loven kalder "propaganda for utraditionelle seksuelle relationer".
Tidligere på ugen deltog omkring 10.000 danskere i en demonstration mod den såkaldte homolov, der ifølge menneskerettighedsorganisationer blandt andet har ført til, at russiske ekstremister stort set uhindret kan gå til angreb på bøsser og lesbiske i landet.
- Homoseksuelle i Danmark kan jo fejre, at man har fået lige rettigheder på næsten alle områder. Men det er også vigtigt at markere, når man ser, at det er homoseksuelle i andre lande, der bliver forfulgt, siger Simon Emil Ammitzbøll.
- Det er vigtigt, at vi gør det klart over for russerne, at vi ikke bare ser stiltiende til. Det er vigtigt både for de russiske homoseksuelle, men også for alle de homoseksuelle i andre lande som Iran og Uganda, der heller ikke kan leve frit, siger han.
Blandt andre Muskelsvindfonden, DSB, Nykredit, Novo Nordisk, Spies Rejser, Venstres Ungdom og Folketeatret deltager i paraden, som slutter med fest og livemusik på Rådhuspladsen.
