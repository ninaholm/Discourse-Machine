FDM: Godt der ryddes op i afgiftsjunglen
Bilejerne glæder sig over, at ulige afgiftsregler forsvinder, men beklager, at den samlede regning stiger.


 Regeringen vil ændre i reglerne for registreringsafgiften på biler, så der ikke længere kan hentes store rabatter i afgifterne på leasing- og demobiler.
Og det er sådan set en fin idé, mener de danske bilisters interesseorganisation, FDM.
- Vi er glade for, at man får ryddet lidt op i den lovjungle, der er omkring bilafgifterne og får afskaffet den forskelsbehandling, der er, siger afdelingschef Torben Lund Kusk.
Han er dog ikke tilfreds med, at regeringen vælger at hæve afgiften på demo- og leasingbiler, i stedet for at sænke den på biler, der sælges på traditionel vis.
- Bilisterne lægger i forvejen over 40 milliarder kroner i bilafgifter om året, så du kan ikke få os til at sige, at det er en god idé at hæve bilafgifterne, for det gør man med det her, mener Torben Lund Kusk.
Ifølge De Danske Bilimportører er bliver cirka hver tredje nyregistrerede personbil og stort set alle nye varebiler i dag leasede.
Alligevel vurderer chefkonsulent Tejs Laustsen Jensen, at en ændring af loven vil få begrænset effekt på det fremtidige salg.
- Jeg tror ikke, det overordnet set vil påvirke størrelsen på salget eller sammensætningen, forklarer han.
- De folk, der har benyttet sig af fordelen, vil stadig have behov for at købe eller lease en bil, og det vil de forsøge at gøre på den mest fordelagtige måde.
- Jeg tror ikke, de vil forsvinde fra markedet, og jeg tror ikke leasingbilernes andel af markedet vil falde drastisk, tilføjer han.
Hos FDM forudser man dog, at de nye regler kan betyde færre, nye familiebiler på vejene.
- Der vil nok være en lidt mindre tilbøjelighed til, at danskerne vælger de større biler. Og vi kan jo altså ikke alle sammen køre rundt i de små biler, hvis vi har børn, barnevogn eller behov for at transportere ting, påpeger Torben Lund Kusk.
Både FDM og bilimportørerne glæder sig over, at regeringen fortsat har planer om en større omlægning af bilafgifterne i den nuværende regeringsperiode.
