Radikal kritik: Vestager mangler empati
Vestager mangler social indignation og empati for arbejdsløse. Det mener tidligere radikalt folketingsmedlem.


 De Radikales leder, økonomi- og indenrigsminister Margrethe Vestager, har i flere målinger fortrængt statsminister Helle Thorning-Schmidt (S) som den mest magtfulde politiker i Danmark.
Men Margrethe Vestager har ikke brugt den store indflydelse til at gennemføre sit partis historiske værdigrundlag - snarere tværtimod. Det mener Tage Dræbye, der har været medlem af De Radikale i mere end 50 år og har siddet i Folketinget for partiet fra 1979 til 1984.
I en kronik i Politiken skriver Tage Dræbye lørdag:
- Der er meget lidt i Margrethe Vestagers offentlige kommunikation, som afspejler empati omkring konsekvenserne af arbejdsløsheden, engagementet i en grøn vision eller en social indignation.
- Den radikale partileder og dermed også R's offentlige profil er snarere indgået i symbiose med Økonomiministeriet. Intet over og intet ved siden af en holdbar økonomisk politik!, skriver Tage Dræbye.
Han påpeger i kronikken, at De Radikale historisk set har kæmpet for at mindske uligheden i samfundet og for at bekæmpe arbejdsløsheden.
Margrethe Vestager har på sin side forsvaret behovet for reformer af blandt andet dagpenge, efterløn og skattesystemet med, at regeringen netop vil sikre tryghed omkring dansk økonomi og arbejdspladser til danskere uden for arbejdsmarkedet.
Den radikale leder kan også støtte sig til, at De Radikale trods en mindre tilbagegang i meningsmålingerne slet ikke er blevet ramt af regeringens nedtur i samme grad som Socialdemokraterne og SF.
Tage Dræbye mener imidlertid, at blandt andet initiativer som regeringens vækstplan med den omdiskuterede nedsættelse af selskabsskatten viser, at Margrethe Vestager "sælger ud af den radikale sjæl".
Vækstplanen burde have fokuseret på at skabe job og sikre, at udsatte grupper ikke bliver ekskluderet fra arbejdsmarkedet, inden det mulige opsving kommer. Men det skete ifølge Tage Dræbye ikke:
- Vækstpakken kom imidlertid til langt mere at handle om konkurrenceevnen på lidt længere sigt end om lige netop dette. Empatien med de udelukkede var ikke til at få øje på, skriver Tage Dræbye.
