Storbritannien: Sanktioner mod Iran ophæves til foråret
Der skal gøres en del forberedende arbejde, inden sanktioner ophæves, påpeger den britiske udenrigsminister.


 Den britiske udenrigsminister, Philip Hammond, siger under et besøg i Teheran i Iran, at de internationale sanktioner vil blive ophævet til foråret.
De økonomiske sanktioner er indført, fordi Iran tidligere ikke har villet indgå aftaler om gennemsigtighed omkring landets atomprogram. Men det lægger en ny aftale med stormagterne, der blev indgået i sidste måned, op til.
Derfor har Hammond været i Teheran for at genåbne landets ambassade, der har været lukket i flere år. Iran har tilsvarende genåbnet dets ambassade i London.
Til nyhedsbureauet Reuters korrespondent i den iranske hovedstad siger Hammond, at en del forberedende arbejde skal gøres, inden sanktionerne ophæves. Det vil gøre det lettere at få investeringer i gang, når sanktionerne endelig er ophævet.
- Vi taler måske om begyndelsen af foråret for at se starten på, at sanktionerne ophæves, siger han.
Om Syrien og den igangværende borgerkrig er der ikke fodslag mellem Storbritannien og Iran. Styret i Teheran støtter den syriske præsident Bashar al-Assads styre, og derfor er der stadig fundamentale forskelle i opfattelsen mellem de to parter, siger Hammond.
- Den ting, som vi er uenig om, er en enkelt persons rolle i denne proces, nemlig Bashar al-Assads. Men det vigtige i denne sammenhæng er, at vi taler sammen, understreger han.
- Hvis vi skal finde en politisk løsning, så er vi nødt til at have iranerne og russerne engageret i processen, mener den britiske udenrigsminister.
Han konstaterer, at den iranske præsident, Hassan Rouhani, som han har haft et møde med under sit besøg i Iran, har udsendt et stærkt signal om viljen til dialog, og at landet er indstillet på at åbne et nyt kapitel i forhold til Storbritannien og Vesten.
