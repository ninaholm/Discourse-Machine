Danmark presser Sverige i Greenpeace-sag



 Det skyldes direkte pres fra fødevareminister Eva Kjer Hansen (V), at den svenske regering nu stiller krav til Greenpeace om at afblæse en aktion i Kattegat mandag. Det skriver Dagens Nyheters netudgave, dn.se. 
 Greenpeace protesterer mod, at danske og svenske fiskere bruger den meget miljøskadelige fiskemetode bundtrawl i de EU-beskyttede havområder Fladen og Lillegrund ud for Hallands kyst. Derfor vil organisationen mandag dumpe et antal store stenblokke på havbunden for at sætte fokus på bundtrawlingens konsekvenser. 
 Länsstyrelsen i Halland mener efter forespørgsel hos seks forskellige myndigheder, at aktionen er lovlig, oplyser dn.se. Men i et brev til sin svenske kollega, Eskil Erlandsson, skriver Eva Kjer Hansen, at dumpningen af sten på havbunden ødelægger både fiskeriet og den fælles fiskeripolitik mellem Danmark og Sverige.
 - Det strider mod dansk lovgivning at hindre lovligt fiskeri. Eftersom aktionen skal finde sted i svensk farvand, og forholdsregler må træffes dér, har jeg kontaktet den svenske fiskeriminister, siger Eva Kjer Hansen. 
 I et brev til Erlandsson argumenterer hun med, at det ikke giver mening, at Danmark og Sverige indgår aftale om at lukke områder for fiskeri, hvis det lovlige fiskeri hindres gennem aktioner. 
 Eva Kjer Hansen henviser til en aftale, de to landes regeringer indgik i december om at havområde, der grænser op til aktionsområdet. Her må der kun fiskes efter visse regler. 
 Greenpeace mener, at Eva Kjer Hansen tager den stærkt truede torskebestand som gidsel, når hun truer med at ophæve fredninger i Kattegat. 
 - Jeg er virkelig rystet over hendes trussel. Det kan have uhyggelige konsekvenser for torsken, siger marinbiolog Hanne Lyng Winter fra Greenpeace Norden. 
