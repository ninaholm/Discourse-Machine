Syrien fordømmer Tunis-konference
Syrien afviser alt, der er kommet ud af fredagens møde i gruppen Syriens Venner, meddeler statsligt syrisk tv.


 De lande, der har samlet sig i gruppen Syriens Venner, bidrager til yderligere blodsudgydelser i Syrien, tordner landets medier efter mødet mellem den syriske opposition og en række vestlige og arabiske lande.
Statsligt syrisk tv betegner fredagens møde i den tunesiske hovedstad, Tunis, som et møde mellem "Syriens fjender".
- Syrien afviser alt, der blev sagt og udsendt på mødet for Syriens fjender i Tunis, rapporterer syrisk tv ifølge nyhedsbureauet Reuters.
- Syrien beklager dybt alle opfordringer til at finansiere de væbnede grupper, hvilket kan føre til terrorstøtte og skade det syriske folks interesser, lyder det videre.
På fredagens møde fremsatte Saudi-Arabien forslag om at bevæbne den syriske opposition - en idé, som andre lande er mere forbeholdne over for, og som får Syrien til at beskylde Saudi-Arabien for at puste til ilden.
- Landet meddelte på uforskammet vis sin støtte til disse terrorister og vil dermed være direkte medvirkende til, at flere syreres blod udgydes, skrev den syriske avis al-Thawra, der betragtes som regeringens talerør, på lederplads.
De mere end 60 lande i Syriens Venner besluttede fredag at anerkende paraplyorganisationen Syriens Nationale Råd (SNC) som en legitim repræsentant for syrere, der ønsker fredelig og demokratisk forandring.
I sluterklæringen bakker Syriens Venner op om Den Arabiske Ligas forslag om at danne en fredsbevarende styrke bestående af FN-tropper og soldater fra de arabiske lande.
De forsamlede lande enedes blandt andet også om at skærpe sanktionerne mod præsident Bashar al-Assads styre, hvis det ikke stopper den voldelige fremfærd og undertrykkelse af civilbefolkningen
Blandt landene i Syriens Venner er også de 27 EU-lande. Fra dansk side deltog udenrigsminister Villy Søvndal (SF) i fredagens møde.
