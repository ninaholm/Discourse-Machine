Inden jul er en million flygtninge nået til Europa
Ifølge migrantorganisationen IOM er 991.000 flygtninge foreløbig kommet til Europa i 2015.


 Den Internationale Migrantorganisation (IOM) oplyser, at antallet af flygtninge, der er nået til Europa over land eller til vands, på tirsdag vil runde en million.
Fredag er tallet nået op på 991.000.
IOM konstaterer, at tilstrømningen af flygtninge og migranter til Grækenland fortsat er "robust og farlig". Der ankommer dagligt 4300.
- Vi ser en tilstrømning, der er så stærk så sent på året, at vi måske på tirsdag eller før efter IOM's skøn kan runde den ene million. Det er helt ekstraordinært, siger IOM's talsmand, Joel Millman.
Det er et tal, der er fire gange højere end i 2014.
 422 flygtninge og migranter er døde på havet siden 16. oktober i forsøget på at nå til Europa. Det svarer til syv om dagen.
- Det er helt indlysende meget alarmerende, og vi glæder os ikke til at gennemleve en vinter som sidste år. Men ud fra det, vi kan se, er tilstrømningen fortsat robust, siger Millman:
- Vi ønsker også at påpege, at den meget store tilstrømning i december i Middelhavet har vist sig, hvad vi frygtede, nemlig meget dødelig.
EU's grænseagentur, Frontex, oplyser fredag, at det vil øge sin tilstedeværelse i Grækenland fra 28. december.
Operationen, der har fået navnet Poseidon Rapid Intervention, skal tilføres 376 grænsevagter og tolke, herunder folk der har ekspertise i screening, debriefing, fingeraftryk og falske dokumenter.
Mandskabet til den ekstra indsats vil blive rekrutteret fra de 26 lande, der deltager i Schengen-samarbejdet om det grænseløse Europa.
