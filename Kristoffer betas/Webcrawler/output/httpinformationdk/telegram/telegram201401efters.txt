Efterspørgsel får prisen på andelslejligheder op
Over det seneste år er prisen på andelsboliger vokset med 7,7 procent, viser analyse fra Realkredit Danmark.


 Over det seneste år er prisen på andelsboliger steget med 7,7 procent. Det er den kraftigste prisstigningstakt, som Realkredit Danmark har målt siden 2009, fremgår det af en ny analyse fra realkreditinstituttet.
Det svarer til, at den gennemsnitlige andelshaver i Region Hovedstaden har oplevet en værdistigning på cirka 95.000 kroner over det seneste års tid.
Ifølge Realkredit Danmarks analyse steg priserne på andelsboliger alene i fjerde kvartal 2013 med 3,5 procent, og det var med til at trække den samlede prisstigning over det seneste år godt i vejret.
Cheføkonom i Realkredit Danmark, Christian Hilligsøe Heinig, siger, at der er flere årsager til, at priserne på andelsboliger skyder i vejret.
- Først og fremmest er der næppe tvivl om, at den afdæmpede bedring i dansk økonomi og stigende optimisme i husholdningerne er med til at smitte positivt af på lysten til at købe bolig.
- Endvidere søger flere og flere danskere mod de større byer, og det øger den potentielle efterspørgsel efter boliger, siger Christian Hilligsøe Heinig.
Søgningen mod byerne løfter ikke alene prisen på andelsboliger, men også på ejerlejligheder.
- Prisdannelsen er knap så træg på markedet for ejerlejligheder grundet et mere gennemsigtigt marked. I København er priserne på ejerlejligheder i flere områder steget med mere end 20 procent siden foråret 2012.
- Det giver anledning til en afledt positiv priseffekt på andelsboligmarkedet, da boligbehovet vil være i centrum for en del boligsøgende.
- Når ejerlejlighedsmarkedet bliver dyrere relativt til markedet for andelsboliger, vil det alt andet lige tendere til at øge efterspørgslen efter andelsboliger, siger Christian Hilligsøe Heinig.
