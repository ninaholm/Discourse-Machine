Rød bloks vælgere ønsker ikke reformer
Kun hver femte af de vælgere der stemte for et regeringsskifte, anser reformer på arbejdsmarkedet som vigtige.


 
Reformer på arbejdsmarkedet står ikke højt på ordresedlen hos de vælgere, der i sidste uge stemte et regeringsskifte igennem. Faktisk står reformerne meget langt nede i en Megafon-undersøgelse for Politiken lørdag.
Dermed kan den nye regering få problemer med at leve op til sine egne vælgeres forventninger. Behovet for reformer forsvinder nemlig ikke, bare fordi valgkampen er slut.
- Når udgangspunktet er, at man gerne vil gøre økonomien så stærk som muligt, er det en udmærket strategi at investere offensivt og løfte uddannelse og forskning. Det kræver bare også, at man samtidig har en troværdig plan for dansk økonomi.
- Man skal have råd til investeringerne. Og så er bundlinjen, at danskerne skal arbejde mere. Det er der behov for, ud over aftalen om efterlønnen fra foråret. Vi får brug for både det ene og det andet, siger professor i økonomi ved Aarhus Universitet Nina Smith.
Megafons undersøgelse viser, at blot 21 procent af de røde vælgere peger på tilbagetrækningsreformen, som begrænser efterlønnen og udskyder pensionsalderen.
Endnu færre - 10 procent - mener, det er vigtigt, at der i den første valgperiode gennemføres en aftale om, at danskerne skal arbejde mere. Nina Smith opfordrer politikerne til at tale højt om behovet for reformerne.
- Hvis der skal være en fornuftig dialog med arbejdsmarkedets parter om det her, er det vigtigt, at politikerne hele tiden italesætter, at reformer er nødvendige. Vi ved, at det, politikerne siger, rent faktisk forplanter sig i befolkningen, siger Nina Smith til Politiken.
Direkte adspurgt, hvad hun som økonom sætter øverst på ønskelisten, svarer Nina Smith:
- Regeringen skal lynhurtigt se at få lavet de reformer, som er ubehagelige, og som vi ved bliver sværere, jo tættere vi kommer på næste valg.
