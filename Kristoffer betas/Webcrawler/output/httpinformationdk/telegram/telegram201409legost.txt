Lego stormer frem på det kinesiske marked
Lego har haft markant fremgang på det kinesiske marked, hvor salget er øget med mere end 50 procent.


 Lego oplever massiv fremgang på det kinesiske marked, hvor selskabet satser massivt på at øge salget af de populære legoklodser.
I første halvdel af 2014 har Lego haft en fremgang på 50 procent i salget i Kina. Lego har samtidig taget det første spadestik til en ny fabrik i byen Jiaxing og åbnet et kontor i storbyen Shanghai, som bliver et af fem globale kontorer for Lego.
- Der er et kæmpe potentiale i Asien, og vi er stadig ved at lære og i gang med at opbygge vores kapacitet i regionen. Fabrikken og kontoret repræsenterer en væsentlig udvidelse af vores fysiske tilstedeværelse i Asien, siger Bali Padda, der er Executive Vice President for Lego, i en pressemeddelelse.
- Sammen med vores andet globale kontor i Singapore giver kontoret i Shanghai og den nye fabrik os mulighed for at placere strategisk vigtige funktioner tæt på vores kunder såvel som børn og forældre i Kina og Asien, siger Bali Padda.
Kina er ud over at være verdens folkerigeste land også verdens næststørste økonomi kun overgået af USA. Den kinesiske økonomi har desuden vist pæn vækst de seneste mange år.
Lego har besluttet at bygge en fabrik i Kina, fordi Billund-koncernen ønsker at være til stede på sine store markeder.
- Det gør os i stand til hurtigt at levere Lego-produkter til forhandlere og i sidste ende til børn over hele verden samt at tilbyde vores kunder og forbrugere en service i verdensklasse, siger Bali Padda.
- Det har vist sig at være en succesfuld strategi for os, og ved at globalisere Lego-koncernen yderligere håber vi, at vi kan nå ud med en kreativ legeoplevelse til endnu flere børn i verden, siger Bali Padda.
I de andre lande i Asien har salget varieret fra land til land, oplyser Lego, men der har samlet set været pæn vækst.
