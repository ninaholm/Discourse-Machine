Unge skal glemme alt om kontanthjælp
Regeringen vil fjerne kravet om, at unge på kontanthjælp skal stå til rådighed for arbejdsmarkedet.
Beskæftigelsesminister Mette Frederiksen (S). Foto: Scanpix


 Kommer regeringen igennem med sin reform af kontanthjælpen, er det slut med at modtage kontanthjælp, hvis man er under 30 år og i stand til at tage en uddannelse.
Det siger beskæftigelsesminister Mette Frederiksen (S) til Berlingske.
- Vi fjerner kravet om, at man skal stå til rådighed for arbejdsmarkedet, når man er ung. Man skal i stedet stå til rådighed for en uddannelse, siger hun.
Sammen med de Radikales leder, økonomiminister Margrethe Vestager, varsler hun et opgør med mange års "laissez faire-holdning" om, at hvis de unge bare lærer at stå op til et ufaglært job, så er alt i orden.
- Men pludselig er du blevet sidst i 30'erne, og de ufaglærte job bliver færre og færre, og så har vi i virkeligheden stillet dig i en dårlig situation. Uddannelse er vejen til at blive selvforsørgende og kunne selv, siger Vestager til Berlingske.
Over 50.000 personer under 30 år modtager kontanthjælp. Hver tredje ufaglærte modtager af ydelsen er ifølge regeringens vurdering parat til at sætte sig på skolebænken.
Økonomisk vil reformen gøre mest ondt på personer mellem 25 og 30 år uden forsørgerpligt. De vil hver måned få knap 4800 kroner mindre i ydelse end tilfældet er nu.
Kontanthjælpen bliver ikke sat ned for personer med store sociale problemer og eventuelt misbrugsproblemer, der endnu ikke er i stand til følge en uddannelse.
