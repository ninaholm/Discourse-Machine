KL: Mange får fleksjob eller andet tilbud
Kommunerne svigter ikke de svage. De får fleksjob i stedet for ressourceforløb, siger KL's formand.


  Langt færre end 14.600 personer skal have ressourceforløb i stedet for førtidspension. Nogle får fleksjob i få timer, så det er ikke så slemt, at der kun er oprettet 1506 ressourceforløb.
 Det siger Rødovres borgmester, Erik Nielsen (S), som er formand for Kommunernes Landsforening (KL).

 Førtidspensionsreformen trådte i kraft fra årsskiftet. Hensigten var at nedsætte antallet af især yngre førtidspensionister. De skulle derfor i stedet tilbydes et såkaldt ressourceforløb. Ifølge loven venter Beskæftigelsesminister Mette Frederiksen (S) 14.000 ressourceforløb.
 Der blev i det lovforberedende arbejde ikke taget tilstrækkeligt hensyn til, at målgruppen er langt mindre end ventet, siger Erik Nielsen i en pressemeddelelse.
 - En stor del af dem, der var forventet at være i ressourceforløb, tilbydes noget andet i regi af beskæftigelseslovgivningen. Nogle tilbydes et fleksjob på få timer og andre tilbydes en tværfaglig indsats i kontanthjælpssystemet, siger Erik Nielsen.
 - Derfor står det ikke så slemt til, som tallene antyder.

 Kommunerne er meget opmærksomme på, at de svageste ikke svigtes af reformen.
 - Første halvår af 2013 har været præget af at igangsætte reformen. Det er en meget stor reform, og vi må give den tid til at virke. Der er en god proces i gang med at styrke det tværfaglige samarbejde i kommunerne, siger Erik Nielsen.
- Vi har i KL og regeringen en fælles sag - nemlig at forebygge førtidspension og udvikle arbejdsevnen hos de svageste, siger Erik Nielsen.
Han beder beskæftigelsminister Mette Frederiksen præcisere kravene til kommunerne.
- Ministeren kan hjælpe kommunerne ved at udarbejde en vejledning, så det bliver mere tydeligt, hvem der skal tilbydes en indsats i regi af ressourceforløb, og hvem der skal tilbydes en indsats i regi af kontanthjælpssystemet, siger han.
