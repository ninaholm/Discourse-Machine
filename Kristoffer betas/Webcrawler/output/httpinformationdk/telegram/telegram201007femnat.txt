Fem Nato-soldater dræbt i Afghanistan
Fem Nato-soldater, heraf to briter og to amerikanere, er dræbt i Afghanistan. 2010 er foreløbig et blodigt år for forsvarsalliancen.


 Bombeangreb, som talibanbevægelsen menes at stå bag, har kostet fem Nato-soldater livet i Afghanistan, oplyser Nato og britiske myndigheder.
Lørdag mistede en brite og en amerikaner livet ved to separate angreb. Dagen inden blev to dræbt, ligeledes en brite og en amerikaner.
Alle fire blev dræbt af vejsidebomber.
Yderligere en Nato-soldat blev dræbt lørdag, men der var ikke umiddelbart nogen meldinger om soldatens nationalitet, eller hvor angrebet fandt sted. Men Hærens Operative Kommando oplyser til Ritzau, at der ikke er tale om en dansker.
De to briter blev begge dræbt i den urolige Helmandprovins, mens amerikanerne mistede livet i den sydlige og østlige del af landet.
Amerikanske soldater har sammen med afghanske styrker været involveret i en større offensiv mod oprørsstyrker i den østlige provins Kunar.
Der har ikke været mange oplysninger fremme om operationen, men Natos styrke i landet, Isaf, har meldt om betydelige tab på begge sider i de seneste uger.
Foreløbig har 2010 været et blodigt år for Nato. I alt 375 soldater har mistet livet i Afghanistan alene i år, størstedelen amerikanere. Det viser en opgørelse fra www.icasualties.org.
Særligt juni blev en sort måned for forsvarsalliancen med 102 dræbte. Det er det højeste antal, siden krigen begyndte i slutningen af 2001.
