Wen Jiabaos familie afviser skjult formue
Avisartikler har sat Kinas premierministers familie i dårligt lys. Men ifølge familien er historierne usande.


 Familien til Kinas premierminister, Wen Jiabao, afviser, at de i al hemmelighed har benyttet sig af slægtningens høje stilling til at skrabe milliarder ind.
Fredag skrev avisen New York Times ellers, at Wens mor, søskende og børn i det skjulte har skovlet mindst 16 milliarder kroner ind, siden Wen blev vicepremierminister i 1998.
Men familiens advokater Bai Tao og Wang Weidong siger ifølge Hongkong-baserede medier, at den skjulte rigdom "ikke eksisterer".
Advokaterne afviser også, at Wen skulle have handlet forkert eller selv have drevet virksomhed. De siger også, at hans slægtninge ikke på nogen måde har tjent på deres familiemedlems høje position.
Avisen rapporterer blandt andet om aktieværdier i Ping An Insurance og China Ltd til 12,7 milliarder kroner, som kontrolleres af Wens familie, venner og kolleger.
Ifølge avisen har navnene på familiemedlemmerne været skjult fra offentligheden "under lag af partnerskaber og investeringshjul, der involverer venner, kolleger og forretningspartnere".
Wens 90-årige mor skulle også have en investeringsandel i Ping An, som for fem år siden havde en værdi på 692 millioner kroner, skriver den amerikanske avis.
Men Wens mor har aldrig modtaget nogen indtægt eller formue, bortset fra hendes løn og pension, lyder det fra advokaterne.

New York Times' historie fik øjeblikkeligt de kinesiske myndigheder til at blokere for avisens engelske og kinesiske hjemmeside, og samtidig kunne man ikke længere søge på navnene på Wens børn og kone på den kinesiske variant af Twitter.
En talsmand for det kinesiske udenrigsministerium har kaldt historien for en "smædekampagne" mod Kina og Wen, der i næste måned bliver afløst som premierminister efter næsten 10 år som regeringschef.
Wen portrætteres oftest som en beskeden mand fra beskedne kår. Han kendes af mange kinesere som "bedstefar Wen".
