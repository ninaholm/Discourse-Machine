Storm: Flyene kan lette og lande i danske lufthavne
Vejrforholdene i Kastrup, Billund og Aalborg påvirker ikke mulighederne for at lette og lande i lufthavnene.


 Den storm, der mandag forventes at ramme Danmark, kommer ikke til at få betydning for flyenes muligheder for at lande i lufthavnene i Kastrup, Billund og Aalborg.
Det oplyser de tre lufthavne hver især overfor Ritzau.
- Vi er så heldige, at vindretningen er rigtig i forhold til vores baner. Det, der kommer til at påvirke os, er vejret rundt omkring - altså forsinkelser andre steder i Europa, siger kommunikationsrådgiver Anne Munck fra Københavns Lufthavn Kastrup.
I Billund Lufthavn har vejrforholdene i Europa ført til, at enkelt fly ikke er landet i lufthavnen.
- Der er en enkelt aflysning. Det er et fly fra Amsterdam, der skulle lande 13.45, siger Administrerende direktør i Billund Lufthavn, Kjeld Zacho Jørgensen.
Alle tre lufthavnene opfordrer dog rejsende til at holde øje med lufthavnenes hjemmesider, hvor der findes information om eventuelle aflysninger eller forsinkelser.
