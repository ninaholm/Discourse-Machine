Brasiliens præsident indkalder til hastemøde
Myndighederne er bekymrede, efter at demonstranter forsøgte at storme udenrigsministeriet i hovedstaden.


 
	Den brasilianske præsident, Dilma Rousseff, har indkaldt til et hastemøde fredag i landets regering. Det skriver dagbladet O Estado de S. Paulo.

	Det sker som reaktion på de enorme protester, der har rystet landets største byer - blandt andet i metropolen Rio de Janeiro, hvor politiet har affyret tåregas og gummikugler i sammenstød med demonstranter.

	Myndighederne er især bekymrede, efter at demonstranter natten til fredag dansk tid forsøgte at storme det brasilianske udenrigsministerium i hovedstaden Brasília.

	Sikkerhedsstyrker slog demonstranterne tilbage, efter at der blev knust vinduer og kastet med brændende genstande. Militærpoliti har siden forskanset sig omkring bygningen for at beskytte den mod nye angreb.

	Ifølge nyhedsbureauet AFP's senest opdaterede optælling er op mod én million mennesker torsdag strømmet ud på gaderne i det sydamerikanske land.

	Nyhedsbureauet Reuters skriver, at man skal to årtier tilbage i tiden for at finde demonstrationer i lignende størrelsesorden.

	Brasilianerne protesterer mod de høje omkostninger ved at afholde fodbold-VM næste år og OL i 2016. Samtidigt er folk vrede over korruption, politivold, arbejdsløshed og mangler i uddannelses- og sundhedsvæsnet.

	Presset på regeringen har allerede fået præsident Rousseff til at aflyse en planlagt rejse til Japan i næste uge.

