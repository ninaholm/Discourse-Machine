Udvalg: Spindoktor-løn skal frem i lyset
Minister-rådgivernes løn skal offentliggøres, mener udvalg. Mange spindoktorer udnytter lønrammen fuldt ud.


 Der er behov for større åbenhed om, hvor meget ministrenes særlige rådgivere - også kendt som spindoktorer - får i løn for deres arbejde
Det mener det ekspertudvalg, der har kigget nærmere på ministrenes brug af de særlige rådgivere.
-Vi mener, man skal overveje, om man ikke bør skabe større åbenhed ved at offentliggøre de særlige rådgiveres lønninger.
- I dag kan man også finde ud af de særlige rådgiveres lønninger, men så skal man søge om aktindsigt. Det skal ud i den friske luft, siger udvalgets formand, højesteretsdommer Jens Peter Christensen, på et pressemøde.
Offentliggørelsen kan for eksempel ske ved at lægge en liste over spindoktorernes lønninger ud på Statsministeriets hjemmeside, foreslår han.
Der er i dag fastsat maksimumrammer for de særlige rådgiveres lønninger, alt efter hvilken minister de arbejder for.
De to spindoktorer for statsminister Helle Thorning-Schmidt (S) fører an med en maksimal årsløn på 1.040.000 kroner plus pension og eventuelle engangstillæg, mens spindoktorerne for de mindst profilerede ministre bliver aflønnet med højst 735.000 kroner om året.
Selvom der er tale om en maksimum-løn, så bliver den ofte udnyttet fuldt ud, hvilket også får udvalgsformanden til at løfte pegefingeren.
- Der er påfaldende mange af de særlige rådgivere, der får den maksimale løn, siger Jens Peter Christensen.
En undersøgelse fra Rigsrevisionen fra juli sidste år viste således, at 20 ud af 34 spindoktorer, som er blevet ansat siden sidste folketingsvalg, har fået den maksimalt tilladte løn.
I den nye betænkning understreger udvalget derfor, at det er nødvendigt med en konkret vurdering af hver enkelt rådgivers kvalifikationer for at se, om de bør ansættes på et lavere lønniveau.
Til gengæld anbefaler udvalget, at man bløder op for reglerne om, at ministrene skal lave offentlige jobopslag, når de søger efter særlige rådgivere.
- Ofte vil det være sådan, at ministeren har én i kikkerten, så de godt ved, hvem der skal ansættes.
- Det er bedre at erkende det, så ministeren kan vælge at slå stillingen op, men de kan også vælge ikke at gøre det, siger Jens Peter Christensen.
I stedet bør der indføres nye regler, så de enkelte ministerier, senest når en ny spindoktor tiltræder, udsender en pressemeddelelse og offentliggør det på ministeriets hjemmeside.
