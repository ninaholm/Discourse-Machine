VW lover bod og bedring i brev til EU-Parlamentet
Volkswagen har i halen på den omstridte skandale hos den tyske bilgigant sendt brev til EU-parlamentsmedlemmer


 Volkswagen har torsdag sendt et brev til medlemmer af Europaparlamentet, hvor virksomheden skriver og forklarer sig nærmere om den omstridte sag med snydesoftware i VW-biler.
Og det er helt tydeligt et forsøg på "damage control", lyder det fra parlamentsmedlem Christel Schaldemose (S).
- Der er ikke nogen tvivl om, at de ved, at vi har fokus på det her. De forsøger at reparere lidt på deres elendige image.
- De har simpelthen ikke nogen troværdighed hos mig. Det kommer ikke til at have nogen positiv effekt i parlamentet, siger Schaldemose, som også har modtaget brevet.
Brevet er blevet sendt til alle de parlamentsmedlemmer, som kommer fra lande, hvor Volkswagen opererer. I brevet står der blandt andet, at Volkswagen vil tage alle nødvendige skridt for at genopbygge tilliden til bilfirmaet.
Men der skal meget mere til end et brev, understreger Schaldemose og påpeger, at "vi ikke kan stole på bilindustrien".
- Vi har brug for nogle uafhængige konsulenter af en art, som kan garantere, at tingene er i orden, siger hun.
Sagen om snydesoftware begyndte for nogle uger siden i USA, da det blev opdaget, at der var installeret en software i VW-dieselbiler, som ved test viste en langt lavere forurening, end der i virkeligheden var.
Siden har det vist sig, at måske op til 11 millioner biler rundt om i verden kan have den pågældende software. I Danmark skal det være omkring 90.000 biler.
Sagen har skabt store frustrationer i EU-Parlamentet. Det er blot to dage siden, at formændene for fire udvalg i parlamentet sammen har bedt EU-Kommissionen om at undersøge skandalen.
 - Der er ikke nogen tvivl om, at de (Volkswagen, red.) er vældig bekymret for udviklingen, og det har de også grund til at være, siger Schaldemose, som sidder med i to af udvalgene.
Volkswagen er under efterforskning i flere lande. Torsdag har tyske myndigheder ifølge nyhedsbureauet dpa ransaget bilkoncernen Volkswagens kontorer i blandt andet Wolfsburg.
