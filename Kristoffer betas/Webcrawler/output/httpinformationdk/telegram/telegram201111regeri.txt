Regeringen genåbner Nordsøaftale
Regeringen vil undersøge om aftalen med A.P. Møller-Mærsk om at udvinde olie og gas i Nordsøen, kan ændres.


 Regeringen vil genåbne den aftale om beskatning af Nordsøolien, som VK-regeringen indgik i 2003 med støtte fra DF og de radikale.
Det oplyser energi- og klimaminister Martin Lidegaard (R) til Politiken.
- Vi har besluttet at gennemføre et serviceeftersyn af de økonomiske rammevilkår, der er for olie- og gasproduktion i Danmark, herunder Nordsøaftalen, siger han.
Ifølge Martin Lidegaard skal serviceeftersynet sikre, at statens beskatning af olien, der ifølge loven tilhører staten, er "robust":
- Det sker med udgangspunkt i den aftale, der er indgået mellem staten og A.P. Møller, og som regeringen står ved.
- Men det sker også ud fra det, at vi har nogle betydeligt højere priser på olie og nogle ændrede skattevilkår, der gør, at vi finder det naturligt at foretage et serviceeftersyn for at sikre os, at statens beskatning er robust i forhold til de nye vilkår, siger han til Politiken.
Den nuværende aftale gælder frem til 2042, men med det forbehold, at den kan revideres, hvis "afgørende forudsætninger" ændrer sig.
En sådan forudsætning kan være højere oliepriser, og fra 2003 til i dag er oliepriserne mere end firedoblet, skriver dr.dk.
Mærsk ønsker ikke at kommentere ministerens udmelding over for DR.
I Enhedslisten jubler man over beslutningen.
- Det er vi rigtig glade for. Det er noget, vi har arbejdet på i årevis. Vi vil selvfølgelig holde nøje øje med, at det ikke bliver en syltekrukke. Det er milliarder, der står på spil, siger Per Clausen.
Ifølge energi- og klimaministeren skal serviceeftersynet være færdigt i august 2012.
Arbejdet kommer til at foregå i et samarbejde mellem Finansministeriet, Skatteministeriet og Energi- og Klimaministeriet.
