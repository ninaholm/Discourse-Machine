Renault og Volvo skruer ned for produktionen i Rusland
Arbejderne på de to bilproducenters russiske fabrikker sendes midlertidigt hjem som følge af fald i bilsalget.


 Den franske bilproducent vil indstille produktionen på dets fabrik i Moskva i tre uger som følge af krisen i det russiske bilsalg, siger en talskvinde for koncernen onsdag.
Samlebåndene på Avtoframos-fabrikken vil stå stille mellem 16. februar og 6. marts, siger talskvinden og bekræfter oplysningerne fra tyske medier.
Bilproducenter, heriblandt Ford og General Motors, er ramt af en markant tilbagegang på det russiske bilmarked som følge af de vestlige sanktioner og den svækkede rubel.
Salget af biler i Rusland ventes at falde yderligere 25-35 procent i år, lød det fra revision- og rådgivningsselskabet Pricewaterhousecoopers mandag efter et fald på 10 procent i 2014.
Også den svenske lastbilproducent Volvo har midlertidig lukket ned for produktionen på den russiske fabrik i Kaluga, oplyser selskabet onsdag. Volvo har endvidere skåret antallet af ansatte med 30 procent, hvilket svarer til godt 200 stillinger.
Indtil produktionen på Kaluga-fabrikken, der ligger 150 kilometer sydvest for Moskva, genoptages, vil Volvos kunder få deres lastbiler leveret fra forskellige europæiske fabrikker i Sverige, Belgien og Frankrig, skriver nyhedsbureauet Tass.
Volvo Group, der ikke omfatter personbiler, som ejes af kinesiske Geley, er repræsenteret i 140 lande. Kaluga-fabrikken har været operativ siden 2009. I november 2014 åbnede Volvo en produktion af lastbilførerhuse til Volvo og Renault til en værdi af 90 millioner euro.
