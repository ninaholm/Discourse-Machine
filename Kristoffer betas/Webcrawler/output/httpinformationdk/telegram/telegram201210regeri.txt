Regeringen udskyder udvidet barsel til mænd
Fagbevægelsen er rasende over, at regeringen udskyder lovforslag om at øremærke 12 ugers barsel til mænd.


 Nybagte fædre får ikke samme mulighed som nybagte mødre, når det kommer til at lære deres barn at kende, for regeringen snyder fædrene for tre måneders øremærket barsel, lyder det fra fagbevægelsen.
Den raser over, at regeringen tøver med at fremsætte et lovforslag om at øremærke 12 ugers barsel til mænd, skriver Ugebrevet A4.
Ifølge fagbevægelsen spænder regeringens nølen også ben for at få mere ligestilling på arbejdsmarkedet.
- Det står jo sort på hvidt i regeringsgrundlaget, at regeringen vil reservere op til tre måneder af den samlede barselsorlov til mænd, siger LO's næstformand Lizette Risgaard.
Da Socialdemokraterne, SF og De Radikale var i opposition, lagde de meget vægt på at sikre mændene flere barselsrettigheder. Derfor er det fuldstændig uforståeligt, at man ikke fremsætter lovforslaget nu, mener LO-næstformanden.
Også funktionærernes hovedorganisation FTF, der blandt andet repræsenterer skolelærere, politifolk og pædagoger er rasende.
Og i de store fagforbund 3F og HK er man ligeledes frustrerede over, at udvidet barsel til mænd ikke er en del af regeringens planer for det nye folketingsår.
Beskæftigelsesminister Mette Frederiksen (S) nedsætter i stedet et udvalg, der skal kulegrave barselsområdet.
Men hermed er regeringen ved at begå et løftebrud, mener arbejdsmarkedsforsker med speciale i ligestilling ved Aalborg Universitet, Anette Borchorst.
- Det her er en kovending. Regeringen fastslår helt klart, at man vil øremærke op til tre måneder af den betalte barselsperiode til manden, og man kan dårlig tolke det som andet end løftebrud, at regeringen ikke fremsætter lovforslaget nu, siger hun til A4.
Hvis man ønsker mere ligestilling mellem mænd og kvinder og en bedre sammenhæng mellem familie -og arbejdsliv, er der ingen vej udenom mere øremærket barsel til mænd, mener forskeren.
