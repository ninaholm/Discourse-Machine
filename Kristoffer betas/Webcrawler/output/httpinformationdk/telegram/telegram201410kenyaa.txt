Kenya afviser blankt dansk flygtningelejr i landet
Hvorfor kan Danmark ikke beholde sine flygtninge, lyder det fra det kenyanske indenrigsministerium


 Idéen om en dansk flygtningelejr i Kenya bliver blankt afvist af det kenyanske indenrigsministerium, som har ansvaret for de mange primært somaliske flygtninge, der opholder sig i landet. Det skriver Politiken onsdag.
- Forslaget lyder nedladende og uvederhæftigt over for befolkningen i Kenya. Hvorfor Kenya? Hvorfor kan Danmark ikke beholde sine flygtninge eller bringe dem til nabolande i Europa?, siger Mwenda Njoka, talsmand for det kenyanske indenrigsministerium, til Politiken.
Dansk Folkeparti foreslog i forrige uge, at flygtninge, som opnår asylstatus i Danmark, straks bør sendes til nærområder i dansk drevne flygtningelejre. Partiet nævner specifikt Kenya til at huse de mange flygtninge fra eksempelvis Somalia.
Trods kritikken fra Kenya tror Dansk Folkeparti fortsat på danske asyllejre i eksempelvis Kenya:
- En skarp reaktion lader jeg mig ikke slå ud af, siger udlændingeordfører Martin Henriksen til Politiken.
Debatten om at begrænse antallet af flygtninge i landet skyldes en prognose, der forudsiger, at der kommer 20.000 flygtninge til Danmark i 2014. Et meget lille tal set med kenyanske øjne.
- Vi har over 800.000 flygtninge fra Somalia og Sydsudan i vores lejre i Dadaab og Kakuma. Det er åbenlyst, at Danmark ikke har grund til at begræde blot 20.000 flygtninge, siger Mwenda Njoka til Politiken.
Statsminister Helle Thorning-Schmidt (S) har afvist forslagene om danske lejre i udlandet, og et ekspertudvalg under VK-regeringen konkluderede i 2009, at det ville være juridisk problematisk og dyrt at oprette lejre i ansøgernes nærområder.
