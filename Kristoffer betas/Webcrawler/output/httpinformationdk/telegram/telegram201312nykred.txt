Nykredits personale: Igen må vi bøde for ledelsens fejl
Igen må ansatte bøde for manglende rettidig omhu, lyder det fra Nykredits ansatte med udsigt til nye fyringer.


 Udsigten til en ny fyringsrunde i Nykredit bliver mødt af dyb utilfredshed i realkreditkæmpens personaleforening.
- Vi forstår godt, at man skal tilpasse sig den verden, man skal agere i, siger Leif Vinther formand for Nykreds, personaleforeningen i Nykredit, i en pressemeddelelse.
- Men vi er klart utilfredse med, at det nu igen - mindre end to år efter seneste fyringsrunde - er de ansatte, som må bøde for manglende rettidig omhu og fortidens manglende koordineringer mellem koncernens enheder, tilføjer han.
Nykredit præsenterede mandag en ny strategiplan for koncernen, som blandt andet betyder, at indtjeningen skal presses i vejret, men at der samtidig skal spares en halv milliard kroner.
En del af besparelserne skal findes ved skære 300 af koncernens stillinger væk. Det kommer både til at ramme ledere og medarbejdere, og en del af nedskæringerne kommer til at være fyringer, lyder det i planen, der er blevet kaldt "Nykredit 2015".
Blandt personalet håber man nu, at det kommer til at ske på en ordentlig måde.
- Koncernchef Michael Rasmussens har tidligere talt meget om ordentlighed, og det forventer vi også vil gøre sig gældende for den proces, vil nu skal igennem, siger personaleformanden, Leif Vinther.
Seneste fyringsrunde i Nykredit kostede 125 stillinger i koncernen og blev meldt ud i januar 2012. Omkostningsniveauet skulle dengang skrues ned med 400 millioner kroner.
Denne gang skal der samlet spares en halv milliard kroner med fuld effekt fra 2016.
