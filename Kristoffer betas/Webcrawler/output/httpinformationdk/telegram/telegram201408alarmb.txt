Alarm: Det buldrer og brager i vulkanen Bardarbunga
Islands myndigheder frygter forestående vulkanudbrud. Flytrafikken advares og ledes uden om vulkanområdet.


 Noget alvorligt er måske ved at ske i Islands undergrund ved vulkanen Bardarbunga i den sydøstlige del af østaten.
Islands meteorologiske institut har udsendt, hvad der kaldes en rød alarm til flytrafikken, skriver det tyske nyhedsbureau dpa.
Det er det højeste trin på Islands alarmskala, der har fem trin.
Det betyder, at flytrafik nu er forbudt i en stor radius omkring vulkanen, rapporterer islandsk radio.
Lufthavne på Island er dog fortsat åbne.
Alarmen er udsendt, efter at myndigheden har lokaliseret en mindre lavastrøm fra Bardarbunga.
I den seneste uge har der været tusindvis af små jordskælv, som har sendt rystelser igennem vulkanen, der ligger under Vatnajokull-gletsjeren.
Det kraftigste skælv lørdag havde en styrke på 4,5.
Lørdag ser det ud som om, at aktiviteten i dybet er taget til.
Et fly fra den islandske kystvagt har været i luften ved vulkanområdet, men der er foreløbig ikke registreret aktivitet på gletsjerens overfladen, siger MeKristin Vogfjord ved Islands meteorologiske institut.
Et større vulkanudbrud kan få store konsekvenser for flytrafikken, sådan som det skete tilbage i 2010.
Da gik vulkanen under gletsjeren Eyjafjallajökull i udbrud og sendte vulkanaske til vejrs.
Det betød, at flytrafikken blev forstyrret i flere uger i Europa og på ruterne over Atlanterhavet til USA.
De islandske myndigheder har afspærret og evakueret folk nord for Vatnajokull-gletsjeren af frygt for, at vulkanen går i udbrud.
Området er ubeboet, men det er populært for friluftsmennesker.
