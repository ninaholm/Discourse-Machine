EU: Dansk badevand er i topform
Du kan roligt tage på badeferie i både Danmark og EU, for vandkvaliteten er i top, viser rapport.


 Du kan roligt finde badebukser og svømmefødder frem, for vandet ved de danske strande og i søerne har det fremragende, og snart har varmen også fået så meget fat, at temperaturen er til at holde ud for de fleste.
Kun én af 118 danske søer overholdt i 2011 ikke EU's krav til badevand, viser en rapport fra Det Europæiske Miljøagentur. Af Danmarks 1012 strande var det blot 39 strande, som ikke levede op til kravene.
Begge tal er for Danmarks vedkommende en lille smule dårligere end sidste år, men set over en længere periode er det en kraftig forbedring, og det fjerner ikke billedet af, at kvaliteten er i top.
- Kvaliteten af badevandet har stabiliseret sig på et utrolig højt niveau, både på europæisk plan og i Danmark, siger Peter Kristensen, vandekspert i Det Europæiske Miljøagentur.
En af forklaringerne på, at vandkvaliteten i Danmark, der har en af EU's længste kyststrækninger, ikke er yderligere forbedret, er, at der har været store regnskyl de seneste år, hvor kloaknet og spildevandsbassiner er løbet over med bakteriefyldt vand.
- Når man skal ud at bade, skal man især være opmærksom, hvis det lige har regnet kraftigt. Men de fleste steder i Europa sætter man flag op, hvis der er problemer, og dem skal man være opmærksomme på, siger Peter Kristensen.
På europæisk plan er det også ganske sikkert at springe i bølgen blå.
Mere end 22.000 badesteder blevet tjekket, og af dem opfylder 9 ud af 10 de satte minimumkrav. Det er lidt bedre end i 2010 og markant bedre end for 20 år siden.
Rapporterne fra typiske feriesteder som Cypern, Kroatien, Malta og Grækenland var særdeles gode. Også i Spanien, Italien og Portugal var vandkvaliteten god.
I den anden ende af skalaen havde Holland, Bulgarien, Letland, Luxembourg og Belgien især i floder og svært ved at få rapportens højeste udmærkninger, uden at det dog står decideret kritisk til.
