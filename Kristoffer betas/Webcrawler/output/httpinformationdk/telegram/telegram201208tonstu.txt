Tonstung vågehval er strandet på Skallingen
En levende vågehval strandede lørdag aften på Skallingen ved Esbjerg. Den døde søndag og skal nu undersøges.


 En vågehval på 7,35 meter og mindst to ton er strandet på Skallingen syd for Blåvand.
Det fortæller Fiskeri- og Søfartsmuseet, der fik meldingen om den levende hval lørdag aften efter mørkets frembrud.
- Normalt når hvaler strander, så er der noget galt med dem, så derfor er det bedre at aflive dem end at forsøge at skubbe dem ud igen, fortæller formidlingsleder Ragnhild Skov.
- Men det var for mørkt til at forsøge at skyde den i går, og da vi kom tilbage søndag, var den død, siger hun.
Vågehvaler lever i Nordsøen, så derfor er de ikke usædvanlige i Danmark. Men det er meget sjældent, at de er levende, når de kommer i land. Derfor har Fiskeri- og Søfartsmuseet alligevel skudt hvalen med en riffel.
- Selvom det lyder mærkeligt, så er det for at se, om det er muligt at aflive så stort et dyr. Den ligger lige på grænsen af, hvad man kan aflive med en stor riffel i forhold til de anbefalinger, der ligger. Her hedder grænsen otte meter, siger Ragnhild Skov.
En gravko har foreløbig slæbt hvalen længere ind på stranden, men selvom gravkoen kan løfte to ton, så kunne den ikke løfte hvalen op i den lastbil, der skal køre den til Fiskeri- og Søfartsmuseet i Esbjerg.
- Når den er kommet frem, så skeletterer vi den. Vi gemmer skelettet til samlingerne, og så får vi forhåbentligt noget mere viden om sygdomme hos havpattedyr. Resten af dyret kommer til destruktion, siger hun.
Og inden undersøgelserne tør formidlingslederen ikke byde på, hvad hvalen har fejlet.
- Den ser frisk ud, men den har nogle ar og nogle sår, som vi skal have kigget på. Og umiddelbart ser den heller ikke helt vildt mager ud, så vi kan ikke sige, hvorfor den er død, siger hun.
