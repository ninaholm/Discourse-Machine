Ebola blusser op igen hos britisk sygeplejerske
En sygeplejerske blev raskmeldt i foråret efter at være blevet smittet med ebola. Nu er hun syg igen.


 En britisk sygeplejerske ligger i kritisk tilstand på hospital i London, efter at sygdommen ebola er blusset op hos hende igen. Det skriver AFP.
Sygeplejersken Pauline Cafferkey blev i starten af 2015 erklæret rask efter længere tids kamp mod ebola. Men nu er hun syg igen af den frygtede sygdom. Det fortæller The Royal Free Hospital i London, hvor hun er indlagt.
- Vi beklager at skulle meddele, at Pauline Cafferkeys tilstand er forværret, og hun er nu i kritisk tilstand. Pauline bliver behandlet for ebola i en høj-isolationsafdeling, siger hospitalet i en skriftlig udtalelse.
Pauline Cafferkey blev erklæret rask efter flere ugers indlæggelse på det samme hospital i januar 2015.
Tirsdag 6. oktober tog Pauline Cafferkey på hospitalet i sin hjemby, Glasgow, og det blev opdaget, at hun stadig var smittet med den farlige sygdom. Derfor blev hun overflyttet til isolationsafdelingen for smitsomme sygdomme på The Royal Free Hospital.
Ifølge BBC fortæller hospitalet NHS Greater Glasgow and Clyde, at den 39-årige sygeplejerske stadig har virus i kroppen, hvilket er årsag til genindlæggelsen.
I denne omgang er sygdommen ikke er lige så smitsomt som sidst, men Pauline Cafferkeys tilstand er kritisk.
 Pauline Cafferkey blev smittet med ebola, da hun i december 2014 arbejdede med bekæmpelse af sygdommen i Sierra Leone i Vestafrika.
Da hun vendte hjem til Skotland i januar 2015, følte hun sig småsyg og gik til lægen, der hurtigt sendte hende videre i systemet. Kort derefter blev hun indlagt på The Royal Free Hospital i den britiske hovedstad, London.
Dengang lå hun også i isolation, og hendes tilstand blev betegnet som kritisk, inden sygdommen blev behandlet, og Pauline Cafferkey blev raskmeldt.
Pauline Cafferkey var i september blandt vinderne af "Pride of Britain"-prisen, hvor hun blev belønnet for sin indsats i kampen mod ebola i Vestafrika. Hun fik overrakt prisen af den britiske premierminister, David Cameron.
