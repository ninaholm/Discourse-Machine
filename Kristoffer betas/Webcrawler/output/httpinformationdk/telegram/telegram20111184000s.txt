84.000 Springsteen-billetter revet væk
Det tog to timer at sælge billetterne til Bruce Springsteens koncerter i Norge. Nu venter Roskilde Festival.


 Der kan blive rift om billetterne til årets Roskilde Festival, der lokker med Bruce Springsteen som hovednavn øverst på plakaten.
Rocklegenden lægger også sin sommerturné forbi Norge, og her meldes der nu fuldstændigt udsolgt.
De i alt 84.000 billetter til koncerter både i Oslo og Bergen blev revet væk på under to timer, efter salget startede klokken 9.00 onsdag morgen.
Det skriver radio- og tv-kanalen NRK.
Billetsalget har skæppet i kassen hos koncertarrangørerne, der har sat de eftertragtede lapper papir til salg for 720 kroner per styk, inklusiv afgifter.
Med den store Springsteen-interesse tegner det lovende for Roskilde Festival, som åbner for sit billetsalg torsdag.
De har overtalt den utrættelige rockstjerne til at give koncert på festivalen lørdag 7. juli.
Den 62-årige Springsteen har gennem årene givet mange koncerter i Danmark, senest i 2009 i Herning, men har aldrig spillet på dyrskuepladsen i Roskilde.
Det bliver der lavet om på, når han indtager festivalens legendariske Orange Scene med E-street Band.
Den aldrende musiker begynder sin Europa-tourne i Sevilla i Spanien 13. maj og slutter af i Göteborg 27. juli.
Første album fra Springsteen med titlen "Greetings from Asburys Park" så dagens lys tilbage i 1973, men det var med album nummer tre, "Born To Run", der udkom i 1975, at han slog igennem.
Det internationale gennembrud kom med albummet "Born In The USA" i 1984, og det ændrede hans status fra stjerne til superstjerne.
The Boss, som han kaldes af sine utallige fans, har haft adskillige hits gennem tiderne. Nogle af de største er "Born in the USA", "Hungry Heart", "Streets of Philadelphia", "Born to run" og "The River".
