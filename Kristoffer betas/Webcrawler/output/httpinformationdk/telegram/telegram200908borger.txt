Borgerlige vandt sommeren



 Hvilke politiske sager husker du fra denne sommer? Og hvilke politikere? Sandsynligvis er både dagsordenen og personerne borgerlige.
 Siden folkestyret officielt gik på sommerferie, har der stået enten V, K, eller DF efter tre ud af fire folketingspolitikere
i aviserne. Det viser en opgørelse over de danske folketingsmedlemmers (MF) citater og omtale i 42 regionale og landsdækkende aviser foretaget på artikelbasen Infomedia af Ugebrevet A4 i perioden 12. juni til 1. august.
 De borgerlige politikeres dominans i sommeraviserne betyder, at vælgerne i mindre grad har forholdt sig til den stigende arbejdsløshed, uligheden i sygehusvæsnet eller andre vigtige dagsordner for oppositionen. I stedet har samtaleemnerne været tørklæder i hjemmeværnet og forbud mod kamphunde og andre emner, der er ufarlige for regeringen, og hvor især Dansk Folkeparti er på hjemmebane, pointerer politiske eksperter. 
 Især Socialdemokraterne og de radikale burde udnytte avisernes stofnød bedre til at få deres egne dagsordner til debat, mens regeringen har trukket stikket ud, mener ekspert i politisk kommunikation og tidligere spindoktor for de konservative Niels Krause-Kjær. 
 - Sommeren er oppositionspartiernes mulighed for at komme på banen i højere grad, end det er muligt i den almindelige
arbejdstid. Det er påfaldende, at S, SF og R ikke har udnyttet det. Det kan jo lade sig gøre - se bare på de tapre soldater i Enhedslisten, siger Niels Krause-Kjær med henvisning til det lille partis imponerende produktion af læserbreve og det faktum at et af partiets fire MFere, Per Clausen, ligger lige så højt i mediesynlighed som de magtfulde næstformænd i de langt større partier, Peter Skaarup (DF) og Henrik Sass Larsen (S).
 At Henrik Sass Larsen trods alt kommer ind som 7. mest nævnte politiker denne sommer, skyldes ironisk nok en stribe artikler, der kritiserer hans manglende synlighed. 
