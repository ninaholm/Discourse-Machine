Partileder går efter tjekkisk valgnederlag
Lederen af Tjekkiets venstreorienterede Socialdemokrater, Jiri Paroubek, erkender nederlaget efter weekendens parlamentsvalg og trækker sig som partileder.


 Selv om Tjekkiets venstreorienterede Socialdemokrater fik flest stemmer ved det netop overståede parlamentsvalg, så bliver det sandsynligvis en højreorienteret koalitionsregering, der skal lede landet fremover.
Det erkender formanden for det socialdemokratiske parti, Jiri Paroubek, som derfor trækker sig som partileder.
- Jeg vil træde tilbage i løbet af de næste 7-10 dage, siger Paroubek, som var premierminister i Tjekkiet i 2005-2006.
Socialdemokraterne fik 22,1 procent af stemmerne, mens de højreorienterede Borgerdemokrater løb med 20,2 procent. Alligevel er får Tjekkiet formentlig en ny centrumhøjrekoalition bestående af tre partier.
Paroubek erkender da også, at parlamentsvalget "bestemt ikke har været nogen succes" for hans parti.
- Det lader til, at folket har valgt den retning, som republikken skal gå. Og det er en anden retning end den, som Socialdemokraterne anviste, konstaterer Paroubek.
- Det må derfor være klart for enhver, at dette land er på vej mod en højrefløjskoalition. Det er indlysende, tilføjer han.
Jiri Paroubek er under valgkampen blevet kritiseret af de borgerlige partier for sin aggressive stil. Men han har mødt opbakning blandt mange tjekker for sine løfter om at hæve skatterne for de rige og virksomhederne og hæve de sociale ydelser.
Det uventede nederlag til Socialdemokraterne var dog også en lettelse for mange, som havde frygtet at se en regering med opbakning fra kommunisterne, der løb med godt 11 procent af stemmerne.
Kommunisterne har ikke haft del i magten siden deres totalitære styre blev væltet under Fløjlsrevolutionen i 1989.
