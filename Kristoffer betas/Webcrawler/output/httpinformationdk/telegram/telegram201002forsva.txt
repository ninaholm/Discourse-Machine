Forsvaret blåstempler jægerfilm



 Mens Thomas Rathsack fortsat risikerer flere års fængsel for sin bog om tiden som jægersoldat, har forsvaret netop godkendt et dokumentarprogram om jægersoldaterne, skriver Morgenavisen Jyllands-Posten. 
 Dokumentaren skildrer især, da Jægerkorpset opererede i Afghanistan sommeren 2009.
Filmen giver blandt andet et indblik i jægersoldaternes våben, materiel, træning og operationer, herunder hvordan jægersoldaterne trænger ind i Talebans huse i Afghanistan. 
 I forsvarets skriftlige argumentation fra den 14. september 2009 til fogedretten om at bremse Thomas Rathsacks bog hed det ellers, at netop oplysninger om operationsmønstre, tilrettelæggelse, planlægning, udstyr og våben bragte rigets sikkerhed i fare. 
 Jørn Vestergaard, professor i strafferet, Københavns Universitet, har fået filmens indhold beskrevet.
 - Min juridiske vurdering er, at filmen alt andet lige betyder, at forsvarets sag mod Rathsack vil stå svagere. Ikke mindst når det tidligere har været fremført, at der har været uenighed internt i forsvaret om, hvorvidt bogen udgjorde en sikkerhedsrisiko eller ej, siger han til Jyllands-Posten.
 Militærjurist Kenneth Ø. Buhl, Dansk Institut for Militære Studier, er enig.
 TV 2-journalist Niels Brinch har brugt tre år på programmet. Han er lidt overrasket over, at "så meget er gået igennem".
Oberst Henrik Sommer, chef for hærens operationsdivision, har godkendt programmet. Han fastholder, at programmet ikke afslører noget, det ikke må, men han ønsker ikke at sammenligne filmen med Rathsacks bog. 
