Amerikanere anklages for at overvåge i DK
Justitsminister Lars Barfoed (K) skal forklare, om danske statsborgere bliver overvåget af amerikansk enhed og registreret i databasen Simas.


 En overvågningsenhed, der er tilknyttet den amerikanske ambassade på Østerbro i København, har i al hemmelighed overvåget aktiviteter omkring ambassaden, oplyser TV2 News. 
Torsdag kom det frem, at en amerikansk enhed i årevis har spioneret i Norge, 
og nu bekræfter en tidligere ansat i enheden i Danmark over for TV2 News, at der også eksisterer en enhed i Danmark, der overvåger i området omkring ambassaden 24 timer i døgnet.
Enheden har også patruljeret ved US Marine Corps' afdeling på Østerbro, og det er desuden sket, at man har fulgt efter mistænkelige personer, som har færdedes nær ambassaden.
En talsmand fra Det Amerikanske Udenrigsministerium oplyser, at der er et tæt samarbejde med de enkelte landes myndigheder, der skal sikre beskyttelse og sikkerhed af de amerikanske ambassader verden over. Samme melding lyder fra den amerikanske ambassade i Danmark, der lige nu ikke har yderligere kommentarer.
Justitsminister Lars Barfoed (K) er nu kaldt i samråd om sagen. Her skal han forklare, hvorvidt regeringen er klar over, at en hidtil hemmelig enhed overvåger i Danmark, og om der er sket en registrering af danske borgere i den amerikanske databasen Simas.
Lars Barfoed har ikke ønsket at kommentere sagen, men ifølge flere sikkerhedseksperter er en overvågning og registrering af danske borgere ulovlig, hvis det foregår uden samtykke med de danske myndigheder.
