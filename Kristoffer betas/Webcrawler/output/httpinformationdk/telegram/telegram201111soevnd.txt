Søvndal udelukker krig mod Syriens styre
Syrien kan ikke tvinges militært til at stoppe overgreb mod befolkningen mener udenrigsminister Villy Søvndal


 Skønt danske F-16 piloter kæmpede succesrigt i Libyen, hvor diktatoren Muammar Gadaffi faldt, er situationen helt anderledes i Syrien. Her kan militær intervention ikke stoppe diktator Bashar al-Assad's overgreb på den syriske befolkning.
Sådan siger udenrigsminister Villy Søvndal (SF).
- Det er en fuldstændig anden situation i Libyen. Her var det afgørende, at FN, Den Arabiske Liga og Den Afrikanske Union stod bag. Desuden var der et stærkt ønske fra oprørerne på jorden om at blive beskyttet mod overgrebene, siger Villy Søvndal.
Oppositionen i Det syriske nationalråd har hidtil frabedt sig militær intervention udefra.
Søvndal ser han lyspunkter. Syrien enedes 3. november med Den Arabiske Liga om: At trække styrker ud af byer, at sikre adgang for international presse og løslade fængslede, men styret har ikke fulgt kravene.
- Det er helt tydeligt for enhver, at Syrien ikke opfylder kravene. Derfor forventer jeg, at Den Arabiske Liga nu vil forsøge at overbevise Rusland og Kina, som har blokeret i FN's Sikkerhedsråd, til at tage en mere aktiv position, mener udenrigsministeren.
Presset skal også påvirke Sydafrika og Brasilien, som undlod at stemme for sanktioner mod Syrien. Tyrkiet spiller en gunstig rolle som regional stormagt i Mellemøsten, mener Villy Søvndal.
Styret og demonstranterne kæmper hårdt i den centrale syriske by Homs. Mandag vil EU's udenrigsministre drøfte sanktionerne, som rammer syriske ledere, virksomheder og Syriens oliesektor, vurderer han.
- Vi har arbejdet for at få udvidet EU-sanktionerne mod Syrien. De blev i september udvidet med en olieembargo, og suspension af EU's samarbejdsaftale. Der er forbud mod investering i oliesektoren og eksport af syriske pengesedler trykt i EU, siger Villy Søvndal.
