Mange uledsagede børn og unge kommer til Danmark
Ifølge Støjberg er der et så voldsomt pres på Europas grænser, at flygtningetallet vil stige igen.


 Udlændinge- og integrationsminister Inger Støjberg (V) siger, at Danmark i øjeblikket modtager mange uledsagede flygtningebørn blandt de mennesker, som kommer ind i Danmark fra Tyskland.
- Det er en særskilt opgave at tage sig af dem. De bliver behandlet efter alle kunstens regler, ligesom alle andre gør. Vi forsøger at gå dialogens vej og få dem ind på de særlige centre, der er for uledsagede børn og unge.
- Det siger sig selv, at når man er kommet af sted som 15 eller 17-årig helt uden forældre, så er der nogle særlige behov, siger Inger Støjberg.
Hun har ikke nye konkrete tal på, hvor mange der er rejst ind i Danmark. De danske myndigheder har heller ikke overblik over, hvor mange personer der nu befinder sig illegalt i landet, efter at myndighederne har givet frit lejde for flygtninge.
Uledsagede mindreårige asylansøgere skal som udgangspunkt opfylde de samme betingelser som andre asylansøgere for at få deres ansøgning behandlet i Danmark.
Myndighederne betragter dog uledsagede mindreårige asylansøgere som en særligt sårbar gruppe, og der er derfor lavet nogle særlige retningslinjer for behandlingen af deres ansøgninger.
Ansøgningerne skal blandt andet behandles hurtigt, og de uledsagede mindreårige bliver indkvarteret på særlige asylcentre med specialuddannet personale.
Også blandt de uledsagede flygtningebørn er der mange, som helt vil undgå at søge asyl i Danmark. De rejser nu også rundt i Danmark i forsøget på at komme til Sverige - uden at myndighederne ved, hvor de befinder sig.
- Der er helt klart nogle af dem, der er rejst videre, ligeså vel som der er i den voksne gruppe, siger Inger Støjberg.
Hvis de uledsagede børn vælger at søge asyl i Danmark iværksætter Udlændingestyrelsen en eftersøgning af den mindreåriges forældre eller anden familie, hvis barnet giver samtykke til det.
