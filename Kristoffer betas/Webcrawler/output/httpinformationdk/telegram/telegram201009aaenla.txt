Aaen: Lad os nu se de torturbilleder
Står det til Enhedslistens Frank Aaen kan det ikke gå hurtigt nok med at få de torturbilleder frem, som en dansk soldat skulle have videregivet til ministeriet


 - Offentliggør nu de billeder.
Sådan lyder opfordringen fra Enhedslistens Frank Aaen, efter at Folketingets Udenrigspolitiske Nævn i dyb hemmelighed er blevet orienteret om, at der eksisterer billeder af krigsfanger, som er blevet torteret i forbindelse med danske soldaters udsendelse i Afghanistan i 2002.
Enhedslisten kræver ligesom resten af oppositionen en uvildig undersøgelse af hele forløbet omkring de danske fangeudleveringer til amerikanske militærbaser i Afghanistan.
Forsvarets Auditører er lige nu i gang med at undersøge de nye billeder i sagen, men det er bestemt ikke nok for Frank Aaen og resten af oppositionen.
- Auditørerne undersøger kun, om de danske soldater har gjort noget ulovligt. Det interessante er at vide, hvorfor forsvarets top ikke reagerede på oplysningerne, siger Frank Aaen.
Han mener ikke, at Danmark har levet op til sine forpligtelser.
- Man skulle klart have sagt fra, allerede da man så de amerikanske torturbilleder fra Abu Ghraib-fængslet, siger Frank Aaen umiddelbart efter et møde i Folketingets Udenrigspolitiske Nævn.
Frank Aaen er stærkt fortørnet over, at regeringen - med tidligere statsminister Anders Fogh Rasmussen i spidsen - hele tiden har sagt, at der ikke er noget at komme efter.
- De personer, der har forsøgt, at få sandheden frem, er blevet hængt ud af regeringen, siger Frank Aaen. 
Han henviser til at tolken, som fortalte om mishandlingerne, er blevet hængt ud som psykisk ustabil. Samtidig nævner han, at han selv, oppositionen og filminstruktøren Christopher Guldbrandsen er blevet kaldt utroværdige. 
