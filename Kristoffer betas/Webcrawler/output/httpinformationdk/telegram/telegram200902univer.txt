Universitetsstuderende som gymnasielærere



 Det er så svært for mange af de nordjyske almene gymnasier at finde uddannede lærere, at de nu må gribe til alternative løsninger. Fjerritslev Gymnasium har således måttet ansætte en universitetsstuderende fra København, skriver Nordjyske Stiftstidende.
 Det betyder, at Johannes Pries, der bor 430 kilometer fra Fjerritslev gymnasium, underviser de nordjyske elever i idræt. Skolen har valgt at give ham ekstra i løn, så han kan finansiere sine omfattende transportudgifter.  
 Men Fjerritslev gymnasium er ikke det eneste, der har været nødt til at bruge alternative løsninger. Det er ikke usædvanligt at se ingeniører undervise i matematik, fysik og kemi rundt om på Region Nordjyllands gymnasier. 
 De kreative løsninger er kommet for at blive. Årligt vil der gå mellem 400 og 500 gymnasielærere på pension, og samtidig vil der komme flere elever og behov for flere end 600 gymnasielærere årligt i de næste fire år.
