Tyskland vil have grænsebomme ved Femern
De tyske myndigheder stiller krav om grænsebomme og skiltning på Femern-forbindelsen.


 De tyske myndigheder har højst overraskende stillet krav om opstilling af bomme ved grænsen i forbindelse med den kommende tunnel under Femern Bælt.
Det skriver Berlingskes netavis B.dk.
Bommene skal dog kun bruges til stikprøvekontrol ved grænseovergangen og ikke som en permanent foranstaltning.
Oplysningerne kommer fra et memo, som Berlingskes netavis B.dk er kommet i besiddelse af. Memoet er sendt fra Femern-forbindelsen til Transportministeriet.
Memoet rammer lige ned i de seneste ugers ophedede debat mellem danske og tyske politikere om den danske grænseaftale, hvor venstremedlemmet Birthe Rønn Hornbech senest har været ude med kritik af aftalen.
I en opremsning af de tyske myndigheders krav til grænseområdet fremgår det blandt andet:
 - Der skal opstilles de nødvendige skilte og bomme til sikker regulering af trafikken under en stikprøvekontrol.
Memoet opsummerer de tyske myndigheders krav til arealer, som "kan anvendes af de tyske politimyndigheder og de tyske toldmyndigheder i forbindelse med gennemførelsen af midlertidige grænse- eller toldkontroller".
Blandt kravene er også, at "der skal etableres to kontrolområder (et i hver kørselsretning)".
Der er fra tysk side ikke stillet krav om, at der skal opføres egentlige bygninger ved toldområdet.
Memoet er ifølge b.dk's oplysninger netop blevet oversendt til medlemmerne af Folketingets Trafikudvalg og vil givetvis komme til at indgå i de kommende dages debat om den danske grænseaftale.
