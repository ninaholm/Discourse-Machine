Elevers nye formand: Trivsel i skolen skal stå i loven
Ny formand for Danske Skoleelever kæmper for mindre mobning og et godt indeklima i skolerne.


 Danske skoleelever skal have mest muligt ud af deres skolegang, og det kan de ikke få, hvis deres koncentration falder, hver gang de trækker vejret.
Det mener 16-årige Silke Fogelberg, der søndag blev valgt til ny formand for Danske Skoleelever som afløser for Miranda Dagsson.
Silke Fogelberg vil blandt andet gå til kamp for et bedre undervisningsmiljø i de danske skoler.
- Det, jeg rigtig gerne ser, er, at vi får en trivselslovgivning, der sikrer undervisningsmiljøet og elevernes undervisningsforhold. De voksne er allerede sikret med deres arbejdslovgivning, men vi elever bliver glemt, siger Silke Fogelberg.
Hun mener, at meget kan gøres bedre for skoleeleverne - også selvom undersøgelser viser, at størstedelen af de danske skoleelever er glade for at gå i skole.
- Der er rigtig mange elever, der er glade for at gå i skole, og det er super fedt. Men der er 19 procent af eleverne, der ikke kan høre, hvad læreren siger, på grund af støj, og der er flere, der bliver ensomme, siger Silke Fogelberg.
Det næste år skal hun tale danske elevers sag som formand, og det kan blive et travlt år i kølvandet på den nye folkeskolereform.
Arbejdet i Danske Skoleelever er dog ikke helt nyt for Silke Fogelberg, der har været aktiv i organisationen i to år og det foregående år har siddet som medlem af organisationens bestyrelse som regionsformand for Fyn.
- Vi går et spændende år i møde, hvor jeg vil kæmpe for, at elevernes stemme er tydelig i debatten om skolen. Vi vil ikke nøjes med at se på. Vi vil selvfølgelig blande os i debatten og være med til at skabe det gode skoleliv for alle elever, siger Silke Fogelberg
