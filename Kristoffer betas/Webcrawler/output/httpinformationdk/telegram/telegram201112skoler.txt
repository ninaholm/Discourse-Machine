Skoler ændrer julen af hensyn til muslimer
Flere skoler ændrer på deres juletraditionerne for ikke at støde deres elever med muslimsk baggrund.


 Flere skoler laver om på juletraditionerne for at tage hensyn til det stadigt stigende antal tosprogede elever, som har en anden tro en kristendommen. Det skriver Morgenavisen Jyllands-Posten søndag.
På Klostervængets Skole i København har man pillet nogle vers ud af "Et barn er født i Betlehem", når børnene skal synge julesalmen, fordi skolelederen mener, at de er for forkyndende i forhold til de tosprogede elever.
- Vi skal være forsigtige og sørge for ikke at støde nogen. Derfor er der enkelte salmer, som vi ikke synger, og der er enkelte vers i "Et barn er født i Betlehem", som vi springer over, ganske enkelt fordi de er for forkyndende, siger skoleleder Karen Margrethe Grønlund til avisen.
På Møllevangskolen i Aarhus har skolelederen bedt en musiklærer vælge salmer, der tager større hensyn til de muslimske elever, efter at elever i en 3. klasse og deres forældre protesterede over, at børnene skulle synge julesalmen "Her kommer Jesus dine små".
Og på Nørrevangsskolen i Slagelse har skolelederen opgivet at holde juleafslutning i kirken, fordi præsten holdt fast i at bede fadervor, og det ifølge skolelederen ville krænke nogle af eleverne.
Det er eksempler på, at en række skoler med mange elever med indvandrerbaggrund ændrer fejringen af julen. Skolerne føler, at de står i et dilemma mellem kristne traditioner og hensynet til, at stadig flere af eleverne er muslimer.
Børne- og undervisningsminister Christine Antorini (S) vil ikke blande sig i, om skoler fravælger salmer og enkelte salmevers, siger hun til Jyllands-Posten.
