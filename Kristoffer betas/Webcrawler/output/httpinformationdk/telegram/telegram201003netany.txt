Netanyahu og Obama i 90 minutters møde



 Det blev til halvanden times drøftelser mellem den amerikanske præsident, Barack Obama, og den israelske premierminister, Benjamin Netanyahu, da de to statsleders tirsdag mødtes i Det Hvide Hus. 
Mødet kommer samtidig med en historisk stor krise mellem de to lande, som skyldes israelske planer om at udvide bosættelserne i det besatte Østjerusalem. I starten af marts offentliggjorde Israel planer om at bygge 1600 nye boliger i området, hvilket har mødt kraftig kritik fra omverdenen - herunder også USA. 
Netanyahu forlod Det Hvide Hus uden at drøfte indholdet af mødet med pressen. Obama udtalte sig heller ikke om mødet umiddelbart efter. 
Samtidig med mødet mellem Obama og Netanyahu kom det frem, at israelske myndigheder har godkendt yderligere 20 boliger til jødiske bosættere i Østjerusalem. 
Mandag mødtes Netanyahu med den amerikanske udenrigsminister, Hillary Clinton, som har været blandt kritikerne af Israels bosætterplaner. Forud for mødet med Clinton havde Netanyahu holdt tale til den proisraelske lobbygruppe Aipac, hvor han stod fast på byggeplanerne.
- Det jødiske folk byggede Jerusalem for 3000 år siden, og det jødiske folk bygger Jerusalem i dag. Jerusalem er ikke en bosættelse. Det er vores hovedstad, sagde Netanyahu mandag, hvilket udløste et bragende bifald fra de 7500 tilhørere.
Palæstinenserne ønsker det fortrinsvis arabiske Østjerusalem, som Israel annekterede efter krigen i 1967, til at være hovedstad i det, de håber bliver en kommende palæstinensisk stat.
