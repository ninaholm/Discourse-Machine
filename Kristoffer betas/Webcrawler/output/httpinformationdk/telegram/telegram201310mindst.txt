Mindst 15 mennesker omkom under storm i Nordeuropa
Uvejret kostede menneskeliv i Tyskland, Storbritannien, Danmark, Holland, Frankrig og Holland.


 Mindst 15 mennesker blev dræbt i Nordeuropa under stormen. Uvejret kostede menneskeliv i Tyskland, Storbritannien, Danmark, Holland, Frankrig og Holland.
I Tyskland omkom syv mennesker. I Gelsenkirchen i den vestlige del af landet blev to mennesker dræbt, da et træ væltede ned i deres bil. To børn i bilen blev kvæstet.
Lignende ulykker i Flensburg og Niedersachsen kostede to mennesker livet, mens to andre dødsfald skete på havet ved forskellige episoder, hvor en fisker og en lystsejler druknede. En 66-årig kvinde blev dræbt i Holsten, da uvejret fik en tre meter høj havemur til at styrte sammen.
Mindst fire personer omkom i Storbritannien. I Kent i det sydøstlige England blev en 17-årig pige knust, da et træ væltede ned over en husvogn, som hendes familie boede i under ombygning af deres hus. En mand i watford blev også dræbt af et træ.
I London blev en mand og kvinde dræbt, da et væltet træ forårsagede en gaseksplosion i den vestlige del af storbyen.
I Bretagne i det vestlige Frankrig blev en kvinde trukket ud i havet af fem meter høje bølger.
En kvinde i Holland blev dræbt, da et træ ramte hende. En 24-årig mand blev også dræbt, da han blev ramt af en gren i hovedet, da han cyklede i den centrale by Veenendaal.
I Danmark blev en mand dræbt af flyvende tagsten i Gilleleje.
BBC skriver, at i alt 600.000 husstande i Storbritannien oplevede strømafbrydelser.
I Frankrig var det 42.000. Også tusindvis af svenskere måtte klare sig uden strøm, da elledninger var blæst ned.
Den store internationale Heathrow-lufthavn i London måtte aflyse 130 fly, og også den internationale lufthavn Schiphol i Amsterdam måtte aflyse omkring et halvt hundrede fly.
Et atomkraftværk i det sydlige England blev ramt af strømafbrydelse og måtte lukke begge dets reaktorer.
