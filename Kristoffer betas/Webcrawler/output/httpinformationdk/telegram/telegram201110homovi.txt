Homovielser skaber uro i folkekirken
Homovielser kan føre til en permanent splittelse i folkekirken, siger formand for Evangelisk Luthersk Netværk.


 Regeringen vil efter nytår præsentere et lovforslag, der vil give homoseksuelle ret til at blive viet i folkekirken, skriver Morgenavisen Jyllands-Posten.
- De første homovielser er forhåbentlig en realitet i foråret 2012. Jeg glæder mig så meget til, at det første homopar kan gå ud af kirken. Og jeg vil selv stå der og kaste med ris, siger kirkeminister Manu Sareen (R) til avisen. 
Der er opbakning til forslaget blandt et flertal af de adspurgte i en måling, som Rambøll/Analyse Danmark har foretaget for Jyllands-Posten. Men politikerne skal ikke blande sig i kirkens ritualer, advarer biskop over Viborg Stift, Karsten Nissen.
- Med den ordning, som vi har for folkekirken i Danmark, kan folketinget vedtage en lov, der gør det muligt for homoseksuelle at blive viet i kirken.
- Men det vil være et brud på al hidtidig praksis, hvis statsmagten går ind og blander sig i kirkens ritualer eller dikterer, at registreret partnerskab skal sidestilles med ægteskabet, siger Karsten Nissen til Jyllands-Posten.
Homovielser kan samtidigt føre til en permanent splittelse i folkekirken, lyder det fra formanden for Evangelisk Luthersk Netværk, Henrik Højlund:  
- Politikerne er på vej til at lovfæste og ritualisere en uenighed i folkekirken. Det er fatalt for kirken. Der er mange, som lever i en falsk forestilling om, at vielser af homoseksuelle blot er på linje med, da der kom kvindelige præster.
- Men det er meget mere dramatisk og ud over grænsen for normal kristendom. Man er inden og røre ved nogle helt grundlæggende ting i kristendommen og Bibelen, siger Henrik Højlund til avisen.
Hvis homovielser skal blive en realitet, vil det kræve en ændring af lov om registreret partnerskab og ægteskabsloven.
