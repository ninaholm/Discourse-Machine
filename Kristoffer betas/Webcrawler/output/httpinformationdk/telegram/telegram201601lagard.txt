Lagarde ønsker endnu en ny periode som IMF-chef
Flere lande har allerede udtrykt støtte til, at Christine Lagarde tager en anden periode i spidsen for IMF.


 Den øverste leder for Den Internationale Valutafond (IMF), Christine Lagarde, meddeler fredag, at hun agter at opstille til en ny periode.
Den tidligere franske finansminister har ikke nogen indlysende udfordrer til posten.
- Ja, jeg stiller op til den anden embedsperiode, lyder det fra Lagarde i et interview til tv-kanalen France 2.
Den britiske finansminister, George Osborne, tweetede torsdag, at han "med stor fornøjelse vil nominere" hende til en ny periode i spidsen for IMF.
Han beskrev den 60-årige Lagarde som "en enestående leder med vision og kløgt til at styre den globale økonomi i årene fremover".
Også finansministrene fra Tyskland og USA har bakket en forlængelse af hendes mandat op.
Lagardes embedsperiode udløber i juli, og torsdag kunne eventuelle kandidater til posten som leder begynde at melde sig.
Den franske anklagemyndighed meddelte i december, at hun nu formelt er mistænkt i forbindelse med ulovlige statslige udbetalinger til den tidligere Adidas-chef Bernard Tapie, mens hun endnu var finansminister.
Lagarde har sagt, at hun vil forsvare sig i retten mod anklagerne, og IMF's bestyrelse har ladet forstå, den fortsat har tillid til hende.
En af de største kriser, hun har taget meget aktiv del i, er den græske gældskrise. Her har hun gjort sig upopulær blandt græske politikere med de krav, som IMF har stillet for at bidrage til en gigantisk økonomisk hjælpepakke.
