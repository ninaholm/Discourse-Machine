Regering og rød opposition slås om tv-tid
Socialdemokraterne udskyder pressemøde, fordi regeringen samtidig fremlægger vækstpakke, oplyser gruppeformand


 Det er ikke drilleri, når Socialdemokraterne udskyder partiets pressemøde efter sit sommergruppemøde fra klokken 12.15 til klokken 13.30. Derimod skyldes det, at regeringen fremlægger sin vækstpakke klokken 12 i spejlsalen i Statsministeriet, hvorfra mødet tv-transmitteres.
Det siger Socialdemokraternes gruppeformand, Carsten Hansen, fra Socialdemokraternes sommergruppemøde på Metalskolen i Jørlunde i Nordsjælland.
- Vi forkortede først vores sommergruppemøde, fordi regeringen flyttede sin fremlæggelse af finansloven. Det betragtede vi som drilleri, fordi de ikke ville have, at vi skulle have opmærksomhed, siger Carsten Hansen og fortsætter:
- Nu har regeringen har valgt at fremlægge sin vækstpakke i dag, mens vi holder pressemøde fra vort sommergruppemøde. Vi har valgt at flytte vort møde, så de ikke ligger lige oveni hinanden, siger han.
Regeringens vækstpakke ventes at lette tinglysningsafgiften, ejendomsskat og grundskyld, så det bliver billigere at købe bolig, og der kommer gang i boligsalget.
Socialdemokraterne og SF har foreslået det samme og vil også forbedre forholdene for købere af andelsboliger med 15.000 kroner, ligesom lejere får lavere husleje.
Regeringen har afvist at samarbejde med S og SF, fordi de ikke støttede tilbagetrækningsreformen, der forringer efterlønnen.
Carsten Hansen kalder det "rent barnepjat", at regeringen har flyttet sit pressemøde.
- Kan vi ikke banke dem på politikken, så kan vi komme først med pressemøderne, siger gruppeformanden.
Spørgsmål: - Er det ikke svar på tiltale, fordi I lørdag fremlagde et boligforslag, som var en kopi af regeringens?
- Vi skal holde op med barnagtigheder. Vi har længe kigget på at gøre noget ved boligmarkedet, som er gået i stå. Vi smiler lidt af regeringen og flytter vort pressemøde, siger Carsten Hansen.
