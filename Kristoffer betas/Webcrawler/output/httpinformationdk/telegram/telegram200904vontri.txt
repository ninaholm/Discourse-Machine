Von Trier tilbage blandt eliten i Cannes



 Lars von Trier vender tilbage til Cannes.
 Ledelsen af verdens mest betydende filmfestival oplyste i dag, at den har valgt den 52-årige danske instruktørs seneste spillefilm, "Antichrist", til hovedkonkurrencen.
 I kampen om De Gyldne Palmer deltager også nye film af instruktørerne Quentin Tarantino, Ang Lee, Pedro Almodóvar, Ken Loach og Michael Haneke.
 Det er ottende gang, at én af Lars von Triers film deltager i hovedkonkurrencen i Cannes. Fire gange er instruktøren vendt hjem fra den franske riviera med én eller flere priser, og i år 2000 hædrede juryen hans musical "Dancer in the Dark" med prisen for festivalens bedste film.
 Filmen har dansk biografpremiere den 29. maj.
 "Antichrist" er en engelsksproget gyser med Willem Dafoe og Charlotte Gainsbourg i hovedrollerne, og von Trier har skrevet manuskriptet i samarbejde med Anders Thomas Jensen.
 Filmen beretter om en ægtepar, der trækker sig tilbage til en hytte i en øde skov for at bearbejde deres søns død. 
 "Antichrist" har et budget på knap 55 millioner kroner. Det Danske Filminstitut (DFI) støttede produktionen med otte millioner kroner, desuden har en halv snes udenlandske selskaber bidraget til finansieringen.

