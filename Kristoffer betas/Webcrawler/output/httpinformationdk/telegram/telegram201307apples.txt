Apples salg af iPhone overrasker Wall Street
Apples kvartalsoverskud overgår forventningerne på aktiemarkedet.


 Den amerikanske it-gigant Apple tjente 6,9 milliarder dollar eller 39,3 milliarder kroner i årets andet kvartal, og det har sendt selskabets aktiekurs op med cirka fire procent på aktiemarkedet i New York.
Omregnet til indtjening per aktie svarer overskuddet til 7,47 dollar.
På Wall Street var et overskud på 7,32 dollar forventet, ifølge prognoser indsamlet af Thomson Reuters, og det forklarer investorernes positive reaktion.
Apples topchef, Tim Cook, er opmuntret over selskabets bedre end forventede kvartal. Aktiekursen er faldet voldsomt i år, fordi investorerne er nervøse for, at selskabet har mistet evnen til at opfinde nye banebrydende produkter.
- Vi er skarpt fokuseret og arbejder hårdt på nogle fantastiske nye produkter, som vi vil præsentere i efteråret og gennem 2104, siger han.
I forhold til samme periode året før er overskuddet 22 procent lavere som følge af en øget konkurrence fra andre producenter af smartphones. Men Apple tjener fortsat langt mere end konkurrenterne på sine iPhones.
Ifølge Bloomberg News er overskudsgraden på iPhones på over 50 procent. Det er næsten dobbelt så meget, som rivalerne hiver hjem.
Apple solgte i kvartalet 31,2 millioner iPhones. Det er 20 procent mere end året før, og det hidtil højeste antal for perioden april til juli.
Analytikere havde forventet et salg på 26,1 millioner.
Til gengæld faldt salget af iPads med 14 procent til 14,6 millioner sammenlignet med tilsvarende periode i 2012.
Omsætningen i de tre måneder landede på 35,3 milliarder dollar. En smule bedre end forventet.
Apples regnskabsår følger ikke kalenderåret, så perioden modsvarer tredje kvartal.
