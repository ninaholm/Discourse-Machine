SF støtter Thorning i S-strid: Stram økonomi står ved magt
Utilfredse socialdemokrater får ingen hjælp fra SF. Styringen af kommunernes økonomi er kommet for at blive.


 Flere socialdemokratiske folketingsmedlemmer vil gøre op med regeringens stramme økonomiske politik og lade kommunerne bruge flere penge på renovering og nybyggeri.
Det fremgår af et debatindlæg af Rasmus Prehn (S) i Politiken tirsdag.
Men der er ingen støtte at hente fra SF, som står fast på det kommunale anlægsloft, der betyder, at kommunerne højst må bruge 15,5 milliarder kroner på anlægsudgifter i 2013.
- Den budgetlov, regeringen har gennemført, som gør, at der er en stærk styring af, hvor mange penge der bliver brugt, den står ved magt, siger SF's politiske ordfører, Jesper Petersen.
Han peger på, at regeringen allerede har gennemført en økonomisk kickstart og lavet en skattereform med lavere skat på arbejde for at puste liv i økonomien.
- Men det at føre en ekspansiv politik må gå hånd i hånd med også at have en ansvarlig økonomisk politik og sørge for, at vi har orden i egen hus på en måde, hvor vi har lave renter og kommer fri af pålæg fra EU om, hvordan vi fører vores økonomiske politik, siger han.
Samtidig kommer SF med dårlige nyheder til de kommuner, som måtte håbe på nye toner fra regeringen, når EU-henstillingen for 2013 er udløbet. For SF's ønske om en stram styring af den kommunale økonomi vil være det samme i årene fremover.

- Når vi også fremadrettet vil have en stærk styring med, hvor mange penge der bliver brugt, så er det for at sikre tillid til dansk økonomi og undgå, at vi igen skal have henstillinger fra EU om, hvordan vi skal administrere og spare, siger Jesper Petersen.
SF-ordføreren anerkender, at øgede kommunale anlægsinvesteringer vil kunne sætte yderligere gang i beskæftigelsen indenfor blandt andet byggebranchen. Alligevel afviser han at ændre på regeringens kurs.
- Mit største politiske ønske vil være, at kurven knækkede, og vi fik flere danskere i arbejde. Men vi må ikke sætte den økonomiske ansvarlighed over styr, siger han.
Jesper Petersen siger dog, at han glæder sig over, at økonomi- og indenrigsminister Margrethe Vestager (R) har åbnet for en diskussion om, at kommunerne kan flytte ubrugte midler fra driftsområdet til anlægsområdet.
- Vi så sidste år, at rigtig mange kommuner ikke havde brugt de penge, de gerne måtte på driftsområdet, men har holdt igen. Og hvis man hellere vil bruge nogle flere på anlæg, så bør der åbnes for det, siger Jesper Petersen.
