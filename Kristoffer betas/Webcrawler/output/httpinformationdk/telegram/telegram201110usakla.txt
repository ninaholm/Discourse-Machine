USA er klar til at spare meget på spionage
USA's efterretningstjenester må spænde bæltet ind. Spionageindsatsen skal skæres med to cifre i procent.


 James Clapper, der er chef for USA's National Intelligence og præsident Obamas primære efterretningsrådgiver, foreslår tocifrede (i procent) besparelser i landets efterretningsindsats.
- Vi må alle være klar til at ofre noget, siger han.
Clapper siger ved Geoint-konferencen i Texas, at hans kontor har leveret sin "hjemmeopgave" til Kongressens budgetkontor, og "det kræver tocifrede besparelser over ti år".
I februar krævede Clapper knap 300 milliarder kroner til næste budgetår, hvilket blev påbegyndt 1. oktober.
Kongressen har dog endnu ikke givet sit ja til nogen af de årlige budgetudgifter, da Demokraterne og Republikanerne stadig skal vedtage en række besparelser som følge af august måneds budgetkompromis.
- Vi i efterretningssamfundet er nødt til at bidrage til at nedbringe budgetunderskuddet, da det i sig selv udgør en enorm trussel mod den nationale sikkerhed, siger Clapper.
Direktøren for National Intelligence koordinerer arbejdet mellem 17 forskellige efterretningsagenturer og offentliggør årligt et budget for efterretningsindsatsen uden dog at specificere, hvem pengene går til.
