Forsvarsminister: Et uerstatteligt tab
Forsvarsminister Gitte Lillelund Bech (V) siger, at kollegerne til de to dræbte soldater i Oksbøl går en vanskelig tid i møde.


 - Det er med stor sorg, at jeg har modtaget meddelelsen om, at to danske soldater i dag mistede livet under en øvelse i Oksbøl skydeterræn, og at yderligere to soldater blev såret ved samme lejlighed.
Det siger forsvarsminister Gitte Lillelund Bech (V) i en meddelelse fredag aften.
Dødsulykken skete, at en morter eksploderede under en øvelse. Våbnet benyttes også i Afghanistan, og ofrene for ulykken var sammen med deres enhed netop i gang med at forberede sig på at skulle til Afghanistan til august. Forsvaret har midlertidigt forbudt brug af den type morter.
- Mine tanker og min dybeste medfølelse går først og fremmest til de dræbte soldaters nærmeste, som har lidt et uerstatteligt tab. Jeg tænker også på kollegerne, for hvem jeg også har den dybeste respekt. De går nu en vanskelig tid i møde efter tabet af deres kammerater, samtidig med
at de fortsætter deres forberedelser og træning til den kommende mission i Afghanistan, siger Gitte Lillelund Bech.
