S-formand støtter strammere familiesammenføringsregler
Regler for familiesammenføring går til kanten af internationale konventioner. V er villig til at løbe risiko.


 Da SR-regeringen besluttede, at flygtninge med midlertidig beskyttelsesstatus skulle vente ét år på familiesammenføring, var regeringen ifølge daværende justitsminister Mette Frederiksen (S) gået så langt, det var muligt inden for konventionerne.
Men nu bliver reglerne strammet igen. Fremover skal flygtninge med midlertidig beskyttelsesstatus vente ikke ét, men tre år på at få familien til Danmark. Og det sker med opbakning fra Socialdemokraterne og Mette Frederiksen.
For et år siden sagde Mette Frederiksen ellers:
- På det punkt kan reglerne siges at være strammet så meget, som det er muligt inden for konventionerne. Det er i hvert fald Justitsministeriets vurdering, og det er det, vi lægger til grund for vores lovforslag.
Svaret faldt, da hun blev spurgt ind til den daværende SR-regerings lovforslag om først at give flygtninge fra borgerkrige som i Syrien, der ikke er individuelt forfulgt, mulighed for at få familien til Danmark efter et år.
Med Venstre ved regeringsmagten ser det ud til, at opfattelsen af, hvornår man overskrider konventionerne, har flyttet sig. Mandag fremlagde integrationsminister Inger Støjberg (V) en stemmeaftale mellem blå blok og Socialdemokraterne på 21 punkter.
Et af punkterne går på, at flygtninge med midlertidig beskyttelsesstatus nu må vente tre år på familiesammenføring i stedet for et år.
Spørgsmål: Kommer I til at stemme for stramningerne på familiesammenføringen, når der skal stemmes om det i folketingssalen?
- Vores holdning er den, at der er behov for en bred opbakning til flygtninge- og udlændingepolitikken i Danmark, lyder det fra Socialdemokraternes partiformand, Mette Frederiksen, mandag.
Spørgsmål: Du sagde som justitsminister, at nu gik man lige til kanten af konventionerne med udskydelse på et år. Nu er det tre år. Kommer Socialdemokraterne til at stemme for?
- Nu har Justitsministeriet ændret holdning, og det ligger vi til grund. De vurderinger, der ligger til grund for den nuværende regerings lovforslag, er anderledes end den forrige regerings, siger Mette Frederiksen.
Og integrationsministeren Inger Støjberg siger også mandag, at partierne er gået meget langt i forhold til de internationale regler på området.
- Vi er gået til kanten af konventionerne, og det er korrekt, at der er en procesrisiko i forhold til spørgsmålet om familiesammenføringer. Men det er en risiko, jeg er villig til at løbe, siger Inger Støjberg.
