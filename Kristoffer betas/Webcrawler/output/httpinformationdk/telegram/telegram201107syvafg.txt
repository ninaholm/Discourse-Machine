Syv afghanske mineryddere er halshugget
Syv mineryddere er blevet fundet halshugget i Afghanistan. Tre Nato-soldater og flere politifolk er også dræbt


 Syv mineryddere, der blev bortført i det vestlige Afghanistan i sidste uge, er blevet halshugget af deres kidnappere, oplyser det afghanske politi.
De syv mineryddere indgik i en gruppe på 28 mand, som blev bortført onsdag i et distrikt domineret af Taliban i Farah-provinsen. Der er dog endnu ingen, som har taget skylden for kidnapningen.
- Syv af minerydderne er blevet halshugget. Vi har fundet et af ligne, og de andre lig er hos lokale klanledere, siger Mohammad Ghaws Malyar, vicepolitichef i Farah-provinsen.
Kriminelle grupper og oprøre har mange gange bortført snesevis af afghanere og udlændinge siden den amerikansk-ledede invasion i 2001, men de fleste er blevet frigivet mod løsepenge.
 Minerydderne arbejdede for en afghansk nødhjælpsorganisation i Kandahar.
Meddelelsen kom samme dag, som Nato meldte ud, at tre af alliancens soldater er dræbt i Talibans angreb i det sydlige og østlige Afghanistan.
En dansk soldat blev dræbt af en eksplosion, da han var på opgave i Helmand-provinsen i Afghanistan, oplyser Hærens Operative Kommando.
Den dræbte soldat kom fra Charlie-kompagniet og var udsendt af Jydske Dragonregiment i Holstebro.
I byen Kandahar blev tre afghanske politifolk dræbt af en vejsidebombe. Seks andre personer blev såret.
Den internationale styrke i Afghanistan har i alt mistet 293 mand i år, viser tal på den uafhængige hjemmeside iCasualties.org.
Præsident Barack Obama har besluttet, at de første 10.000 af næsten 100.000 amerikanske soldater i Afghanistan skal trækkes hjem i år, mens 23.000 skal trækkes hjem hen over sommeren næste år.
