Nokia advarer mod oplader: Kan give elektrisk stød
En tablet-oplader kan give elektrisk stød. Derfor opfordres forbrugere til at stoppe med at bruge den


 Hvis du har en oplader til tabletten Lumia 2520 fra elektronikgiganten Nokia, så stop med at bruge den.
Det er opfordringen fra Nokia selv, der torsdag offentliggør en advarsel til forbrugere i blandt andet Danmark.
Ved en intern kvalitetskontrol har Nokia fundet et muligt problem, som betyder, at den såkaldte AC-300-oplader til tabletten kan risikere at give elektrisk stød, hvis man kommer til at røre sin oplader, når den sidder i en tændt stikkontakt.
- Selv om vi ikke har modtaget henvendelser omkring dette mulige kvalitetsproblem, så er kvalitet og sikkerhed første prioritet i Nokia, siger Jo Harlow, der er vicedirektør for EVP Smart Devices, Nokia.
- Vi undskylder over for dem, der har købt en Lumia 2520, og vi arbejder på højtryk for at gøre ulejligheden så kortvarig som muligt, tilføjer han.
Det er et lille stykke plastik, som sidder på det udskiftelige stik, der kan rive sig løs. Hvis det sker, kan nogle af de interne komponenter udgøre en risiko for elektrisk stød.
Advarslen og opfordringen til at lade være med at bruge opladeren er til forbrugere i Danmark, Finland, Tyskland, Rusland, Schweiz, Østrig og Storbritannien.
Det gælder også personer, der har købt rejseopladeren.
I alt er omkring 30.000 opladere omfattet af advarslen. Dette tal inkluderer omkring 600 rejseopladere, som er købt i USA.
AC-300 er en oplader, som alene er produceret til Lumia 2520. Alle andre Nokia-opladere kan bruges som normalt.
