Arnfeldt: Ekstra Bladets noter holder ikke
Samtaler mellem journalist og tidligere skatteministers spindoktor udlægges meget forskelligt.


 Tidligere skatteminister Troels Lund Poulsens (V) daværende spindoktor Peter Arnfeldt afviser meget kraftigt, hvad Ekstra Bladets journalist Jan Kjærgaard har fortalt om samtalerne mellem journalisten og spindoktoren.
- Jeg kan ved gud grød ikke genkende hverken sproget eller indholdet i de såkaldte noter, han har gjort, siger Peter Arnfeldt under sin vidneforklaring i Skattesagskommissionen.
Ekstra Bladets journalist fremlagde tirsdag udskrifter af samtalerne for Skattesagskommissionen. Arnfeldt kan ikke genkende noget af det.
Samtidig afviser Peter Arnfeldt, at han har kritiseret Skats afgørelse i Thornings skattesag over for Jan Kjærgaard.
- Det vil jeg afvise. Det er lidt mærkeligt at skulle forholde sig til noget, der ikke eksisterer, siger Arnfeldt.
- Jeg kan ikke genkende noget, der står i alle de her noter, som er mine egne ord, siger han.
Ekstra Bladets journalist siger, at Arnfeldt beskyldte Thornings skattesag for ikke at være "clean".
Kjærgaard siger også, at Arnfeldt tilbød mundtligt at orientere ham om, hvad Arnfeldt opfattede som belastende dele af Thornings fortrolige skattepapirer.
Ifølge Kjærgaard slettede han sine optagelser af samtalerne med Arnfeldt omkring årsskiftet 2010/2011, fordi der ikke kom noget ud af historien. Men han har altså udskrevet dele af optagelserne.
Optegnelserne styrker dog næppe Kjærgaards forklaring, vurderer juraprofessor Eva Smith fra Københavns Universitet.
- Enhver kan komme og sige, at det her er en båndudskrift af en samtale, jeg har haft.
Så det er i princippet ikke mere værd end en mundtlig forklaring, siger hun.
- Det har jo ikke yderligere bevisværdi, fordi man skriver det ned på et stykke papir og siger, at det er en båndudskrift.
