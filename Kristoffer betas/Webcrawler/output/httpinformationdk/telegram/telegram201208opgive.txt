Mange opgiver at sælge boligen
Analyse af boligmarkedet tyder på, at mange danskere mister troen på at kunne sælge boligen.


 Udbuddet af ledige ejerboliger er faldet de seneste fire måneder. Ved udgangen af juli 2012 stor der næsten 64.000 boliger til salg. Det er 7678 færre end et år tidligere.
Men baggrunden for faldet er langtfra kun positivt.
En analyse foretaget af Realkreditrådet viser, at mange boliger bliver taget ud af markedet uden at være solgt.
Kun cirka halvdelen af de boliger, der fjernes fra boligmarkedet, udgår fordi de er blevet solgt. Hver anden bolig tages altså af markedet uden at være solgt.
- Faldet i udbuddet skyldes hovedsagelig to ting. Det ene er, at mange boliger bliver tager ud markedet, uden at de er blevet solgt. Og så kommer der ikke så mange nye boliger til, siger Peter Jayasmal, underdirektør hos Realkreditrådet, til Ritzau.
 Analysen tager ikke højde for, at en del af de boliger, der bliver tager ud af markedet, kort efter bliver sat til salg igen hos en anden mægler. Men det kan ikke være ret mange, vurderer Peter Jayasmal.
- Nå der kommer så få nye boliger ind på markedet, så tyder det på, at mange helt opgiver at have deres bolig til salg, og at der er mange, der opgiver på forhånd. Det vil sige, at de slet ikke sætter deres bolig til salg, siger han.
Det seneste år er der blevet taget cirka 6400 boliger af boligmarkedet om måneden. Men kun cirka 3200 af disse boliger optræder i salgsstatistikkerne.
I første kvartal af 2012 var det således kun hver anden af de boliger, der blev taget ud af markedet, der var blevet solgt. For fritidshuse var det 57 procent, der ikke var blevet solgt. For ejerlejligheder og parcel- og rækkehuse lå andelen på henholdsvis 45 og 50 procent.
I 2006 var det kun cirka hver fjerde bolig, der blev taget af markedet uden at være solgt.
