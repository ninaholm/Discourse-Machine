Jordskælv flytter havbund med 24 meter
Jordskælvet ved Japan har flyttet havbunden med 24 meter ved rystelsernes epicentret.


 Sidste måneds enorme jordskælv, der rystede det nordøstlige Japan, har flyttet havbunden tæt ved skælvets epicenter med hele 24 meter, siger den japanske kystvagt.
Skælvet målte 9,0 på richterskalaen og er et af de kraftigste jordskælv, der nogensinde er registret.
Havbundens ændringer efter skælvet er fire gange større end noget, Japan før har været udsat for.
Det største skælv i Japans kendte historie løftede havbunden ud for Miyagi-præfekturet med tre meter, siger kystvagten.
Skælvet og den efterfølgende 10 meter høje tsunami er skyld i, at næsten 28.000 mennesker er blevet dræbt eller meldt savnet i det nordøstlige Japan.
Desuden er skælvet skyld i den største atomkatastrofe i 25 år ved Fukushima-værket, der ligger cirka 240 kilometer nord for hovedstaden Tokyo.
Den japanske regering anslår, at omkostningerne efter jordskælvet og tsunamien kan løbe op i 300 milliarder dollar og gøre katastrofen til den dyreste naturkatastrofe nogensinde.

