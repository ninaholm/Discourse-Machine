Rapport: Indvandrere skal integreres hurtigere
Integrationsprogrammet skal forkortes, så indvandrere kommer hurtigere i job, anbefaler Carsten Koch-udvalg.


 To tredjedele af deltagerne i det integrationsprogram, der skal give indvandrere bedre forudsætninger for at klare sig i det danske samfund, kommer ikke i job eller uddannelse, og derfor skal programmet forkortes og gøres mere fleksibelt.
Sådan lyder anbefalingerne fra en ekspertgruppe under ledelse af den tidligere skatte- og sundhedsminister Carsten Koch, som har nærstuderet programmet.
- Der er behov for at se integrationsprogrammet efter i sømmene. To tredjedele af deltagerne er hverken kommet i arbejde eller uddannelse, når programmet afsluttes efter tre år, påpeger Carsten Koch i en pressemeddelelse.
Integrationsprogrammet skal i dag have et omfang på i gennemsnit 37 timer per uge og kan vare i op til tre år.
Udvalget anbefaler, at indsatsen kan tilpasses den enkeltes situation, og at maksimallængden sænkes til to år.
Desuden skal der højst gå to uger, fra en indvandrer ankommer til en kommune, til der afholdes den første samtale.
- Vi vil først og fremmest give kommunerne mere effektive incitamenter til at inddrage virksomhederne. Det er netop det virksomhedsrettede, der virker bedst i forhold til at få nyankomne i beskæftigelse, påpeger Carsten Koch.
Udvalget foreslår desuden, at man indfører en "tværfaglig vurdering" af de indvandrere, der fortsat ikke er kommet i arbejde ved integrationsprogrammets afslutning.
Anbefalingerne om integrationsprogrammet er fremskyndet af regeringen på grund af den stigende tilstrømning af flygtninge, og beskæftigelsesministeren medgiver, at der skal ske noget med programmet.
- Det er vigtigt for os, at vi får forbedret integrationsprogrammet, for det fungerer ikke godt nok i dag, siger Henrik Dam Kristensen (S) og uddyber:
- Vi skal have en integrationsindsats, der bygger på ret og pligt og sikrer, at flygtninge, der er i stand til det, medvirker til hurtigst muligt at finde en plads på det danske arbejdsmarked og i det danske samfund.
Hos Venstre mener man, at Koch-udvalgets anbefalinger "langt fra" er nok til at sikre en bedre integration.
Lige nu koster dårlig integration det danske samfund 17 milliarder kroner årligt, så der skal tages hårdere fat, mener Venstres beskæftigelsesordfører, Hans Andersen.
Venstre forslår konkret, at flygtninge og indvandrere skal starte på en ydelse svarende til SU. I takt med at de tager uddannelse og på anden vis integrere sig, kan de stige til kontanthjælpsniveau.
