Kun storbyer får garanti for superlyntog
Det er kun København, Aarhus, Odense, Aalborg og Esbjerg, der kan være sikre på nye superlyntog.


 Regeringen, Dansk Folkeparti og Enhedslisten er enige om en aftale om hurtigere tog i Danmark. Men det er kun borgerne i de fem største byer, der kan være sikre på, at superlyntogene stopper hos dem.
Det fremgår af aftalen om togfonden. Her er kun København, Aarhus, Odense, Aalborg og Esbjerg, der er skrevet ind som sikre stoppesteder. Den endelig køreplan fastlægges først senere.
Dermed er en række byer i Jylland og på Sjælland pludselig igen i spil som stoppested for superlyntogene.
Frem til nu har regeringen arbejdet med 10 såkaldt "prioriterede korrespondancer" - altså stationer på hovedlinjen, hvor superlyntogene har skullet stoppe.
Det har afført kritik fra blandt andre Vejle, Skanderborg og Hobro i Jylland, mens Enhedslisten har krævet, at Ringsted på Sjælland også blev prioriteret.
- Vi er imødekommet på en række felter. Ringsted er igen i spil som et sted, superlyntogene kan stoppe, siger Henning Hyllested, trafikordfører fra Enhedslisten.
Han fastslår, at det ikke giver mening at lægge sig fast på en køreplan allerede nu, fordi transportbehovet kan ændre sig - og Danmark i teorien kan ende med at købe tog, der kan køre endnu hurtigere end forventet.
Dermed bliver der plads til flere stop i regeringens timemodel. Selvom der ikke er nogen garantier er Henning Hyllested dog overbevist om, at Ringsted vil komme med:
- Timemodellen fastlægger man om 12 år, når togfondprojekterne er færdiggjort. Og jeg er helt overbevist om, at man ender med at stoppe i Ringsted, fordi det er et helt centralt knudepunkt på Sjælland, siger Henning Hyllested.
Togfonden indeholder i alt 28,5 milliarder kroner, som regeringen samt DF og EL har fundet ved ændret beskatning af de selskaber, der henter olie op af Nordsøen. Pengene er øremærket til at skabe hurtigere og bedre togdrift i Danmark.
