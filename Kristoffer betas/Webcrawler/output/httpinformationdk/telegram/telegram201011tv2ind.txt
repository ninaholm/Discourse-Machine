TV 2 indfrier statslån
TV2 har solgt sit sendenet. Og pengene bruges til at indfri statslån, oplyser kanalen.


 TV2 har betalt sit statslån ud, som koncernen fik i 2008. Stationen har dog fortsat underskud på sin hovedkanal, oplyser koncernen i regnskabet for 3. kvartal.
- TV2 har selv løst sit gældsproblem og modtager ingen aktuel statslig støtte, siger finansdirektør Peter Normann i en kommentar.
Samlet viser koncernens regnskab et overskud for årets tre første kvartaler på 25 millioner kroner mod et overskud på 67 millioner i samme periode året før.
Men bag tallene er der stor forskel på, hvem der er, der tjener penge til TV2. Hovedkanalen har et underskud før skat på 225 millioner kroner, mens nichekanalerne giver et overskud på 250 millioner før skat.
Omsætningen er steget med syv procent til 1497 millioner kroner. Reklameomsætningen er steget med fem procent til 884 millioner, mens tv-abonnementsomsætningen er steget med seks procent til 483 millioner.
- For hele 2010 forventes samlet et overskud før skat af fortsættende aktiviteter. Vi forventer et betydeligt underskud på hovedkanalen, siger Peter Normann.
