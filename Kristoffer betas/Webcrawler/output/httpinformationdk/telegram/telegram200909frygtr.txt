Frygt for resistente bakterier



 Det er blevet langt sværere at behandle nyopererede eller svækkede patienter, der har fået en infektion med klebsiella-bakterier, som i værste fald giver blodforgiftning.
 Det skyldes, at forbruget af bredspektrede antibiotika er steget, og derfor er forekomsten af resistente klebsiella-bakterier steget markant, viser Danmap-rapporten for 2008. 
 Dødeligheden er høj - op til 40 til 50 procent ved blodforgiftning forårsaget af bakterien. 
 Fordelen ved bredspektrede antibiotika er, at de kan anvendes til behandling, før man ved hvilke bakterier, der forårsager infektionen. Men ulempen er, de ofte også dræber nyttige og uskadelige bakterier.
 - Niveauet af resistens over for flere af de antibiotika, der er vigtige til behandling af en række alvorlige infektionssygdomme, er nu på højde med visse sydeuropæiske lande, siger overlæge Niels Frimodt-Møller fra Statens Serum Institut i en kommentar til undersøgelsen.
 Det er fortsat muligt at behandle klebsiella-bakterier i Danmark. I udlandet er der imidlertid i stigende omfang rapporter om panresistente klebsiella-bakterier, det vil sige bakterier, der er resistente over for alle antibiotika. Ingen antibiotika kan altså behandle infektioner forårsaget af sådanne bakterier.
 - Fortsætter udviklingen, kan lignende situationer også forekomme i Danmark. For at komme de resistente bakterier til livs er der behov for kun at bruge de bredspektrede antibiotika til de allernødvendigste behandlinger, siger Niels Frimodt-Møller.
