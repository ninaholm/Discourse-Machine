Jyder med gigt venter længe på behandling
Jyder og fynboer venter langt længere på at komme i behandling for gigtsygdomme end danskere i Østdanmark.


 Har du gigt og bor i Jylland kan du godt indstille dig på at vente over et år på at komme til forundersøgelse på et sygehus. Og jyderne venter næsten fire gange så lang tid som sjællænderne.
Det viser en opgørelse, som Fokusmagasinet om sundhed og forebyggelse har lavet.
Den gennemsnitlige ventetid i Vestdanmark på en forundersøgelse er 70 uger, mens den på Sjælland er 13 uger. I vest topper Holstebro Sygehus med en ventetid på 364 uger, men selv med det sygehus taget ud af statistikken er ventetiden i Vestdanmark stadig markant højere - 49 uger - end i Østdanmark. Det er også østdanskerne, der har langt de fleste speciallæger inden for gigtområdet. Set i forhold til befolkningstallet er der tre gange så mange gigtlæger - reumatologer - i Østdanmark som i Vestdanmark.
Formanden for Gigtforeningen Lene Witte kalder situationen alvorlig.
- Det er uhyre vigtigt, at man hurtigt bliver diagnosticeret og kommer i den rigtige behandling. Især for betændelsesgigtsygdomme som for eksempel leddegigt kan det have fatale konsekvenser ikke at blive behandlet i tide. 40 procent vil have ledødelæggelser, hvis de ikke bliver behandlet inden for et år, siger Lene Witte.
Formand for Danske Regioners sundhedsudvalg Ulla Astman (S) beklager den lange ventetid i Vestdanmark.
- Men det er begrænset, hvad vi kan gøre, fordi de få reumatologer, der er, foretrækker at arbejde i Østdanmark, siger hun og opfordrer Sundhedsstyrelsen til at medvirke til en anden fordeling af speciallægerne. 
- I hovedstaden kan man jo knap vende sig for privatpraktiserende speciallæger, mens man hos os andre stort set ikke har nogen, siger Ulla Astman, som er regionrådsformand i Nordjylland.
