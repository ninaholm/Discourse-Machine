Israelsk uenighed om Gaza



 Der er ikke nogen ny israelsk offensiv på vej i det Hamas-kontrollerede Gaza, understreger Israels forsvarsminister, Ehud Barak, i dag.
 - Det er ikke vores intention at starte en "Operation Cast Lead 2", siger Barak i et interview og henviser til Israels betegnelse for den 22 dage lange krig i Gaza.
 Lørdag erklærede udenrigsminister Tzipi Livni ellers, at Israel, om nødvendigt, vil iværksætte en ny offensiv i Gaza, hvis raketbeskydningen over grænsen ikke indstilles.  
 Både Barak, leder af Arbejderpartiet, og Livni, formand for det regerende Kadima-parti, er kandidater til premierministerposten ved valget i Israel den 10. februar, hvor den højreorienterede Likud-leder Benjamin Netanyahu står til sejr.
 Også den israelske premierminister, Ehud Olmert, har advaret om "uforholdsmæssigt kraftige" angreb mod Hamas efter fortsatte raketangreb på mål i Israel.
