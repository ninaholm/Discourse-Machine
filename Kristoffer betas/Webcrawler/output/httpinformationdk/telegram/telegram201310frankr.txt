Frankrig tilkalder USA's ambassadør om NSA-skandale
Skandalerne omkring det amerikanske efterretningsorgan får Frankrig til at indkalde USA's ambassadør i Paris


 
	Frankrigs udenrigsministerium har indkaldt USA's ambassadør i Paris for at klage over spionage, som er blevet afsløret i avisen Le Monde, skriver AFP.

	Ifølge afsløringerne i Le Monde og i det tyske nyhedsmagasin Der Spiegel har den amerikanske efterretningstjeneste NSA hemmeligt optaget mange millioner telefonopkald i Frankrig.

	Den franske indenrigsminister, Manuel Valls, betegner afsløringerne som "chokerende".

	Det amerikanske spionageorgan skal have optaget 70,3 millioner telefonopkald over en periode på 30 dage - mellem den 10. december og den 8. januar i år, skriver Le Monde i sin onlineudgave med henvisning til de dokumenter, som er lækket af den spionageanklagede amerikanske eks-agent Edward Snowden.

	NSA har ifølge dokumenterne automatisk aflyttet samtaler fra visse telefonnumre i Frankrig og ligeledes optaget tekstbeskeder i et program, der har kodenavnet "US-985 D."

	Le Monde skriver, at dokumenterne synes at vise, at NSA ikke kun gik efter personer, der var mistænkt for at have tilknytning til terrorisme - men også mod højtstående personer fra Frankrigs erhvervsliv og fra landets politiske liv.

	Valls siger, at afsløringerne kræver "meget præcise forklaringer og redegørelser fra de amerikanske myndigheder i de kommende timer.

	De kraftige reaktioner i Frankrig kommer, samtidig med at de mexicanske myndigheder retter voldsom kritik mod USA efter rapporter om, at NSA spionerede mod Felipe Calderon, der var Mexicos præsident fra 2006 til 2012.

	Ifølge det tyske nyhedsmagasin Der Spiegel hackede en specialafdeling i efterretningstjenesten NSA sig ind i Calderons e-mail i maj 2010.

	NSA skal via serveren i regeringskontorerne også have hacket sig ind på andre mexicanske regeringsmedlemmers mailkonti.

	Det mexicanske udenrigsministerium kalder den påståede spionage "for uacceptabel, ulovlig og i strid med mexicansk lovgivning og i strid med folkeretten."

