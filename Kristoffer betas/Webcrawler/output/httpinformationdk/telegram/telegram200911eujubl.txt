EU jubler over tjekkisk traktatafgørelse



 Den tjekkiske forfatningsdomstols afvisning af en tjekkisk klage over Lissabontraktaten modtages med glæde i EU. 
 EU-lederne jubler over, at mange år med gentagne traktatforsinkelser endeligt ser ud til at få en ende.
 - Jeg er ekstremt glad for, at Tjekkiets forfatningsdomstol har banet vejen for ratifikationen af Lissabontraktaten, siger EU-Kommisionens formand, José Manuel Barroso, i en skriftlig erklæring.
 - Ingen nye unødvendige forsinkelser bør forhindre Lissabontraktatens ikrafttrædelse, fortsætter han.
 Barroso håber, at der snarest muligt bliver klarhed om, hvem der skal besætte de to nye topposter som EU-formand og EU-udenrigsminister. Derefter vil han bede EU-landene om at indsende en komplet liste med kommissærkandidater, så han kan få nedsat en ny kommission. 
 Den nuværende kommission arbejder i øjeblikket på nedsat blus som en midlertidig forretningskommission, efter at kommissionens mandat udløb den 1. november.
 Også EU-Parlamentets formand, Jerzy Buzek, glæder sig over domstolens afgørelse og ser frem til at få den endelige traktatunderskrift fra Tjekkiets præsident, Vaclav Klaus.
 - Den sidste forhindring er ryddet af vejen, for at Klaus kan underskrive og færdiggøre ratifikationen. Traktaten bør nu træde i kraft ved udgangen af året, siger Buzek til Reuters.
 I Bruxelles peger flere på, at det kan gå endnu stærkere, så traktaten allerede kan træde i kraft den 1. december. Men det afhænger af, hvornår præsident Klaus sætter sin endelige underskrift på traktaten.  
