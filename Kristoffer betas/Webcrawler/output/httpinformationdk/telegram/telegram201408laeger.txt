Læger: Nej tak til længere åbningstid
Praktiserende læger afviser regeringens forslag om at holde åbent i aftentimerne. Det vil ramme ældre og svage


 Regeringens plan om at udvide åbningstiden hos de praktiserende læger støder på modstand i Praktiserende Lægers Organisation (PLO).
Mens sundhedsminister Nick Hækkerup (S) i et nyt sundhedsudspil lægger op til, at danskerne skal kunne gå til læge i aftentimerne, peger lægerne på, at der ikke er tilstrækkeligt med praktiserende læger til at virkeliggøre planen.
- Gennem de seneste år er vi blevet pålagt flere opgaver og samtidig blevet færre læger. Det rimer ikke, at man nu ønsker, at vi også skal arbejde om aftenen, siger Bruno Melgaard Jensen, formand for PLO.
- I stedet for at bruge ressourcer på at holde længere åbent, så burde regeringen sørge for at sikre flere praktiserende læger, så også de tyndt befolkede egne af landet var dækket.
Han peger på, at det vil ramme de svage patienter, hvis lægerne skal arbejde om aftenen. For så vil de ikke kunne være der ligeså meget i dagtimerne.
- Man taler om, at den erhvervsaktive mand skal kunne komme til læge efter arbejde, men det er den patientgruppe, som bruger os mindst, fordi de som hovedregel er raske.
- Vi skal være bedst tilgængelige for de patienter, der bruger os mest, og det er ældre, svage og de kronisk syge. Patienter, som har et stort ønske om at komme til hos samme læge hver gang, siger Bruno Melgaard Jensen.
 Han mener desuden, at det nuværende system er tilstrækkeligt til at sikre lægebehandling.
- Når de praktiserende læger lukker, typisk klokken 16, tager velfungerende lægevagtsordninger over i fire ud af fem regioner.
- Her er det praktiserende læger, der tager sig af diagnostik og behandling. Så vi synes, at patienterne allerede kan få behandling døgnet rundt.
