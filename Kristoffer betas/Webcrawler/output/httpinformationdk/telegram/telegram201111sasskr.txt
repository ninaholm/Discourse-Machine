Sass har ikke krav på offentliggørelse
PET har næppe lyttet med på følsomme politiske samtaler, som Henrik Sass Larsen har ført, siger juraprofessor.


 Henrik Sass Larsen (S) kan ikke gøre krav på at få offentliggjort PET's rapport, der vendte tomlen ned for hans sikkerhedsgodkendelse som minister.
Og det er ikke sandsynligt, at PET har lyttet med på politisk følsomme samtaler, sådan som Sass Larsen sætter spørgsmålstegn ved.
 Det siger juraprofessor Eva Smidt.
Når PET oplyser, at der ikke er foregået aflytning eller efterforskning rettet mod Henrik Sass Larsen, så må det være sådan, at PET i givet fald kun har overhørt ham i telefonsamtaler, såfremt Sass Larsen har talt med andre, som der har været rettet efterforskning imod, siger Eva Smidt.
 - Vi ved jo ikke, hvad der foregår af efterforskning. Så man kan ikke forlange af PET, at rapporten offentliggøres - det kan jo ødelægge andre ting, de har gang i, siger juraprofessoren.
Hun påpeger, at folk, som får deres telefon aflyttet, taler med mange helt uskyldige mennesker, som politiet så også kommer til at høre på.
Men hvis Sass Larsen ikke selv har været mål for telefonaflytning, så har PET kun lyttet med på de samtaler, som Sass Larsen har haft med bekendte, som PET har haft en retskendelse på at måtte aflytte, siger Eva Smidt.
- Det der med, at PET skulle have aflyttet politiske samtaler, er ikke relevant, med mindre PET har haft en efterforskning rettet mod andre politikere, siger juraprofessoren.
