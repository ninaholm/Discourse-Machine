SF: Donor-Danmark skal sende et signal til Uganda
Det er fuldstændig uacceptabelt, siger SF-ordfører om anti-homolov i Uganda og bakker op om ændret bistand.


 Danmark skal som donorland sende et signal til den ugandiske regering om, at landets nye anti-homolov er fuldstændig uacceptabel.
Det siger udviklingsordfører Trine Mach (SF) til Ritzau.
Hun bakker dermed op om handels- og udviklingsminister Mogens Jensen (S), der vil omlægge en del af den danske udviklingsbistand til det afrikanske land.
- Frem for bare at lukke kassen i, hvilket formentlig vil komme homoseksuelle i Uganda til skade, så synes jeg, at det er en klog model, som Mogens Jensen har valgt med, at vi ikke går igennem statsapparatet, siger Trine Mach.
Ønsket hos udviklingsordføreren er, at bistanden i højere grad går udenom det ugandiske statsapparat og i stedet til civilsamfundet eller til den private sektor.
- Det er vigtigt at sige, at det er uacceptabelt med den type lovgivning, og at det selvfølgelig har konsekvenser i forhold til de penge, vi giver til landet, fastslår Trine Mach og fortsætter:
- I stedet for bare at stoppe bistanden og dermed lukke for dialogen, så bør man fastholde støtten til landet og indgå i en kritisk dialog med styret om, hvordan Danmark ser på det her, og hvordan man skal forsvare menneskerettighederne.
Danmark vil ifølge udviklingsordføreren sende det rette signal ved at blive ved med at være tilstede i Uganda og bruge situationer som den pågældende til at føre en dialog med de enkelte regeringer.
- Det handler i virkeligheden om, at den gruppe af mennesker, der er homoseksuelle, ikke skal opleve negative konsekvenser på baggrund af den reaktion, som vi laver, siger udviklingsordføreren.
Der skal derfor ikke opstå en risiko ved at indefryse eller standse bistanden, som nemt kunne føre til, at gruppen af homoseksuelle i Uganda vil få skylden for, at der nu skulle komme færre penge til den ugandiske regering eller til landet, påpeger Trine Mach.
Den ugandiske anti-homolov betyder blandt andet, at homoseksuelle kan idømmes livsvarigt fængsel.
