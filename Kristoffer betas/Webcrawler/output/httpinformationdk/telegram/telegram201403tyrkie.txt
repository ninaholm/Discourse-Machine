Tyrkiets regering griber ind over for YouTube
Ifølge lokale medier er der nedlagt forbud mod YouTube i Tyrkiet på grund sikkerhedsspørgsmål.


 Den tyrkiske telestyrelse TIB siger, at den har taget visse "administrative tiltag" over for YouTube - en uge efter de tyrkiske myndigheders blokering af Twitter, som en domstol har beordret genåbnet.
Ifølge lokale medier er der nedlagt forbud mod YouTube. Regeringskilder siger til Reuters, at der er skredet ind, efter at der var lækket lydoptagelser om Syrien, hvilket kunne skade sikkerheden.
Tyrkiets premierminister, Recep Tayyip Erdogan, kalder lækagen af optagelserne for "ondskabsfuld."
- Der føres forhandlinger med YouTube, som vil blive genåbnet, hvis det pågældende materiale fjernes, siger kilder tæt på premierministeren.
En tyrkisk domstol ophævede onsdag et forbud mod Twitter.
 Forbuddet blev nedlagt af regeringen for seks dage siden.
Regeringen greb ind over for Twitter, da der her var fremsat mange beskyldninger i forbindelse med en omfattende korruptionssag i Erdogans regering.
Erdogans regering er kastet ud i sin værste krise i forbindelse med vedholdende protester og stadige beskyldninger om korruption, som er i omløb på sociale medier og på tusindvis af hjemmesider, der også er blevet forbudt.
Erdogan siger, at mange "falske og fabrikerede" lydoptagelser er i omløb for at kompromittere ham.
 Twitter-forbuddet trådte i kraft den 20. marts, da Erdogan svor, at han ville "udslette" det sociale medie, fordi det ikke havde fjernet "illegalt materiale" fra dets indhold, hvilket domstolen havde givet ordre til.
Forbuddet blev fordømt mange steder - også af FN's kommissær for menneskerettigheder - og Erdogan og hans Retfærdigheds- og Udviklingsparti synes at være blevet blameret langt uden for Tyrkiets grænser af affæren.
Mange af Tyrkiets 10 millioner brugere af Twitter har forstået at omgå forbuddet og har tweetet via mobiltelefoner eller private netværk.
