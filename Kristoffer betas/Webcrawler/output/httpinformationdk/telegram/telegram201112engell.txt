Engell: Thorning må reagere på lussing
Thorning skal sætte en ny dagsorden for at vende de dårlige meningsmålinger, siger kommentator Hans Engell.


 - Det er en syngende lussing til statsminister Helle Thorning-Schmidt (S).
Sådan vurderer politisk kommentator Hans Engell, at Lars Løkkes blå hold får 94 mandater mod de kun 81 røde mandater, der står bag statsminister Helle Thorning-Schmidt i Voxmeters seneste meningsmåling for Ritzaus Bureau.
- Helle Thorning kan ikke satse på, at lækage- eller skattesager redder hende igennem. Sagerne har ikke ramt Venstre.
- Målingen er en fantastisk nytårs-opsang til Helle Thorning om, at hun må gøre sit regeringsprojekt mere tydeligt, siger Hans Engell.
Socialdemokraterne er i målingen tyve mandater efter Venstres 56 mandater.
Venstre har ellers været i fokus, siden undersøgelseskommissionen omkring Thornings skattesag tog dagsordenen, påpeger Hans Engell.
Alligevel efterlyser han en ny dagsorden fra regeringen.
- Ellers vil det billede sætte sig fast, at den blå overvægt er så tydelig, at Helle Thorning kommer til at ligne en vikar på statsministerposten, siger han.
SF har tabt halvt procentpoint, siden udenrigsminister Villy Søvndal (SF) skabte tvivl om den danske holdning til eurolandenes finanspagt.
Det gav usikkerhed om regeringens linje og smæk fra De Radikales gruppeformand Marianne Jelved, understreger han.
- SF's tilbagegang er formentlig en blanding af, at Villy ikke kom særlig stærkt gennem EU-debatten.
- Han indkaldte landsledelsen under stærkt pres fra SF's bagland. Desuden slår SF's ministerhold ikke særlig meget igennem, mener Hans Engell.
De Radikales fremgang i målingen undrer Hans Engell, når nu Margrethe Vestager ikke har sat sig igennem den seneste uge, vurderer han.
- Deres ministerhold glimrer lidt ved deres fravær bortset fra klimaminister Martin Lidegaard, siger Hans Engell.
