Henrik kan blive konge



 En uventet fødselsdagsgave kan være på vej til prins Henrik, der netop er fyldt 75. I Folketinget er et flertal af politikerne nu åbne over for, at han kan blive konge, skriver Berlingske Tidende fredag.
 Dermed er prinsen kommet et skridt nærmere den ligestilling, som han mere eller mindre direkte har plæderet for ved flere lejligheder. Senest i tirsdags fik han udtrykt sin utilfredshed med kun at være "prins" i forbindelse med den netop overståede folkeafstemning om ligestilling af kønnene i forhold til at arve tronen. 
 - Jeg håber, at mænd vil blive lige så ligestillede som piger, sagde prins Henrik og bragte dermed en debat op, som han selv satte i gang i 2002, hvor han blandt andet gjorde opmærksom på, at ingen kunne finde på at titulere hans svigermor som prinsesse Ingrid. 
 Men nu vil et flertal i Folketinget se positivt på det, hvis kongehuset formulerer et ønske om at prinsen skal kaldes konge.
 - Jeg vil godt slå fast, at embedet indebærer det samme som nu, men hvis der er et ønske om at kalde regentens mand for konge, så er jeg meget åben over for det. Men det må komme som et ønske fra det samlede kongehus, siger de Konservatives politiske ordfører Henriette Kjær til Berlingske Tidende.
 Hun bakkes op af de Radikales ligestillingsordfører Lone Dybkjær og Socialdemokraternes politiske ordfører Henrik Sass Larsen. Også Dansk Folkepartis Peter Skaarup lover at se på en henvendelse med åbent sind, mens Venstre er lodret imod.

