S står fast på 24-års-regel efter næste valg
Socialdemokraterne vil bevare 24-års-regel og tilknytningskrav, også efter næste valg, siger Henrik Sass Larsen


 Socialdemokraterne vil også efter næste valg gå ind for en bevarelse af 24-års-reglen og tilknytningskravet, som den tidligere VK-regering indførte tilbage i 2002.
Det understreger partiets erhvervs- og vækstminister, Henrik Sass Larsen, fredag i debatprogrammet "1240 K" på TV2 News.
De øvrige regeringspartier, De Radikale og SF, har tidligere markeret sig som skarpe kritikere af 24-års-reglen, men de har i regeringsgrundlaget accepteret 24-års-reglens bevarelse i denne valgperiode.
- 24-års-reglen og tilknytningskravet ligger fast, siger Henrik Sass Larsen.
På spørgsmålet om, hvorvidt det kun gælder i denne valgperiode, svarer Henrik Sass Larsen:
- Nej, det står fast. Vi kommer ikke til at ændre syn på, at der er grænser for, hvor mange vi kan få her til landet og integrere. Sådan vil det være.
Venstres Claus Hjort Frederiksen, der også deltog i debatprogrammet, tog herefter ordet og spurgte Sass Larsen:
- Garanterer du, at 24-års-reglen ikke ændres i et nyt regeringsgrundlag?
- Garantere mig her og der. Ja, vi står fast på 24-års-reglen og tilknytningskravet, lød svaret fra erhvervs- og vækstministeren, der samtidig slog fast, at det var "så tæt man kan komme på en garanti".
De radikale har tidligere talt åbent for, at 24-års-reglen bliver kastet på møddingen efter næste valg.
- Vi synes, at den her regel hører en helt anden tid til. Dengang Dansk Folkeparti bestemte dansk udlændingepolitik, lød det i slutningen af december 2011 fra de radikales daværende indfødsretsordfører, nuværende socialordfører, Zenia Stampe.
- Vi er kede af, at vi ikke fik den afskaffet i forbindelse med regeringsskiftet, fastslog hun ved den lejlighed.
