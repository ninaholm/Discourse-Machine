Bortførte kvinder fundet i live efter 10 års forsvinden
Politiet har anholdt tre brødre i spektakulær kidnapningssag fra Cleveland. Tre forsvundne kvinder er fundet.


 En højst usædvanlig historie udspiller sig netop nu i USA.
I storbyen Cleveland er tre unge kvinder, som har været forsvundet sporløst i omkring 10 år, pludselig fundet i live. Meget tyder på, at de har været bortført af en eller flere kidnappere, som har holdt kvinderne fanget i et hus.
Tre mænd, som alle er i 50'erne, er anholdt i sagen. De menes at være brødre, skriver nyhedsbureauet Reuters.
Kvinderne blev fundet mandag i det tilsyneladende helt almindelige hus, der ligger i et boligområde syd for byens centrum - ikke langt fra, hvor mindst to af dem blev set sidste gang.
Der blev slået alarm, efter at en tilfældig nabo i området hørte skrig fra huset og kom ilende dertil.
Her kom han i kontakt med en desperat kvinde, som bad ham om straks at ringe til politiet på sin mobiltelefon. Så fik hun røret.
- Hjælp mig! Jeg er blevet kidnappet, og jeg har været forsvundet i 10 år, og jeg er her. Jeg er fri nu, sagde kvinden, som hedder Amanda Berry, i alarmopkaldet, som tv-kanalen CNN har afspillet.
Alle tre kvinder befinder sig nu på hospitalet, hvor de lader til at have det godt efter omstændighederne, lyder det fra politiet i Cleveland.
De har anholdt en 52-årig mand og samtidig indkaldt til pressemøde. Her vil der blive kastet mere lys over, hvad der er op og ned i sagen. Amerikanske medier rapporterer, at den anholdte arbejder som chauffør på en skolebus.
Siden har Clevelands politi tirsdag morgen dansk tid fortalt, at antallet af anholdte nu er oppe på tre. De to andre, som også begge er mænd, er henholdsvis 50 og 54 år gamle.
Byens borgmester, Frank Jackson, er glad for at have modtaget nyheden om de fundne kvinder, som han identificerer ved navn.
- Vi er taknemmelige for, at Amanda Berry, Gina DeJesus og Michelle Knight er blevet fundet i live, skriver han på Twitter.
- Vi har mange ubesvarede spørgsmål angående denne sag, og efterforskningen er i gang. Igen, jeg er taknemmelig for, at disse tre unge kvinder er fundet og er i live, tilføjer borgmesteren.
Ifølge Reuters blev den nu 26-årige Amanda Berry kidnappet i 2003, mens 23-årige Gina DeJesus forsvandt i 2004 i en alder af 14. Den lidt ældre Michelle Knight menes at have været 20, da hun forsvandt i 2002.
Flere medier skriver, at der muligvis også var flere børn i huset, som de unge kvinder blev fundet i. Huset ligger på Seymour Avenue i Cleveland, oplyser politiet på Twitter.
