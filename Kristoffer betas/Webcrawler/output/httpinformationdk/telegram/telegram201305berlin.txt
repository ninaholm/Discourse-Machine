Berlingske-ejer har fået ny chef
Den britiske mediekoncern Mecom, som ejer Berlingske Media, har rykket rundt på centrale ledelsesposter.


 Berlingske Medias ejer, britiske Mecom, har ansat en tidligere investeringsbankmand Rory Macnamara som non-executive bestyrelsesformand, mens bestyrelsesformand Stephen Davidson bliver ny administrerende direktør.
Macnamara, som er bestyrelsesformand hos Dunedin Income Growth Investment Trust PLC, har været direktør hos investeringsbanken Lehman Brothers indtil 2001.
Den britiske mediekoncern har fyret medarbejdere, skåret på udgifter og solgt aktier for at overleve den negative effekt af et forringet annoncemarked.
Mediekoncernen har base i London.
Mecom har længe haft planer om at sælge de danske aktiviteter.
Onsdag kom det frem, at Den Sydvestjyske Venstrepresse (DSVP) forhandler med Berlingske Media om at købe Berlingske Medias andel af Syddanske Medier.
Forhandlingerne kan betyde, at Berlingske Media sælger 50 procent af Syddanske Medier og 100 procent af fem ugeaviser i Syd- og Sønderjylland, Dagbladet Ringkøbing-Skjern, Ugeavisen Ringkøbing, Ugeposten Skjern og Jysk Avistryk i Vonsild samt en andel af ugeavisen Vesterhavsposten til Den Sydvestjyske Venstrepresse.
Syddanske Medier udgiver blandt andet dagbladet JydskeVestkysten.
