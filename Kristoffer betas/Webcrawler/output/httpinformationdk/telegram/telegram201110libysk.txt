Libysk overgangsleder besøger Sirte
TNC-leder er på besøg i Gaddafis fødeby, hvor oprørsstyrker forsøger at knuse den sidste modstand fra regimet.


 Mens libyske oprørsstyrker kæmper for at få bugt med de sidste lommer af modstand fra Gaddafi-styret i Sirte, var lederen af oprørernes overgangsråd (TNC) tirsdag på besøg i byen.
En Reuters-korrespondent så TNC-leder Mustafa Abdel Jalil stå på ladet af en bil, mens oprørssoldater affyrede skud op i luften og råbte "Libyen, Libyen!".
De seneste dages meldinger tyder på, at Muammar Gaddafis fødeby er tæt på at falde til oprørsstyrkerne. Tidligere på dagen meddelte TNC, at de nu har kontrol over politiets hovedkvarter i byen.
Sirte er en af det gamle regimes få tilbageværende bastioner. Byen har høj symbolsk værdi, fordi det gamle regime ophøjede den til en form for reservehovedstad, og ikke mindst fordi det er Gaddafis fødeby.
Hvis byen falder til oprørerne, vil det styrke TNC's kontrol i Libyen markant og give rådet mulighed for at fokusere på genopbygningen af landet.
En oprørskommandant siger til Reuters, at Gaddafis soldater indædt forsvarer deres to sidste distrikter i byen, fordi en af den afsatte leders sønner - Motassim Gaddafi, der har været sikkerhedsrådgiver for sin far - befinder sig sammen med dem.
Byen har været belejret af TNC-styrker siden 15. september.
