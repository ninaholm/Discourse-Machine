Svensk S-formand tæt på at trække sig
Socialdemokraternes formand i Sverige, Håkan Juholt, går af ved et pressemøde i eftermiddag, skriver medier.


 De svenske socialdemokraters omstridte formand, Håkan Juholt, vil på et pressemøde lørdag eftermiddag meddele, at han går af.
Det rapporterer de svenske tv-stationer SVT og TV4.
Pressemødet kommer mindre end et døgn efter, at Socialdemokraternas forretningsudvalget efter et stormfuldt møde udtrykte tillid til ham.
Svenske medier skriver imidlertid, at en betingelse for at udtrykke tillid til Juholt var, at han trækker sig som formand.
Juholt, der kun har været formand i 10 måneder, har mistet popularitet, og det samme har Socialdemokraterna, der i øjeblikket kun har 25 procent af vælgerne bag sig.
Partiformanden er kommet i uføre, efter at det i efteråret blev afsløret, at han har sjusket med afregninger for kørselsgodtgørelser fra Riksdagen.
Kort efter nytår opstod der vild opstandelse i partiet, da det kom frem, at Juholt, stik imod tidligere løfter, har droppet et forslag om at hæve understøttelse til arbejdsløse, hvis han kom til magten.
Det gjorde fagbevægelsen rasende, og flere fagforbund krævede hans afgang. Det samme har adskillige partiafdelinger gjort i de seneste dage.
Pressemødet lørdag eftermiddag holdes klokken 15.00 i Juholts hjemby Oskarshamn.
