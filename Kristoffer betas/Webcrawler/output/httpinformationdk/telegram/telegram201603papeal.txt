Pape: Der vil altid være knaster i det blå flertal
Nervekrigen med statsminister Lars Løkke Rasmussen er slut, og trods blå krise har K-formanden intet fortrudt.


 Venstre, Dansk Folkeparti, Liberal Alliance og De Konservative kommer til at have flere slagsmål fremover.
Det fastslår K-formand Søren Pape Poulsen, som i slutningen af sidste måned spillede en hovedrolle i det politiske drama blandt de borgerlige partier.
- Der vil altid være knaster i det her flertal, fordi vi er fire forskellige partier med forskellige holdninger. På det grønne område vil der være knaster på grund af os, på det skattepolitiske vil DF blive set som en knast og så videre.
- Det er sundt nok, at vi er valgt på forskellige grundlag. Der er fortsat mere, der binder os sammen end det modsatte. Det handler om, at vi skal blive bedre til at tale med hinanden, siger Pape til Ritzau
Statsminister Lars Løkke Rasmussen spillede en anden hovedrolle i krisen, mens den nu afgåede miljø- og fødevareminister Eva Kjer Hansen havde den vigtige birolle, som var krisens årsag på grund af nogle omstridte regnemetoder i landbrugspakken.
Regeringens mindste støtteparti havde mistet tilliden til Eva Kjer Hansen, og hun måtte gå af.
Pape lader til at have pumpet lidt selvtillid ind i kroppen efter den direkte duel med Løkke, der er kendt for at være en benhård politisk modstander.
- Mange har spurgt mig, om det ikke var forfærdeligt, om Løkke skældte mig ud, og om jeg kunne holde til det. Til det vil jeg sige: Jeg er leder af et selvstændigt parti, og der er ingen, der skal skælde mig ud.
- Var det sket, havde jeg bare rejst mig og gået. Dialogen var ganske ordentlig. Ingen bestemmer over mig. Det var ikke uhyggeligt for mig at stå i situationen, siger Pape.
Han henviser blandt andet til et møde blandt de borgerlige partier i Statsministeriet, hvor der til sidst kun var Pape og Løkke tilbage.
Mange tænkte i den situation tilbage på formandskampen i Venstre i 2014. Dengang stod Løkke og Kristian Jensen over for hinanden, og det endte med, at Løkke blev siddende som partiformand.
Nu var det Papes tur til at bukke under for Løkke, var forventningen. Men Pape stod fast, og Eva Kjer Hansen gik til sidst af.
