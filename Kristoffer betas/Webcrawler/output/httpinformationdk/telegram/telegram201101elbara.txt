ElBaradei: Mubarak må gå af i dag
ElBaradei siger, at Mubarak må bane vej for national enhedsregering.


 Den egyptiske oppositionsleder Mohamed ElBaradei siger, at præsident Hosni Mubarak må gå af i dag og bane vej for en national enhedsregering.
- Det lyder højt og klart fra alle i Egypten, at Mubarak må gå af i dag, siger ElBaradei i et interview, som blev bragt af den amerikanske tv-station CNN. 
- Han må gå af i dag og afløses af en blød overgang til en national enhedsregering, som skal forberede et frit og retfærdigt valg, tilføjer ElBaradei, som tidligere har været leder af FN's Internationale Atomenergiagentur.
 ElBaradei siger også, at USA's politik over for Egypten er "ved at miste troværdighed."
Egyptens Muslimske Broderskab og andre oppositionsgrupper støtter op bag ElBaradei som forhandlingsleder med det trængte regime. Det siger en islamistisk leder i Kairo søndag.
- Den Nationale Koalition for Forandring, som omfatter adskillige oppositionsbevægelser - deriblandt det forbudte Muslimske Broderskab - har givet nobelfredsprismodtageren ElBaradei bemyndigelse til at forhandle med myndighederne, siger Saad al-Katatni.
