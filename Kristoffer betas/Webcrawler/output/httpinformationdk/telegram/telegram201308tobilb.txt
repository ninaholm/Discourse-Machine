To bilbomber lemlæster og dræber hundredvis i Libanon
Ingen har taget ansvar for bilbomber i Tripoli, men det kan have forbindelse til borgerkrigen i Syrien.


 To kraftige bilbomber i den nordlibanesiske by Tripoli har dræbt mindst 42 mennesker, og flere hundrede er såret.
Det er de værste tabstal ved et enkelt angreb siden den libanesiske borgerkrig fra 1975 til 1990.
- Dødstallet er steget til 42, siger en kilde i politiet.
Tidligere kunne Røde Kors i Libanon fortælle, at mindst 500 er såret.
Mange af dem har fået alvorlige brandsår og skader i hovedet.
Begge eksplosioner var rettet mod folk, der var ved at forlade moskeer efter fredagsbønnen.
Den første eksplosion skete ved Al-Salam moskeen tæt ved den afgående premierminister Najib Mikatis hjem. Embedsmænd fortæller, at han ikke er i Tripoli i øjeblikket.
Den anden eksplosion skete ved Al-Taqwa moskeen ved havnen tæt på den tidligere politichef Ashraf Rifis hjem. Det er et sunnimuslimsk område.
Det væltede op med sort røg efter eksplosionerne, og tv-stationer viste billeder af de mange dræbte, af bygninger, der var styrtet sammen, og biler der stod i brand.
Det er ikke umiddelbart klart, hvem der står bag de blodige attentater, men det kan meget vel vise sig at være en udløber af den syriske borgerkrig.
Sunnimuslimer i det nordlige Libanon, der sympatiserer med de syriske oprørere, er flere gange havnet i blodige sammenstød med alawitter, som støtter den syriske præsident, Bashar al-Assad.
Det blodige optrin i Tripoli kommer en uge efter, at en bombe i Beiruts shiamuslimske område dræbte 27 mennesker.
Den magtfulde shiamuslimske Hizbollah-milits støtter Assad og har tidligere deltaget i kampe på den anden side af grænsen sammen med den syriske regeringshær.
Onsdag sagde Libanons hærchef, Jean Kahwaji, at hans soldater har indledt en "total krig" mod terrororganisationer.
Han forklarede, at man var på sporet af terrorceller, som forbereder attentater med bilbomber.
