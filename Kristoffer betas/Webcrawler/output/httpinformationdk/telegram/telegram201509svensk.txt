Svensk diplomat stopper som FN's vicegeneralsekretær
Svenske Jan Eliasson har tidligere været udenrigsminister og FN-ambassadør, inden han blev vicegeneralsekretær


 Jan Eliasson har besluttet at forlade sin stilling som vicegeneralsekretær i FN næste år. Det skriver det svenske nyhedsbureau TT.
Eliasson har besluttet at stoppe som vicegeneralsekretær samtidig med, at FN skal vælge en efterfølger til generalsekretær Ban Ki-moon, hvis mandat udløber i 2016.
I øjeblikket kigger FN også efter en afløser til António Guterres som flygtningehøjkommissær, hvor den danske regering har indstillet tidligere statsminister Helle Thorning-Schmidt (S) som kandidat.
Svenske Eliasson blev udpeget til stillingen som vicegeneralsekretær af Ban Ki-moon 2. marts 2012. Han tiltrådte stillingen 1. juli samme år.
Eliasson blev uddannet som civiløkonom i 1965. I 1980'erne var han blandt andet chef for det svenske udenrigsministeriums politiske afdeling og tidligere statsminister Olof Palmes personlige rådgiver i Palmes arbejde som mægler i konflikten mellem Iran og Irak.
Den 75-årige svensker har også været udenrigsminister i Sverige og FN-ambassadør.
Derudover har han været gæsteprofessor på Universitet i Uppsala og Göteborg, hvor han blandt andet har undervist i mægling, konfliktløsning og om FN.
Eliasson stopper næste år som vicegeneralsekretær. Han er født 17. september 1940 i Göteborg i Sverige og har en kone og tre børn.
