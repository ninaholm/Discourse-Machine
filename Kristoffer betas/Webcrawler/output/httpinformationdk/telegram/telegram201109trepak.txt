Tre pakistanere er skudt af Indiens hær
Der har været en skudepisode ved grænsen mellem Indien og Pakistan, og det har kostet tre pakistanere livet.


 Under skyderi ved grænsen mellem Indien og Pakistan i Kashmir-området er tre pakistanske soldater blevet dræbt af indiske skud.
Det siger generalmajor Athar Abbas, talsmand for Pakistans militær.
Han hævder, at de indiske soldater åbnede ild, og at de ikke blev provokeret til det.
- Der var en skudveksling mellem de to sider. Den blev begyndt af den indiske side, helt uprovokeret beskydning og brud på våbenhvilen. Efter at have ledt i 24 timer blev ligene fundet, siger han.
Ifølge talsmanden var de tre soldater, som efter hans oplysninger blev dræbt, i gang med at bevæge sig imellem forskellige poster. De gik vild i dårligt vejr, og så blev de dræbt under skudvekslingen.
Grænsen i Kashmir kaldes Line of Control (LoC), og det sker, at der udbryder spredt skydning hen over grænsedragningen. Parterne beskylder som regel hinanden for at være begyndt.
Abbas siger, at der er aftalt et møde mellem de pakistanske og indiske officerer ved grænsen for at drøfte episoden, som nu skal undersøges.
Begge lande påberåber sig ret over Kashmir, og striden om området har udløst to af de tre krige, som de to atombevæbnede nabolande har udkæmpet siden uafhængigheden fra Storbritannien i 1947.

