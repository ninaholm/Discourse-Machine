Aarhus-rådmand får sidste operationer
Aarhus-rådmand Dorthe Laustsen fra SF skal igennem de sidste operationer efter trafikulykke sidste mandag.


 Den aarhusianske sundheds- og omsorgsrådmand Dorthe Laustsen (SF) skal onsdag igennem de sidste stabiliserende operationer efter en voldsom trafikulykke mandag den 2. juli. Det oplyser Aarhus Kommune.
Aarhus Universitetshospital fortæller, at den 67-årige rådmands tilstand stadigvæk er stabil, og at man derfor vil foretage de sidste stabiliserende operationer.
Herefter vil hospitalet langsomt trappe den bedøvelse ned, som SF'eren har været i de seneste dage, hvor hun også har ligget i respirator. Bedøvelsen vil dog blive trappet ned over flere dage.
Ulykken skete på Horsensvej syd for Odder, da Dorthe Laustsen med sin mand som passager og en trailer spændt på bilen pludselig kørte over i den modsatte kørebane og stødte sammen med en modkørende skraldebil.
Sammenstødet var så voldsomt, at rådmanden måtte skæres fri fra bilen af Odder Brandvæsen.
Dorthe Laustsen er blandt andet blevet opereret i brystkassen som følge af ulykken og har ligget i koma i sidste uge.
Hendes mand Anders Kold fik flere knoglebrud som følge af ulykken, men hans tilstand har på intet tidspunkt været kritisk.
SF'eren har siddet i Aarhus Byråd fra 1978-1986, igen fra 1994 til 2005 og fra april 2006 og indtil nu.
Hun har to børn og tre børnebørn.
Thomas Medom (SF) overtager rådmandsposten i den periode, hvor Dorthe Laustsen er sygemeldt.
