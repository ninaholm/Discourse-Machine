Børn skal være avislæsere og får egen avis
Berlingske satser på de helt unge: børnene. En ny avis skal få dem til at kaste sig over nyhederne.


 Ved morgenbordet sidder hr. og fru Jensen med hver deres sektion af morgenavisen.
Og lille Emma og Victor skal nu også til at kæmpe med de voksne om pladsen til avisen, for de har fået deres egen.
Det er Berlingske, der kommer med en ny avis, Kids' News, der er målrettet familiens yngste - de 6-12-årige.
- Vi skriver mediehistorie, fordi vi har besluttet, at det må være på tide, at børnene i Danmark får deres egen avis, siger Berlingske Medias koncernchef, Lisbeth Knudsen, på et pressemøde om den nye avis.
- Vi har som publicister den holdning, at folk skal vide, hvad der foregår i verden omkring os. Det skal også gælde for børn, siger hun.
Den landsdækkende børneavis udkommer første gang fredag 25. april og kommer i løssalg til at koste 29 kroner.
Avisen får 24 sider, bliver hæftet i ryggen og er mindre end mors og fars avis. Avisen skal finansieres af abonnementsbetalingen og altså ikke have betalte annoncer. Det er en velovervejet beslutning, siger Lisbeth Knudsen:
- Vi har taget beslutningen om, at vi ikke skal have diskussion om kommerciel påvirkning, siger Lisbeth Knudsen.
På avisens lønningsliste kommer avisens daglige redaktør, Jonas Stenbæk Christoffersen, en journalist og en journalistpraktikant. Der kan også blive tale om, at journalister fra Berlingskes andre aviser skal bidrage til børneavisen.
90 procent af indholdet skal leveres af voksne, mens børnereportere skal skrive resten.
Berlingske vil med børneavisen være med til at engagere fremtidens avislæsere og nyhedsforbrugere. Avisen udkommer på papir og som e-avis.
- Vi synes, det er vigtigt at skabe en kontakt til fremtidens medieforbrugere, siger koncernchefen, som understreger, at det er en særdeles kræsen gruppe medieforbrugere, avisen henvender sig til.
Ud over at udvide børnenes horisont er det meningen, at avisen skal gøre det lettere for voksne og børn at tale om svære emner som for eksempel klimaforandringer og finanskrise.
- Vi vil gerne prøve at skabe en fælles referenceramme for børn og forældre, siger Lisbeth Knudsen.
Og at det måske ikke er en dårlig idé med en børneavis, kan man se ved at tage til Norge.
Også her kæmper de traditionelle aviser med svigtende læserskare og faldende oplagstal - undtaget er dog Aftenposten Junior, der henvender sig til børn.
DR's P1 kunne tidligere på året fortælle, at Aftenposten Junior i løbet af det seneste år har øget sit oplagstal med næsten 50 procent.
Det er meningen, at Kids' News skal udkomme i et oplag på 6500-7000 aviser.
