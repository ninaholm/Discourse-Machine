Grækerne er en hårsbredde fra mere milliardhjælp
Kilder i både EU og Grækenland forventer, at grækerne får frigjort næste milliardhjælp mandag morgen.


 Grækenland vil sandsynligvis nå i hus med en aftale om at få frigivet endnu et stort lån i milliardklassen, før økonomi- og finansministrene fra de 17 eurolande mandag mødes til eurogruppemøde i Bruxelles.
Det oplyser centrale kilder i både EU og Grækenland.
Grækerne har den seneste uge haft møder med inspektører fra EU, Den Europæiske Centralbank (ECB) og Den Internationale Valutafond (IMF) for at overbevise dem om, at landet kan leve op til sine løfter, efter at det er mislykket at nå målene for den offentlige sektor.
- Vi har gjort store fremskridt, lyder det søndag eftermiddag fra Poul Thomsen, der er leder for IMF's mission i Grækenland.
Han tilføjer, at han håber, at man vil nå i hus mandag morgen før eurogruppemødet.
Grækenland håber, at eurozonens økonomi- og finansministre mandag vil frigøre de næste 8,1 milliarder euro af støtten. Det svarer til næsten 60,5 milliarder danske kroner.
Efter at være blevet reddet to gange af sine udenlandske långivere, er grækerne afhængige af udenlandsk bistand for at holde sig oven vande.
Grækenlands finansminister, Yannis Stournaras, udtaler også søndag, at han er optimistisk omkring at få landet en aftale mandag morgen.
Den seneste lånerate er en af de sidste store kontante indsprøjtninger, Grækenland står til at få ud af en redningspakke på i alt 240 milliarder euro, der udløber ved udgangen af 2014.
