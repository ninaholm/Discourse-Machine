Lave råvarepriser giver Novozymes mål en mavepumper
Det er stadig svært at være Novozymes. Efter et år fyldt med nedjusteringer droppes de langsigtede mål.


 Udfordringerne fortsætter for Novozymes, der havde et rædderligt 2015 med flere nedjusteringer.
Selskabet oplyser således, at man kun venter en lille fremgang i år, og samtidig ikke længere kan holde løfterne om den langsigtede vækst. Løfterne er nu blot en "ambition", skriver Novozymes i sit regnskab for 2015.
Der er specielt de lave råvarepriser, der koster.
Novozymes langsigtede forventninger lød tidligere på, at man ville vokse organisk, det vil sige eksklusiv opkøb, med 8-10 procent om året. Væksten i 2015 var dog blot på fire procent og forventes i 2016 at ligge på 3-5 procent.
- Novozymes fastholder sin ambition om at øge den organiske salgsvækst til 8-10 procent.
- Men som følge af de nuværende lave råvarepriser og den usikkerhed, de medfører for bioenergi og væksten på udviklingsmarkederne, forventer Novozymes en årlig organisk salgsvækst i 2017 og resten af dette årti på niveau med den historiske salgsvækst på 6-7 procent, skriver Novozymes i regnskabet.
Samlet kunne Novozymes notere en omsætning på 14 milliarder kroner i 2015, og resultat efter skat blev på 2,8 milliarder kroner. Det er en solid stigning godt båret af den stærkere dollar, der gør salget i USA mere attraktivt, når der veksles til danske kroner.
 - Vi leverede pæne finansielle resultater i 2015, på trods af at salgsvæksten var udfordret, især inden for bioenergi.
- I 2016 forventer vi at arbejde os igennem disse udfordringer og opnå solid organisk salgsvækst i størstedelen af vores forretning, skriver administrerende direktør Peder Holk Nielsen.
Specielt de lave oliepriser gør ondt for Novozymes, der får en stor del af sin forretning fra enzymer til bioethanol. Når oliepriserne er lave, er det mindre værd og incitamentet til at fylde biobrændsel i bilen mindre.
- Det forventes, at de lave råvarepriser, blandt andet de lave oliepriser, i 2016 fortsat vil presse salgsvæksten, hvilket især vil påvirke bioenergi, skriver Novozymes i regnskabet.
Novozymes salg til bioenergiindustrien faldt med fem procent organisk i 2015. I årets tre sidste måneder var faldet på hele 15 procent organisk.
Samlet solgte Novozymes for 2,5 milliarder kroner enzymer inden for divisionen bioenergi i 2015.
