Sund & Bælt-direktør går på pension
Leo Larsen, som blev landskendt i forbindelse med kronprinsens broskandale, træder tilbage til sommer.


 Den administrerende direktør for det statsejede selskab Sund & Bælt Holding, Leo Larsen, er på vej på pension og forlader derfor selskabet med udgangen af juni.
Det fremgår af en børsmeddelelse fra selskabet.
Leo Larsen har sidste arbejdsdag 30. juni, hvor han formelt også fratræder som direktør for datterselskaberne A/S Storebælt, A/S Øresund og A/S Femern Landanlæg.
Sund & Bælt varetager blandt andet statens ejerskab over Storebæltsbroen og har haft Leo Larsen som frontfigur siden 2004.
I den brede befolkning blev han for alvor bemærket i starten af sidste år, hvor han offentligt kritiserede, at kronprins Frederiks bil to gange havde passeret en stormlukket storebæltsbro uden selskabets tilladelse.
Mens flere hundrede andre bilister blev holdt tilbage, kørte kronprinsens til og fra sportsgalla i Herning.
- Det er fuldstændig uacceptabelt, at nogen tillader nogen, i dette tilfælde kronprinsen, at køre over broen, når den er lukket. Det forstår jeg ikke kan finde sted, sagde Leo Larsen til Ritzau.
Leo Larsen var formand for Trængselskommissionen, som fik til opgave at fremsætte forslag til, hvordan trafikale problemer skal løses i hovedstaden, efter at den tidligere regering skrottede betalingsringen.
Han sad også i spidsen for et ekspertudvalg, som samme regering bad komme med anbefalinger til behovet for arbejdskraft ved offentlige infrastrukturinvesteringer, det såkaldte Leo Larsen-udvalg.
Han var departementschef i Miljøministeriet mellem 1999 og 2004. Han har desuden været bistandskonsulent i Udenrigsministeriet.
Leo Larsen har siddet i bestyrelsen for Dong, og han har været medlem af Det Økonomiske Råd. Han sidder i dag i bestyrelsen for Børn, Unge og Sorg, og han er Formand for Biofos og for bestyrelsen i Hofor.
