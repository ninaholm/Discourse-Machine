Henrik Sass er nu valgt til gruppeformand
Socialdemokratiets folketingsgruppe har valgt Henrik Sass til gruppeformand. Det sker efter ønske fra Thorning


 Efter otte måneder i mørket blev Henrik Sass Larsen (S) som ventet valgt som gruppeformand, da Socialdemokraternes folketingsgruppe onsdag aften mødtes på Christiansborg.
Nyheden om at Henrik Sass Larsen var på vej tilbage til en toppost i Socialdemokratiet slap ud tirsdag aften, men det var først på mødet i folketingsgruppen, at udnævnelsen blev officiel.
Det er statsminister Helle Thorning-Schmidt (S) og den øvrige top, der har bedt Sass Larsen om at tage roret i folketingsgruppen, siger S-kilder. Og det overraskende comeback er et udtryk for, at tingene har sejlet hos Socialdemokraterne siden valget, lyder meldingerne.
Helle Thorning-Schmidt (S) har arbejdet tæt sammen med Henrik Sass Larsen, som var med til at gøre til formand for Socialdemokraterne i 2005, og hun glæder sig over, at hendes tro væbner nu er tilbage.
- Vi har arbejdet sammen i mange år, og jeg vil selvfølgelig gerne arbejde sammen med ham igen ligeså tæt, som vi gjorde før i tiden, sagde Helle Thorning-Schmidt tidligere på dagen.
Både hos Socialdemokraterne og blandt de politiske kommentatorer lyder vurderingen, at Henrik Sass Larsens comeback vil styrke Helle Thorning-Schmidts muligheder for at få komme igennem de kommende måneders svære forhandlinger om reformer.
- Gruppen var præget af for meget uro og en begyndende intern kritik i forhold til regeringen. Jeg er sikker på, at Thorning har haft brug for den politiske sparringspartner, som Sass har været, siden de to startede deres parløb, siger politisk kommentator Hans Engell til Ritzau.
Helle Thorning-Schmidt har dog også taget en chance ved at invitere Henrik Sass Larsen ind i varmen igen, efter han sidste år blev fravalgt som minister med den begrundelse, at han ikke kunne få en sikkerhedsgodkendelse fra PET.
PET's afgørelse skyldes angiveligt et lidt for tæt forhold til til rockeren "Suzuki-Torben" fra Bandidos. Udløberne af den sag er endnu ikke endeligt afsluttet.
