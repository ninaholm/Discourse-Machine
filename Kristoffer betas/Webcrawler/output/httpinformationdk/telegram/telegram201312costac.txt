Costa Concordia slæbes fra Italien til sommer
Det står ikke klart, hvor vraget af det forliste krydstogtskib skal hugges op, når det slæbes væk til sommer.


 Vraget af det italienske krydstogtskib Costa Concordia, der gik på grund i Italien for to år siden, kan muligvis bugseres bort fra kysten af øen Giglio i Toscana i slutningen af juni, siger Giglios borgmester, Sergio Ortelli, fredag.
- Arbejdet på at fjerne vraget bliver intensiveret i april, når der bliver fastgjort sænkekasser til Costa Concordia. Så kan skibet teoretisk flyde igen i slutningen af juni og endelig forlade øen, siger Sergio Ortelli.
Arbejdet på vraget er foregået for nedsat tempo i vinter, men talsmand for rederiet Costa Cruises, Hansjörg Kunze, siger, at det aldrig har ligget stille.
Fornæs Skibsophug i Grenaa er inde i billedet som det firma, der skal ophugge det forliste 290 meter lange krydstogtskib.
Costa Concordia sejlede for tæt på Giglio 13. januar 2012, ramte et rev og kæntrede delvist. 32 af fartøjets 4229 passagerer omkom.
Krydstogtfartøjets kaptajn den fatale aften, Francesco Schettino, er stillet for retten med anklager for blandt andet manddrab.
