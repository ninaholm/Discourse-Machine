Regioner opfordrer patienter til at droppe overvågning
Det er bekymrende, at patienter i stigende grad optager samtaler med læger i skjul, mener Danske Regioner.


 Læg kortene på bordet og spørg om lov, hvis du som patient vil optage en samtale med din læge.
Opfordringen kommer fra formanden for Sundhedsudvalget i Danske Regioner, Ulla Astman (S), efter læger, organisationer og eksperter i Jyllands-Posten advarer om patienters stigende brug af skjulte optagelser af personalet på landets sygehuse.
- Jeg synes, det er en bekymrende udvikling, og det ødelægger den tillid, der bør være mellem læge og patient. Hvis man vil optage en samtale, synes jeg, man skal være åben omkring det, siger Ulla Astman.
Ifølge Styrelsen for Patientsikkerhed er der op mod ti klagesager om året, hvor skjulte optagelser fra patienter eller pårørende indgår, og som de bruger aktivt i klagesagen mod eksempelvis en læge eller en sygeplejerske, skriver Jyllands-Posten.
Men også hvis der er tale om indsamling af beviser til en eventuel klagesag, mener Ulla Astman, at patienten bør være ærlig omkring sit foretagende.
- Man kan jo godt informere lægen om sit formål med optagelserne. Og selv hvis det handler om en klagesag, kunne jeg ikke forestille mig andet, end at lægen ville give lov til at optage, siger hun.
I Dansk Sygeplejeråd vurderer næstformand Dorte Steenberg, at den skjulte overvågning kan være et symptom på afmægtige patienter i et presset sundhedssystem.
- På nogle områder er vi nået til smertegrænsen, og nogle patienter bliver bragt i situationer, hvor de ikke kan trænge igennem med deres bekymring, synspunkt eller kritik af forhold på sygehuset og i afmagt griber til et middel som dette, siger hun til Jyllands-Posten.
Den vurdering afviser Ulla Astman blankt.
- Jeg har svært ved at se sammenhængen. Tværtimod. Hvis man var meget presset, ville man jo slet ikke indbyde til dialogsamtaler, siger hun.
