Venstre kræver en samlet finanslovaftale
Venstre fjerne ikke fedt- og sukkerafgifter uden en samlet finanslovaftale, siger Venstres Peter Christensen.


 Venstre vil kun fjerne fedt- og sukkerafgifter som led i en samlet finanslovaftale.
 Det oplyser Venstres finansordfører, Peter Christensen, før et nyt forhandlingsmøde med finansminister Bjarne Corydon (S).
- Vi er nødt til at se alt i en sammenhæng. Både det vi forhandler decentralt og centralt i Finansministeriet. Det er summen, der afgør, om der vil blive privat jobskabelse, siger han.
 Regeringen forsøger at få en aftale om at fjerne fedt- og sukkerafgifterne med de borgerlige partier. Først forhandler regeringen med Venstre og De Konservative. Senere tirsdag kommer turen til Dansk Folkeparti.
Det koster godt et par milliarder kroner at fjerne afgifterne.
De Konservative vil ikke fjerne fedt- og sukkerafgifter ved at hæve personskatten, som regeringen foreslog ved forårets skattereform. Det fastslår finansordfører Mike Legarth.
De Konservative vil finde pengene ved at spare på den aktive beskæftigelsesindsats, som årligt koster 16 milliarder kroner, siger han.
Regeringen har ifølge Ritzaus oplysninger en forståelse med Enhedslisten om at fjerne afgifterne.
I forårets forsmåede skatteaftale med regeringen havde Enhedslisten fundet penge til formålet.
Finanslovforhandlingerne følger, efter at Venstre tidligere tirsdag stemte gult i Folketinget og dermed undlader at støtte regeringens akutjobpakke med 12.500 job til ledige, som falder for to års dagpengefristen.
De Konservative stemte imod, mens Dansk Folkeparti støttede forslaget.
Samtidig fortsætter regeringen forhandlinger i Justitsministeriet om flere fængselspladser i Kriminalforsorgen samt i Undervisningsministeriet om flere praktikpladser.
