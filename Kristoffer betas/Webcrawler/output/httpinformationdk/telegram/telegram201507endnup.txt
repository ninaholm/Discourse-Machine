Endnu en plage rammer Grækenland - skovbrande
Hæren og redningstjenesterne er i højeste alarmberedskab i Athen og på Peloponnes, siger premierminister.


 Brandfolk og lokale beboere kæmper fredag ihærdigt for at inddæmme en skovbrand nær den græske hovedstad, Athen.
Flammerne springer i den stærke vind og de høje sommertemperatur.
Store faner af røg har lagt sig over forstaden Ilioupoli, og en lokal tv-station viser, hvordan folk med vandspande og vandslanger forsøger at forhindre, at branden breder sig.
Ovenover cirkler helikoptere rundt.
Samtidig er der også udbrudt en skovbrand på den sydlige halvø Peloponnes, og fire landsbyer blev tidligere på dagen evakueret.
Et fly, der deltager i brandslukningen, måtte undervejs nødlande, men piloterne om bord slap uskadt fra den ublide landing.
Premierminister Alexis Tsipras, der i forvejen har nok at se til med den græske gældskrise, ville i løbet af dagens sammen med det græsk civilforsvar tage bestik af, hvor stor risiko der er for mennesker og ejendom.
- Ud over hæren og luftvåbnet er alle brandslukningstjenester i højeste alarmberedskab, siger han.
Tsipras oplyser, at han har anmodet om hjælp fra det øvrige Europa til at bekæmpe skovbrandene.
Branden nær Athen brød ud på bjerget Hymettus nær området Kareas, og den spredte sig derefter til beboelsesområder i udkanten af byen.
Der blev også rapporteret om en tredje brand på øen Evian, men den blev hurtigt bragt under kontrol, oplyser en talskvinde for redningstjenesten.
