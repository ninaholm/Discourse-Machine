Forbud giver flere farlige hunde
Eksperter advarer om, at et forbud mod udvalgte hunderacer kan føre til, at der kommer flere såkaldte farlige hunde.


 Justitsminister Lars Barfoed (K) fremlægger onsdag et lovforslag, der forbyder 13 specifikke hunderacer. Forslaget fremsættes, selv om medlemmer af regeringens eget hundeudvalg og flere eksperter fraråder det. Det skriver flere morgenaviser.
Oppositionen er chokeret over den tilfældige udvælgelsesproces og vil nu - blot en måned før lovforslaget skal til afstemning - have gennemført en høring, der skal give alternative løsninger til at undgå hundeangreb.
Dansk Kennel Klub og Den Danske Dyrlægeforening mener, at et forbud er nytteløst. 
I et sidste forsøg på at bremse regeringens hundeforbud har de to foreninger netop argumenteret deres sag over for medlemmerne i Folketingets retsudvalg.
Siden den daværende konservativt ledede regering i 1991 forbød hunderacerne pitbull terrier og tosa, er antallet af farlige såkaldte kamphunde steget fra 1000 til 2000.
