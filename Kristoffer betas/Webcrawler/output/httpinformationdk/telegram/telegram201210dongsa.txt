Dong sætter havvindmøllepark på stand-by
Planer om et nyt, stort vindmølleprojekt i Nordsøen giver problemer for Dong, som bøvler med strømmen.


 Den danske energigigant Dong Energy udskyder byggeriet af en stor havvindmøllepark i Nordsøen - angiveligt på grund af problemer med strømnettet.
Der er tale om projektet "Borkum Riffgrund 2" ud for den nordtyske kyst, som nu bliver lagt på foreløbig køl, skriver nyhedsmagasinet Spiegel.
Den tyske Dong-direktør med ansvar for vindkraft, Christoph Mertens, bekræfter over for nyhedsbureauet Reuters, at energikoncernen har måttet sætte byggeriet af havvindmølleparken på standby.
Det sker, fordi strømleverandøren TenneT ikke har kunnet levere varen, lyder det.
- Vi er blevet tvunget til at udskyde udviklingen og byggeriet af projektet Borkum Riffgrund II, siger Christoph Mertens.
Dong hævder, at det pågældende elnet-firma ikke har kunnet give en klar dato for, hvornår de nødvendige strømkabler vil blive trukket.
Halvdelen af Borkum Riffgrund 1 er i forvejen solgt fra til Legos moderselskab og Oticon for 4,7 milliarder kroner.
Denne havvindmøllepark er ved at blive bygget i Vesterhavet, og parken skal levere CO2-fri strøm til mere end 285.000 husstande, når den står færdig.
Det er Lego-koncernens moderselskab Kirkbi, der over de næste fire år investerer tre milliarder kroner i etablering af den nye havvindmøllepark ud for den nordtyske kyst.
Kirkbi kommer til at eje en tredjedel af havmølleparkens produktion af el, når den ventes færdig i 2015.
Oticon Fonden investerer 1,7 milliarder kroner, og det kommer til at betyde, at fonden kommer til at eje omkring 18 procent af parken.
