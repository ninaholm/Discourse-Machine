Justitsminister: Den anholdte er nordmand
Den anholdte efter bomben og skyderiet på Utøya er nordmand. Det tyder ikke på islamisk terror, siger ekspert.


 Det er en norsk mand, som efter alt at dømme står bag bombningen af den største regeringsbygning i den centrale del af Oslo og skyderiet på Utøya lidt uden for den norske hovedstad.
Det fortæller Knut Storberget, Norges justitsminister, ved en pressekonference.
- Den mand, som er blevet pågrebet, er norsk, siger han.
Det er tidligere kommet frem, at politiet er bekendt med identiteten på den mand, som lige nu er under afhøring i Oslo.
Politiet tror, at det er samme mand, der står bag begge angreb, og de er ifølge nyhedsbureauet NTB bekendt med det miljø, som manden er knyttet til.
NTB mener i øvrigt at vide, at politiet har en teori om, at der ikke er tale om international terrorisme.
Tidligere har eksperter ellers meldt ud, at der var mange tegn på, at der kunne være tale om islamistisk terror.
Den svenske terrorekspert, Magnus Ranstorp, sagde blandt andet til Ritzau, at han troede, at det kunne være al-Qaedas værk.
Den holdning er imidlertid ændret.
- Havde det bare været et bombeattentat, så ville det være naturligt at koble det til islamisk terror, siger han til nyhedsbureauet TT og fortsætter:
- Nu har vi også set et angreb mod Arbejderpartiets Ungdom, og det ændrer hele billedet.
Ifølge ham er det usandsynligt, at en al-Qaeda-inspireret gruppe angriber en ungdomslejr.

Tore Bjørgo, professor ved politihøjskolen, vil ikke udelukke, at de blodige anslag kan være sat i stand af højreekstremistiske gruppe.
- Jeg har hele tiden holdt muligheden åben for, at det kan være højreekstremistiske miljøer, siger han til NRK.
Han fortæller, at aktionen minder om en bombeaktion i Oklahoma City i 1995, hvor højreekstremisten Timothy McVeigh ved hjælp af en bilbombe slog 168 mennesker ihjel.
- Scenarierne, som vi har set i dag, er beskrevet i central, højreekstremistisk litteratur, siger Tore Bjørgo til NRK.
Den norske efterretningstjeneste samarbejder netop nu med Oslos politidistrikt om at efterforske sagen, og den anholdte skal afhøres i løbet af natten for at klarlægge, om han har handlet på egen hånd.
- Vi ved endnu ikke, hvilket våben han har brugt, eller om han har arbejdet alene om begge anslag, siger rigspolitimester Sverre Sponheim.
Politiet har indtil videre bekræftet, at 17 mennesker har mistet livet i forbindelse med anslaget. Flere er fortsat savnet.
