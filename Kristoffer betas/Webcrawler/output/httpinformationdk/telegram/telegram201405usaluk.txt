USA lukker Yemen-ambassade efter angreb
De seneste drab og bortførelser i diplomatkvarter får USA til at reagere. Mandag blev en franskmand dræbt.


 Den amerikanske ambassade i Yemens hovedstad, Sanaa, bliver nu midlertidigt lukket for offentligheden på grund af de seneste angreb mod vestlige diplomater.
Jen Psaki, talskvinde for USA's udenrigsministerium, siger, at den seneste tids uroligheder "og de informationer, vi har modtaget, har givet os nok bekymringer til at tage dette præventive skridt".
Mandag blev en franskmand dræbt og en anden såret, da bevæbnede mænd affyrede skud mod deres bil i diplomatkvarteret i Sanaa. De to skudofre arbejdede begge for et privat sikkerhedsfirma, der havde til opgave at beskytte en EU-delegation i Yemen.
Onsdag dræbte Yemens sikkerhedsstyrker lederen af en "terrorcelle", som formodes at stå bag angrebet på de franske sikkerhedsvagter.
Vestlige diplomater - især europæere - er jævnligt udsat for angreb i Sanaa.
 I slutningen af april blev en tysk diplomat kvæstet, da bevæbnede mænd forsøgte at kidnappe ham, og tidligere på året blev to briter og en tysker bortført. I oktober sidste år mistede en sikkerhedsvagt livet ved den tyske ambassade.
- Vi bliver ved med at evaluere sikkerhedssituationen hver dag, og vi vil genåbne ambassaden for offentligheden, når vi vurderer, at det er hensigtsmæssigt, siger Jen Psaki.
Yemen, et af den arabiske verdens fattigste lande, er base for terrornetværket al-Qaeda på Den Arabiske Halvø, der anses for at være en af de mest aktive afdelinger af den bevægelse, som Osama bin Laden oprettede.
Ambassaden i Yemens hovedstad var en af de omkring 20 amerikanske ambassader og konsulater i Mellemøsten og Nordafrika, der valgte at lukke ned i august sidste år på grund af frygt for et terrorangreb.
Også Storbritannien, Frankrig og Norge valgte midlertidigt at lukke ambassader i regionen på baggrund af aflytninger af topfolk fra al-Qaeda.
