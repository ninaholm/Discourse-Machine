Schweizere stemmer nej til mere ferie
Beboerne i bjerglandet synes åbenbart, at fire ugers ferie er nok. I hvert fald har de stemt nej til mere.


 Mens de fleste arbejdstagere normalt kæmper for at få så meget ferie som muligt, så er situationen en lidt anden i Schweiz.
Søndag har landets indbyggere ved en folkeafstemning sagt nej tak til et forslag fra fagforeningen Travail.Suisse, som ellers ville have forlænget schweizernes ferie fra fire til seks uger.
67 procent af vælgerne var imod forslaget, skriver den schweiziske avis Le Matin.
De fransk- og italiensktalende områder af landet var mere positive over for de ekstra ferieuger end den tysktalende del.
- Vi er skuffede, men alligevel stolte over at have sat spørgsmålet om overarbejde på dagsordenen, siger fagforeningspræsident Martin Flügel, som står bag forslaget.
Arbejdsgiverne jubler derimod over resultatet. De havde på forhånd truet vælgerne med, at forslaget ville føre til større arbejdsløshed, fordi det ville skade landets konkurrenceevne. Schweiz er et af de OECD-lande med lavest arbejdsløshed.
Siden 1985 har borgerne i landet haft fire ugers ferie. Alligevel er produktiviteten øget med 20 procent fra 1992 til 2007, skriver den franske avis Le Figaro. Den gennemsnitlige arbejdstid for en schweizer er 42,4 timer om ugen.
Det var dog ikke kun spørgsmålet om længere ferie, der fik landets indbyggere til at strømme til stemmeurnerne.
 Indbyggerne i Zürich besluttede, at prostituerede får et parkeringshus med dertil indrettede sexkabiner, hvor de kan mødes med deres kunder.
Schweiz er kendt for sit unikke demokrati, hvor alle vigtige love siden 1848 er blevet til som et resultat af folkeafstemninger.
Mest kendt og omtalt er folkeafstemningen fra 2009, hvor schweizerne stemte om, hvorvidt moskeer skal have lov til at sætte minareter op. Dengang blev det til et nej - en beslutning, som har mødt international kritik.
