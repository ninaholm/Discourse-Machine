Tatovør: Fjern de farlige farvestoffer
Hos en tatovør på Vesterbro er ejeren og kunderne enige om, at det er på tide med en lov om tatoveringsfarver.


 Den insisterende summen fra tatoveringsnålen vibrerer gennem luften, og selvom anlægget spiller høj musik, kan den ikke overdøve nålen i Triplesix Tattoo.
Det lille hvide lokale er fyldt med latter. På briksen i i midten ligger en ung pige og skærer ansigt af grin og smerte. På siden af hendes krop er en løvemanke ved at tage form.
Det er tatovør Oliver Rosenkrantz' forretning, han er 21 år, selvstændig og elsker sit arbejde.
- Jeg kom tidligt ind i branchen, og har haft forretningen her i snart et år, siger han.
Men som tatovør er han også opmærksom på, at nogle stoffer i tatoveringsfarverne er skadelige.
- For at beskytte mine kunder bedst, bruger jeg kun farver, hvor jeg ikke kender til et fortilfælde af allergisk reaktion, men jeg har jo ikke en chance for at gennemskue mærkaterne, siger han.
Én ting er de allergifremkaldende stoffer, men en ny undersøgelse fra Miljøstyrelsen viser, at der også kan være kræftfremkaldende stoffer i nogle tatoveringsfarver.
Miljøminister Ida Auken (SF) vil nu fjerne de problematiske stoffer i farverne i Danmark.
- Det er også på tide, mener Oliver Rosenkrantz.
- Jeg har jo ingen chance for at gennemskue, hvor farlige farvestofferne er, når der kun står nogle uforståelige e-numre på flaskerne. Så jeg vil virkelig gerne have en liste over, hvilke farver der er ufarlige at bruge, siger han.
I en af biksens magelige stole sidder Nikoline Pedersen og venter på sin veninde. Hun har selv to tatoveringer.
- Det overrasker mig, at man ikke for længst er gået i gang med at finde de skadelige stoffer. Alle har jo tatoveringer, siger hun.
I 2011 fjernede miljøministeren 13 tatoveringsfarver fra danske forhandleres hylder, fordi de kunne forøge risikoen for at få kræft.
Men det sikrer ikke forbrugerne mod, at der kan komme nye skadelige tatoveringsfarver på markedet. Derfor vil miljøministeren nu indføre klare regler, om at tatoveringsfarver ikke må indeholde bestemte stoffer i Danmark.
