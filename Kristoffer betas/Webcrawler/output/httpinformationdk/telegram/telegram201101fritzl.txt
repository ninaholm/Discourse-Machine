Fritzls hus jævnes med jorden
Forbryderen Josef Fritzls hus, hvor han misbrugte sin datter grusomt, skal rives ned i Amstetten i Østrig.


 Den fængslede Josef Fritzls hus i Amstetten i Østrig skal rives ned.
Det har lokalmyndighederne i byen besluttet, skriver østrigske medier.
Fritzl afsoner en dom på fængsel på livstid for de forbrydelser, han begik i huset. Det var her, at han igennem 24 år holdt sin datter som fange i en kælder, hvor hun også fødte hans børn.
Der er endnu ikke fastsat en dato for, hvornår huset rives ned.
- Jeg foretrækker, at det sker i ly af mørket, siger en embedsmand fra byen til det østrigske nyhedsbureau APA.
Han tilføjer, at han gerne vil undgå, at nedrivningen forvandles til en mediebegivenhed.
Den forfærdelige historie om Fritzl gik ikke alene Østrig, men hele verden rundt, da det ved et tilfælde blev opdaget i 2008, at han holdt sin datter indespærret og misbrugte hende.
I marts 2009 blev den nu 74-årige Fritzl dømt fængsel på livstid.
Han blev dømt for mord på et af sine børn, fordi han ikke sørgede for lægehjælp. Han blev desuden dømt for voldtægt, incest og for at have holdt sin datter Elisabeth, der nu er i 40'erne, som slave, og for at have taget hendes og de tre overlevende børns frihed.
