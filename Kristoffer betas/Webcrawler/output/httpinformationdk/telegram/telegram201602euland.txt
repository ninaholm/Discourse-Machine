EU-landene slår bremsen i over for nyt skatteudspil
EU overvejer loft over kontantbetalinger og at skrotte 500 euro-sedlen for at bekæmpe finansiering af terror.


 EU-landene trækker i bremsen over for de mest vidtgående dele af EU-Kommissionens udspil om mere effektivt at slå ned på multinationale virksomheders skatteunddragelse i Europa.
På et økonomi- og finansministermøde i Bruxelles advarer EU-landene fredag mod at indføre mere vidtgående regler, end de internationale såkaldte Beps-retningslinjer fra G20 og de vestlige landes økonomiske samarbejdsorganisation, OECD, anbefaler.
- Jeg er stor tilhænger af at implementere det, vi er blevet enige om med Beps i første omgang og ikke mere end det. Ellers vil det tage lang tid at nå frem til en løsning, siger den tyske finansminister, Wolfgang Schäuble.
Han bakkes op af flere andre EU-lande, der advarer om, at EU kan skyde sig selv i fødderne ved at indføre skrappere regler for beskatning af virksomheder end alle andre rundt om i verden.
Et af forslagene fra EU-Kommissionen går ud på, at store virksomheder skal offentliggøre, hvor meget de betaler i skat, og det er et af de forslag, der går længere end de internationale anbefalinger.
Samtidig beder økonomi- og finansministrene nu EU-Kommissionen om at undersøge muligheden for at lægge et loft over kontantbetalinger i hele EU i et forsøg på at slå ned på finansiering af terror, sort arbejde og korruption.
Tyskland mener, at alle betalinger på over 5000 euro (37.500 kroner) skal ske elektronisk.
I Danmark er der med hvidvaskloven lagt et loft for en kontantbetaling på 50.000 kroner, mens den største lovlige kontantbetaling i Frankrig er på 1000 euro (7500 kroner).
Som led i at bekæmpe finansieringen af terror overvejer EU også at slå ned på det usædvanligt store omfang af 500 euro-sedler, der er i omløb, og som med en værdi på 3750 kroner per seddel er blandt verdens største.
- 500 euro-sedlen bliver brugt mere i uærlige transaktioner, end til at du og jeg bruger den til at købe mad, siger den franske finansminister, Michel Sapin.
EU-Kommissionen skal nu i samarbejde med Den Europæiske Centralbank (ECB) undersøge, om eurolandene overhovedet skal blive ved med at have så store sedler i omløb.
- Der er risiko for, at store pengesedler og store kontantbetalinger kan udnyttes til at finansiere terrorisme, siger finansminister Jeroen Dijsselbloem fra det hollandske EU-formandskab.
