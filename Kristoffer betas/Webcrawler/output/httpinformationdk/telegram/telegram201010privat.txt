Privatskolers elevboom er bremset
Elevtallet på de frie grundskoler er vokset med 1,7 procent fra 2009 til 2010, men stigningen er betydelig lavere end året før.


 Selvom elevtallet stadig vokser på de frie grundskoler, så er stigningen faldet betydeligt. Fra 2009 til 2010 voksede antallet af elever med 1,7 procent, hvor skolerne året før fik hele 2,7 procent flere elever. Det skriver fagbladet Frie Skoler.
Formanden for Frie Skolers Lærerforening (FSL), Arne Pedersen, er godt tilfreds med, at stigningen er så svag. 
- Det lave tal banker en fed pæl gennem myten om, at de private skoler boomer i øjeblikket, siger Arne Pedersen. 
Han understreger samtidig, at lærerforeningen ikke har noget ønske om, at den frie skolesektor bliver større. 
- De frie skoler skal være et alternativ til folkeskolen, og det betyder, at det skal være en skole for et mindretal af befolkningen, som ønsker en anderledes skoleform, siger Arne Pedersen. 
Ifølge tal fra Undervisningsministeriet går der nu 99.905 elever på de frie grundskoler - en stigning på 1715 elever.
Formanden for Danmarks Privatskoleforening (DP), Kurt Ernst, havde forventet den svage stigning. Han er mere spændt på næste års tal og på, om de frie grundskoler kan fastholde elevtallet i en situation, hvor tilskuddet falder samtidig med, at ungdomsårgangene bliver mindre.
De frie skolers indberetninger om elevtal danner grundlag for tilskuddet til skolerne, men ministeriet har endnu ikke kontrolleret skolernes tal. 
