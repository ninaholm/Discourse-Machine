Hedebølge i Australien



 Australiens næststørste by, Melbourne, kæmpede i dag fortsat med en sjælden hedebølge, der har kostet snesevis af menneskeliv og udløst skovbrande, som har ødelagt over 20 huse.
 Over en halv million huse og virksomheder i Melbourne var i dag uden strøm, efter at den høje varme havde sat en transformatorstation ud af drift. Byen har fem millioner indbyggere.
 Myndighederne er presset til det yderste, fordi et stort antal mennesker er udmattet som følge af heden.
 Temperaturen i delstaten Victoria, som har Melbourne som hovedstad, nåede i går op på 43 grader og satte dermed rekord for tredje dag i træk.
 - Dette er uden fortilfælde. Det er den varmeste uge, siden målingerne begyndte, sagde delstatslederen John Brumby i Victoria.

