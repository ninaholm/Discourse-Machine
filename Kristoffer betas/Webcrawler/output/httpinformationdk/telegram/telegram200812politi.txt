Politiet i Malmø tilkalder hjælp



 Politiet i Malmø beder nu om forstærkning fra andre svenske politikredse for at få styr på urolighederne i boligkvarteret Rosengården, som har ført til voldsomme sammenstød mellem ungdomsgrupper og politi. Politiet i Malmø beder om hjælp fra specialuddannede politifolk fra blandt andet Stockholm.
 - Vi tror jo ikke, at det her er overstået endnu. Vi tror, det kommer til at fortsætte, og vi er beredte på, at vi kan komme til at arbejde døgnet rundt. Vi bliver nødt til at have et beredskab for at klare urolighederne, hærværk, brande og lignende, siger Charley Nilsson, informationsansvarlig ved politiet i Skåne.
 Optøjerne begyndte torsdag, hvor flere hundrede unge kastede med sten og andet kasteskyts mod forbipasserende. Senere blev adskillige biler sat i brand, og ved en tankstation var der flere påsatte brande i containere. 
 Årsagen til optøjerne er angiveligt lukningen af en lille moské, der holdt til i nogle kælderrum i Rosengården.
