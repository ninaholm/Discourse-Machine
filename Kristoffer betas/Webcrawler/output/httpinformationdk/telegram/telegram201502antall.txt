Antallet af boliger til salg skrumper kraftigt
Der er væsentligt færre lejligheder og villaer til salg end for et år siden. Lave renter er en af årsagerne.


 Der er blevet færre boliger at vælge imellem for dem, der overvejer at købe en lejlighed eller et hus.
Det fortæller ejendomsmæglernes boligportal, boligsiden.dk, som har opgjort det samlede antal boliger, der var til salg i januar sammenlignet med årets første måned sidste år.
For et år siden var der 7200 ejerlejligheder til salg, mens udbuddet i januar 2015 var 900 mindre.
Hvad villaer og rækkehuse angår, var der 41.000 udbudt til salg sidste år, mens der nu kun er 38.500 på hylderne hos ejendomsmæglerne.
- Årsagen skal findes i tre faktorer: Det øgede antal bolighandler, den faldende rente, der har fået flere førstegangskøbere ind på markedet, og den kortere salgstid, siger Birgit Daetz, der er kommunikationsdirektør for boligsiden.dk.
Den lave rente betyder, at det er blevet billigere at låne og nemmere at blive kreditgodkendt. Dermed er antallet af potentielle købere af en given bolig blevet større, og det har altså resulteret i flere salg i 2014.
Og i og med, at der ikke er blevet sat lige så mange boliger til salg, som der er blevet solgt, er udbuddet skrumpet.
- Selv om der kom flere nye lejligheder til salg i 2014 end i 2013, var der slet ikke nok til at mætte efterspørgslen. Det siger noget om, hvor massivt et pres, der er på lejlighedsmarkedet netop nu, siger Birgit Daetz.
