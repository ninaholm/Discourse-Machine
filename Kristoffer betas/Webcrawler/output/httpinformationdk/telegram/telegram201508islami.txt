Islamisk Stat sprænger oldtidstempel i stykker
Militante har placeret en sprængladning i Baal Shamin-templet, som er en del af den syriske oldtidsby Palmyra.


 Militante fra Islamisk Stat har sprængt et tempel i luften i oldtidsbyen Palmyra i Syrien. Det oplyser den ansvarlige for Syriens oldtidsminder, Maamoun Abdulkarim, til nyhedsbureauet AFP.
- Daesh placerede en stor mængde sprængstoffer i Baal Shamin-templet i dag og sprængte det i luften, hvilket forårsagede stor skade på templet, siger han.
Daesh er et andet navn for Islamisk Stat.
Abdulkarim tilføjer, at den indre del af templet er ødelagt, og at flere af de søjler, der omgiver templet, er kollapset.
- Vores mest dystre forudsigelser finder desværre sted nu, siger Abdulkarim.
- De foretog henrettelser i Palmyras gamle teater, i juli ødelagde de den berømte løvestatue af Athena og forvandlede museet til et fængsel og en retssal, siger han.
Baal Shamin-templet blev bygget omkring år 17 e.Kr. og blev udvidet under den romerske kejser Hadrian i år 130.
Tidligere på ugen kom det frem, at Islamisk Stat har halshugget Palmyras 82-årige pensionerede chefarkæolog, Khaled al-Assaad. Han blev betegnet som en af Syriens vigtigste eksperter inden for antikken.
Siden Islamisk Stat rykkede ind i Palmyra, har der været international bekymring for, at byens romerske ruiner, der står på Unescos liste over verdensarv, ville blive totalt ødelagt af den yderliggående bevægelse.
Selv om Islamisk Stat har ødelagt store dele af historiske byer i nabolandet Irak, har islamisternes ødelæggelser i Syrien og i oldtidsbyen Palmyra tilsyneladende været begrænset.
Indtil videre har der kun været meldinger om, at Islamisk Stat skulle have ødelagt den berømte løvestatue ved indgangen til museet i Palmyra, skriver The Economist.
Tilsyneladende er den militante bevægelse mere interesseret i at sælge antikviteterne og bruge indtægterne til at finansiere den fortsatte væbnede kamp i Syrien og Irak, skriver tidsskriftet.
