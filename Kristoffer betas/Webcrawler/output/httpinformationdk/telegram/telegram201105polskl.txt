Polsk leder bekymret over dansk kontrol
Premierministeren i EU's kommende formandsland, Polen, er "meget varsom" over for Danmarks nye grænsekontrol.


 Udsigten til en permanent toldkontrol ved de danske grænser vækker bekymring hos EU's kommende formand, Polens premierminister Donald Tusk.
Den polske regeringschef frygter, at den styrkede danske grænsekontrol vil indskrænke rejsefriheden i det grænsefri Schengen-samarbejde.
- Polen er forståeligt nok meget varsom over for sådanne planer, måske fordi vi har ventet så længe på at kunne rejse frit i Europa.
- Derfor sætter vi stor pris på den grundlæggende rettighed at kunne rejse rundt i EU uden kontrol, siger Donald Tusk ifølge det tyske nyhedsbureau dpa ved åbningen af en ny polsk EU-repræsentation i Bruxelles.
Polen overtager EU-formandskabet den 1. juli - umiddelbart før Danmark sætter sig i formandsstolen i første halvår af 2012.
Derfor kommer Danmark og Polen til at køre et tæt diplomatisk samarbejde - også når det gælder spørgsmålet om en mulig ændring af Schengen-reglerne.
Her har de seneste måneders flygtningestrømme fra Nordafrika skabt et krav i flere lande om at udvide muligheden for midlertidigt at genindføre fuld grænsekontrol i Schengen-landene.
Det er et ønske, som Danmark støtter op om, men Donald Tusk advarer mod at give medlemslandene mulighed for selv at lukke grænserne.
- Det vil være at foretrække, at en sådan mekanisme har en europæisk karakter og ikke bliver en beslutning for enkelte medlemslande, siger han.
Tidligere har både EU-Kommissionen og flere tyske ministre kritiseret den danske enegang omkring grænsekontrollen og sat store spørgsmålstegn ved, om en permanent dansk toldkontrol kan holde sig inden for rammerne i Schengen-samarbejdet og EU's frie bevægelighed.
Udenrigsminister Lene Espersen (K) understreger, at Danmark satser på at løse konflikten gennem en "god, konstruktiv dialog" med EU-Kommissionen.
- Vi har et håb om at få afklaret alle uklarheder. Danmark har ingen intentioner om ikke at efterleve de regler, der er, siger hun.
