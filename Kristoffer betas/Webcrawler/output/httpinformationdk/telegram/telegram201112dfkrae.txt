DF vil kræve minister i samråd om elevloft
Dansk Folkeparti vil kræve minister i samråd om aftalen om et elevloft, hvis ikke den trækkes tilbage inden.


 Regeringen og Enhedslisten skal trække aftalen om et fleksibelt elevloft i gymnasierne tilbage, mener Dansk Folkeparti.
- Min opfordring til ministeren er, at hun skal droppe elevloftet. Som vi hele tiden har frygtet, viser det sig nu, at det ikke holder, siger uddannelsesordfører Alex Ahrendtsen (DF) og fortsætter:
 - Hvis hun ikke snart beklager og trækker tilbage, så må vi have hende i et samråd én gang til. Så kan hun blive grillet der, hvis hun synes, det er sjovt, siger han.
Reaktionen kommer, efter at en styrelse under Ministeriet for Børn og Undervisning i et notat selv indrømmer, at kvaliteten af de data, der er brugt i forhandlingerne om et fleksibelt elevloft i gymnasiet, er "særligt usikker".
Det skyldes, at gymnasierne efter gymnasiereformen i 2005 begyndte at registrere deres elever på en ny måde, så klasserne i nogle tilfælde ser mindre ud, end de i virkeligheden er.
Hvis det viser sig, at beregningerne er forkerte, og at ordningen er underfinansieret, nytter det ikke noget at poste flere penge i projektet, mener Alex Ahrendtsen.
- Vi vil ikke være med til at give gymnasierne flere penge og slet ikke, når det viser sig, at elevloftet er underfinansieret, siger Alex Ahrendtsen.
Uddannelsesordfører i Enhedslisten Rosa Lund understreger, at regeringen må tage konsekvensen, hvis aftalen er indgået på baggrund af forkerte tal.
- Vi har taget Finansministeriets tal for gode varer, og det vil vi blive ved med. Men vi vil følge udviklingen nøje, siger hun.
- Den aftale, vi har lavet med regeringen, handler om rettigheden til et elevloft. Hvis det viser sig, at det bliver dyrere, end vi troede, må regeringen finde pengene eller lave en aftale med rektorerne om, hvor de skal finde pengene, fortsætter hun.
