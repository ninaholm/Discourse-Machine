Kraftigt jordskælv ud for Mexico



 Et kraftigt jordskælv målt til styrken 6,7 på richterskalaen ramte i dag et område i Stillehavet tæt på grænsen mellem Mexico og Guatemala, oplyser USA's Geologiske Institut.
 En journalist fra det britiske nyhedsbureau Reuters oplyser, at skælvet kunne mærkes i Guatemala By og at det varede i 30 sekunder.
 Ifølge det amerikanske nyhedsbureau AP kunne rystelserne også mærkes i Chiapas-delstaten i det sydlige Mexico.
 Der blev ikke umiddelbart udsendt en tsunamiadvarsel i forbindelse med skælvet, oplyser The Pacific Tsunami Warning Center.
