Syriens opposition får hovedkvarter i Kairo
Den nye oppositionskoalition i Syrien har valgt at lægge sit hovedkvarter i Egypten.


 Den nye syriske oppositionsblok har besluttet sig for, at bevægelsens hovedkvarter skal ligge i Egypten.
Lederen af paraplyorganisationen Syriens Nationale Koalition for Opposition og Revolutionære Styrker, Ahmed Moaz al-Khatib, bekræfter efter et møde med den egyptiske udenrigsminister, at hovedkvarteret kommer til at ligge i Kairo.
- Det er blevet besluttet, at Syriens Nationale Koalition skal have hovedkvarter i Egypten.
Den egyptiske udenrigsminister, Mohamed Kamal Amr, siger, at Egypten er villig til at "hjælpe koalitionen på alle måder i den kommende fase."
USA og Frankrig samt Tyrkiet og Qatar har anerkendt blokken som "en legitim" repræsentant for den syriske befolkning, men ikke som en eksilregering. Den Arabiske Liga har anerkendt alliancen som "en legitim repræsentant for den syriske opposition."
Khatib har appelleret til verdens ledere om at give gruppen økonomisk støtte og bevæbne dem med "specialiserede våben".
Koalitionen består af 14 grupper og blev dannet for en uge siden i Qatar i et forsøg på at samle den syriske opposition i kampen mod præsident Bashar al-Assad.
Den skal repræsentere en forenet front over for det internationale samfund.
Oppositionsblokken vil holde et møde i Kairo om 10 dage, siger Khatib, som understreger, at koalitionen er lydhøre over for de grupper, som står uden for.
Men den vigtigste islamistiske oprørsgruppe i Aleppo har afvist blokken og opfordrer til dannelsen af en islamisk stat.
Mere end 39.000 mennesker er blevet dræbt, siden borgerkrigen i Syrien brød ud for 20 måneder siden.
