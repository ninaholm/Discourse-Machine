Terror kan være skyld i russisk togulykke



 En terrorhandling kan være skyld i, at mindst 39 personer er blevet dræbt og mere end 90 kvæstet i en togulykke på strækningen mellem Moskva og Skt. Petersborg.
 - Et hul på én meter i diameter er blevet fundet ved siden af banelegemet, og vidner har hørt et højt klask forud for ulykken. Alt dette kunne pege på muligheden for en terrorhandling, siger en unavngiven kilde fra retsmyndigheden i Moskva ifølge nyhedsbureauet Interfax.
 Spekulationerne bakkes op af en embedsmand ved de russiske jernbaner.
 - Vi har hørt, at dette kunne være en terrorhandling, siger den anonyme kilde.
 Tidligere har russiske nyhedsbureauer citeret transportembedsmænd for at sige, at strømsvigt måske medvirkede til ulykken, der fandt sted nær byen Bologoje i Novgorod-området omkring 350 kilometer fra Moskva.
 Kilder hos politiet oplyser, at ulykken skete, da fire vogne fra eksprestoget blev afsporet.
 Samtidig med, at der gisnes om årsagen til den fatale ulykke, kan de russiske myndigheder meddele om flere stadig ofre end først antaget.
 En embedsmand fra det russiske ministerium for krisesituationer siger således lørdag morgen, at i alt 39 er blevet dræbt. 
 Tidligere har myndighederne berettet om 25 dræbte, men tallet er steget, efter at man trukket flere lig ud af de væltede togvogne. 
 Ruslands præsident, Dmitrij Medvedev, blev informeret om ulykken umiddelbart efter, at den indfandt sig fredag aften. Medvedev har beordret myndighederne til at tage alle midler i brug i deres efterforskning. 

