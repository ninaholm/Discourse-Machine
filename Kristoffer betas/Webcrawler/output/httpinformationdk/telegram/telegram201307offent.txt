Offentligt ansatte besætter rådhuse over hele Grækenland
I protest mod nedskæringer har kommunalt ansatte besat rådhuse mange steder i Grækenland.


 Offentligt ansatte har i stort omfang besat adskillige rådhuse over hele Grækenland. Medarbejdere protesterer mod den græske regerings planer om at skære tusindvis af job i den offentlige sektor.
Arbejdere har således blokeret indgangen til rådhuset i hovedstaden Athen, og det samme gælder i byerne ned Nikaia, Elliniko og Aghios Dimitrios.
I den nordlige by Thessaloniki holder de ansatte en siddende demonstration på byens rådhus.
De offentligt ansatte raser over den græske regering og mener, at den bukker under for hårde krav fra EU for at modtage de store hjælpepakker, der skal redde Grækenland ud af sine omfattende økonomiske problemer.
Samtidig har fagforeninger både i den offentlige sektor og i den private indkaldt til generalstrejke 16. juli for at protestere imod nedskæringerne.
Den landsdækkende strejke finder sted samtidig med, at det græske parlament skal diskutere en række nye reformer - blandt andet et nyt skattesystem og strømlining af den offentlige service.
For at modtage de nye milliardlån fra EU har den græske regering lovet at skære 15.000 job i den offentlige sektor ved udgangen af 2014.
Den græske økonomi har været i recession i de seneste seks år.
