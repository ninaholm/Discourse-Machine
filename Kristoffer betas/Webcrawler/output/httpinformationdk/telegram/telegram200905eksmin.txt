Eks-minister anholdt i Irak efter skandale



 Iraks tidligere handelsminister Abdel Falah al-Sudani blev i dag anholdt i Bagdads lufthavn, da han forsøgte at flygte efter en korruptionsskandale, oplyser et fremtrædende parlamentsmedlem.
 Ministeren var om bord på et fly til De Forenede Arabiske Emirater, men maskinen vendte tilbage til Bagdad, så politiet kunne anholde den tidligere minister, siger Sabah al-Saedi, som leder det irakiske parlaments udvalg for bekæmpelse af korruption.
 - Ministeren var på flugt fra domstolene og på vej mod De Forenede Arabiske Emirater. Efter nogle telefonopringninger til de juridiske myndigheder og til lufthavnen, fik flyet besked på at vende om, og ministeren blev anholdt, siger Sabah al-Saedi.
 Premierminister Nuri al-Malikis kontor gav for få dage siden besked om, at Sudani var trådt tilbage efter beskyldninger om korruption og svindel i forbindelse med landets fødevarestøtteprogram. Han var allerede blevet afhørt af parlamentet om sagen.
