Vestager vil have lige vilkår i banktilsyn
EU's banktilsyn skal sikre lige vilkår, mener Margrethe Vestager, som fredag drøfter planen med EU-kollegerne


 Danmark skal have lige vilkår, når Den Europæiske Centralbank, ECB, ifølge et forslag fra EU-Kommissionen allerede fra årsskiftet skal begynde at føre tilsyn med i alt 6000 banker i de 17 eurolande.
Sådan siger økonomi- og indenrigsminister Margrethe Vestager (R), efter at EU-Kommissionens formand, José Manuel Barroso, onsdag har løftet sløret for planerne i sin årlige tale i EU-Parlamentet.
- Vi har en regulering, som dækker 27 EU-lande. Nu får vi et fælles tilsyn, siger Vestager.
- Vi er meget optaget af tre ting: At danske banker kan konkurrere på lige vilkår med andre banker, uanset om man er med i tilsynet.
- Hvis vi er med i tilsynet som et land uden for euroen, skal det være ligeværdigt, så vi er med til at bestemme, hvordan det tilrettelægges. Og hvis en bank kommer i problemer, skal andre banker bakke op, skatteyderne skal ikke til lommerne, siger hun.
Banktilsynet skal sikre finansiel stabilitet i eurolandene efter gældskrisen, hvor banker er krakket i mange EU-lande.
Danmark er ikke euroland, så danske banker kommer ikke automatisk under ECB's lup. Men de 10 EU-lande udenfor euroen kan komme med i tilsynet, hvis de ønsker det.
- Vi vil gå aktivt ind i forhandlingerne for at se, om det kan blive muligt, at Danmark også går med, siger Margrethe Vestager.
Hun venter, at nogle EU-lande vil stå uden for banktilsynet, så det kommer til at omfatte i hvert fald de 17 eurolande - og muligvis suppleret af nogle ikke-eurolande.
- Det er vigtigt for os, at så mange som muligt er med, at vi har enkle regler, og at vi kan være med på en ligeværdig måde, siger Margrethe Vestager.
EU's banktilsyn bør opbygges gradvist ved først at føre tilsyn med såkaldt systemisk vigtige storbanker og banker, som har fået store statstilskud i krisen, mener hun.
Fredag og lørdag drøfter ministeren kommissionens udspil ved et møde på Cypern med EU's 26 andre økonomi- og finansministre.
