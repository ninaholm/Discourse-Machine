Konkurstal: Mange firmaer måtte lade livet i februar
For første gang i over et år stiger antallet af konkurser. Men det retter sig, mener analysechef.


 Striben af gode nyheder om udviklingen i dansk økonomi bliver nu brudt af den seneste opgørelse over antallet af konkurser herhjemme.
I fredags overraskede de nyeste væksttal for dansk økonomi positivt, ledigheden er faldende og forbrugertilliden er stigende, men konkurstallene for februar viser, at mange virksomheder fortsat har det svært.
I februar måtte langt flere firmaer dreje nøglen om end samme måned året før, fremgår det af den månedlige statistik fra analysevirksomheden Experian.
- Efter et år med faldende konkurstal måtte pilen en tur opad i februar. 300 konkurser var 50 flere end samme måned sidste år, hvor antallet dog var usædvanligt lavt, lyder det i en analyse fra Experian.
Den nedadgående tendens ventes dog snart at blive genoprettet.
- Stigningen i konkurser i februar kan ses som en midlertidig udvikling, som vi forventer vil rette sig op i løbet af foråret, siger Frank Papsø, direktør for analyse og forretningsudvikling i Experian.
Det er første gang siden januar 2014, at antallet af konkurser stiger i forhold til samme måned året før.
Trods konkurshoppet i februar er udviklingen de seneste 12 måneder positiv med en nedgang i antallet af selskabslukninger på 16 procent, understreger Experian.
Geografisk blev det centrale Jylland ramt hårdest. Midt- og Vestjylland oplevede næsten dobbelt så mange konkurser i år i forhold til februar sidste år.
Det var også en skidt måned for erhvervslivet i Nordjylland, hvor andelen af konkurser i februar var størst i forhold antallet af aktive selskaber. På Bornholm derimod var der ikke en eneste konkurs.
