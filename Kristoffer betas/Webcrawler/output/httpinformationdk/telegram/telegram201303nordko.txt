Nordkorea truer med at angribe amerikanske militærbaser
Militæret spiller med musklerne: USA-baser i og omkring Japan kan blive mål for Nordkoreas våben, lyder det.


 Nordkorea truer nu med at angribe amerikanske militærbaser på den japanske ø Okinawa og Stillehavsøen Guam.
Landets militær advarer om, at flåde- og luftbaserne vil blive ramt, hvis USA fortsætter sine militærøvelser med Sydkorea.
Det siger en talsmand for Nordkoreas militær ifølge det statskontrollerede nyhedsbureau KCNA. Talsmanden kalder militærøvelserne for en "utilgivelig provokation:"
- Vi råder USA til ikke at glemme, at vores præcise våben både kan nå Andersen Air Force-basen på Guam, hvorfra B-52'eren (bombefly, red.) flyver fra, Japans fastland, hvorfra atomdrevne ubåde er udstationeret samt flådebaserne på Okinawa.
Nordkorea har tidligere truet med et atomangreb mod USA, hvilket dog er langt uden for militærets rækkevidde. Men styret i Pyongyang har våben, der kan nå amerikanske flåde- og luftbaser i Stillehavsregionen, hvis det skulle blive nødvendigt.
Nordkorea har reageret vredt på, at USA har fløjet B-52-bombefly over den koreanske halvø som led i en årlig militærøvelse med sydkoreanske styrker.
Den amerikanske forsvarsminister, Chuck Hagel, sagde for nylig, at USA vil styrke missilforsvaret som reaktion på de øgede trusler fra Nordkorea.
Planen er at udstationere 14 nye jordbaserede raketter i Alaska, som skal være på plads inden 2017, samt en radarstation i Japan.
 Nordkorea sagde i sidste uge, at landet ikke længere respekterer en 60 år gammel våbenhvileaftale fra Koreakrigen og advarede om, at det næste skridt kan blive en "nådesløs" militær gengældelse mod Pyongyangs fjender.
I en længere erklæring fra Nordkoreas væbnede styrkers ministerium, som føjer sig til en række voldsomme trusler fra Pyongyang, blev USA beskyldt for at være krigerisk, mens Sydkorea kaldes en marionet for Washington.
Siden Nordkorea foretog sin tredje atomprøvesprængning 12. februar, har stemningen på den koreanske halvø været spændt.
