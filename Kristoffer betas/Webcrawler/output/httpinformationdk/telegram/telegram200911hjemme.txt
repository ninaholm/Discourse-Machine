Hjemmeside skal stoppe seksuelle krænkere



 Bag de fleste seksuelle overgreb på børn står en voksen, som igennem længere tid har haft seksuelle fantasier om børn. Nu skal målrettet kommunikation få potentielle krænkere til at søge hjælp før, de når så langt, at de begår overgrebene.  
 En ny hjemmeside med navnet "Bryd cirklen" skal få voksne med seksuelle fantasier om børn til at søge hjælp i tide.
 - Den bedste hjælp, vi kan give ofre, er at sørge for, at krænkerne får hjælp til at håndtere deres fantasier om børn, før overgrebet er begået, siger Ellids Kristensen, overlæge på Sexologisk Klinik i Region Hovedstadens Psykiatri. 
 Bag hjemmesiden står Red Barnet, Region Hovedstadens Psykiatri og Janus Centret. På hjemmesiden kan voksne med seksuelle fantasier om børn finde råd og vejledning og blive motiveret til at søge hjælp via en anonym telefonrådgivning.
 - Internettets muligheder for at se børnepornografiske billeder og film virker desværre tiltrækkende på en gruppe mennesker. Mange af dem oplever en form for afhængighed, de ikke selv kan ændre på. Det er oplagt, at denne gruppe skal have hjælp til at bryde cirklen for at undgå, at de på et tidspunkt søger at udleve det, de ser på billederne, siger Kuno Sørensen, psykolog i Red Barnet.
 For at få målgruppen i tale anses det for vigtigt, at de potentielle krænkere ikke føler sig sat i bås fra starten. 
 I lande som f.eks. Tyskland og England har man stor succes med annoncekampagner og anden kommunikation målrettet voksne med seksuelle fantasier om børn.
