Store USA-aviser drøfter onlinebetaling
Mediemogulen Robert Murdoch forhandler ifølge Los Angeles Times med store amerikanske aviser om betaling for netaviser.


 Mediegiganten News Corp., der ledes af Robert Murdoch, forhandler i øjeblikket med en række af de rigtig tunge amerikanske aviser om at danne et konsortium, der vil tage betaling for at læse avisernes netudgaver.
 Avisen Los Angeles Times skriver fredag, at en af topcheferne i News Corp. - Jonathan Miller - menes at have drøftet sagen med repræsentanter fra blandt andre The New York Times Co., Washington Post Co. og Tribune Co., som udgiver The Los Angeles Times.
 News Corp. udgiver aviser som The Times, The Sun, The Australian og the New York Post.
 I forvejen tager News Corp. penge for nyheder på Wall Street Journals netavis og hævder, at det er den mest succesrige betalingsside for nyheder på internettet.
 Robert Murdoch har sagt, at han i 2010 vil begynde at tage betaling for at læse nyheder på hans netaviser.
 Som i blandt andet Danmark er avisbranchen også i dyb krise i USA, hvor oplag falder, og hvor der bliver færre og færre annoncører i dagbladene.

