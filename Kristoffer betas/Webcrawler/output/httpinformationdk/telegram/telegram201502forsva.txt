Forsvarsminister er tryg ved danske piloters flyvninger
Henrettelsen af jordansk pilot og emiraternes bekymring ændrer ikke på Danmarks deltagelse i koalition mod IS.


 Danmark er fortsat en central aktør i den internationale koalition mod den islamistiske organisation Islamisk Stat (IS).
Det forsikrer forsvarsminister Nicolai Wammen (S) som reaktion på henrettelsen af en jordansk pilot, der sidste år blev skudt ned over Syrien, og De Forenede Arabiske Emiraters beslutning om at indstille sine flyvninger.
- Den forfærdelige forbrydelse, Isil (et andet navn for IS, red.) har foretaget ved på bestialsk måde at henrette en jordansk pilot får ikke Danmark til at ryste på hånden i forhold til, at vi fortsætter kampen mod Isil - også med vores F16-bidrag, siger Wammen torsdag i forbindelse med et møde blandt Nato-landenes forsvarsministre i Bruxelles.
Emiraternes beslutning om ikke længere at deltage i bombetogter mod Islamisk Stat skal ifølge avisen New York Times være truffet allerede i december, fordi man ikke var tryg ved, at der var en klar plan for at hjælpe nedskudte piloter.
Men den bekymring deler den danske forsvarsminister ikke.
- Jeg er tryg ved, at de sikkerhedstiltag, som er nødvendige i den anledning, er truffet i samarbejde med vores allierede.
- Jeg har tillid til, at vi har truffet de forholdsregler, der gør, at vi kan sende danske fly på vingerne også i fremtiden i forhold til Irak, siger Wammen.
De danske F-16-fly deltager alene i flyvninger over Irak, mens fly fra Jordan, Saudi-Arabien, Bahrain, Qatar og De Forenede Arabiske Emirater også har været indsat over Syrien.
Koalitionen mod Islamisk Stat blev etableret i forbindelse med Nato-topmødet i Wales i september sidste år. Ud over Danmark og USA deltager også Storbritannien, Frankrig, Belgien, Holland, Canada og Australien i bombningerne over Irak.
