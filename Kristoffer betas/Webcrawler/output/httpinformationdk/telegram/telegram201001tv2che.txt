TV2-chef skuffet over drama-seertal



 De mildest talt dårlige seertal for TV2's store dramasatsning "Blekingegade" har ikke afskrækket stationen fra at lave drama til danskerne. Men programchef Keld Reinicke lægger ikke skjul på, at rutsjeturen fra omkring 1,2 millioner seere ved premiereafsnittet til blot omkring en tredjedel - cirka 460.000 - ved det femte og sidste afsnit i søndags ikke var som forventet.
 - Jeg har været begejstret for selve serien, men det er ærgerligt, og jeg er ked af, at så få så den. Og jeg synes, det er mærkeligt, tilføjer Keld Reinicke, der ikke vil sætte seertal på, hvad han havde håbet.
 TV2 har endnu ikke analyseret på, hvorfor serien ikke blev den store succes.
 - Vi ved eksempelvis endnu ikke, om det var de unge eller de gamle, der ikke ville se den. Men det skal vi nu til at finde ud af, siger Keld Reinicke.
 Han tilføjer dog, at serien i fem dele har adskildt sig fra normal TV2-drama ved, at den ikke kan køre i flere sæsoner:
 - Det er en historisk fortælling, som det eksempelvis vil være svært at lave en to'er til. Det har været en af de nye ting.
 Ud over seerne har anmelderne også været usædvanligt enige om at kritisere serien. Den del synes dog ikke at genere Keld Reinicke.
 - For os er det normalt et varemærke, at anmelderne ikke kan lide det, men vi er også til for seerne. Og en anden TV2-serie, "Lærkevej", kører da også ganske godt. Men vi kan ikke komme uden om, at "Blekingegade" ikke har haft den effekt, vi havde håbet på, siger han.
