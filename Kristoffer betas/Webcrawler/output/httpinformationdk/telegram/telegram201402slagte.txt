Slagteriarbejdere skal stemme om lavere løn
De ansatte på fem Danish Crown-slagterier skal tage stilling til, om de vil gå ned i løn i de næste 10 år.


 I de kommende dage skal slagteriarbejderne på Danish Crowns slagterier i Herning, Ringsted, Blans, Horsens og Sæby tage stilling til, om de vil gå med til at undvære en del af deres løn i de næste 10 år. Det skriver DR Nyheder.
Hvis slagteriarbejderne ikke bliver enige om en aftale, er alternativet slagterilukninger.
Ifølge DR Nyheder skal slagteriarbejderne gå med til at undvære fem procent af deres løn i de næste 10 år - svarende til op mod 200.000 kroner for en gennemsnitlig slagteriarbejder.
Pengene skal placeres i et selvstændigt investeringsselskab for medarbejderne, forklarer Kurt Høj, der er tillidsmand på slagteriet i Herning.
- Der er noget i den (aftalen, red.), der ikke er færdig, som vi selv måske kan sætte vores præg en smule på. Men der er nogle hovedrammer, der er sat for det, siger han til DR Nyheder.
Planen er, at de trængte svinebønder, der i dag sender smågrise til udenlandske slagterier, skal kunne låne penge i det nye selskab.
Danish Crowns problemer bunder i, at 10 millioner danske smågrise hvert år bliver kørt til Tyskland og Polen for at blive slagtet - fordi det bedre kan betale sig for svinebønderne.
Når de 10 år er gået, er det planen, at de ansatte vil begynde at få deres penge igen med et eventuelt afkast.
I slagteriarbejdernes fagforening er forbundsformand Ole Wehlast bekymret over udspillet fra Danish Crown.
- Det er ikke slagteriarbejdernes løn, der truer slagterierne. Det er manglen på slagtesvin. Derfor er løsningen på slagteriernes udfordringer heller ikke at tage en del af slagteriarbejdernes løn for at få bundlinjen til at tage sig pænere ud, siger han.
Danish Crown vil over for DR Nyheder ikke kommentere aftalen, men skriver i en pressemeddelelse, at man står over for "lukning af et slagteri inden for en overskuelig fremtid", hvis man ikke finder "fælles fodslag".
