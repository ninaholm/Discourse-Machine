Fyret Dong-direktør bytter energi ud med sundhed
Anders Eldrup, der fik en stormfuld exit fra Dong Energy i 2012, bliver bestyrelsesformand i Sundhedsdoktor.


 Den tidligere topchef i det statslige energiselskab Dong Energy, Anders Eldrup, fortsætter sit comeback i dansk erhvervsliv.
For nylig fik han den prestigefulde opgave at skulle stå i spidsen for et såkaldt offentlig-privat-partnerskab (OPP), der kan komme til at stå for nogle af landets største byggeprojekter de næste år, og nu bliver han ny bestyrelsesformand i Sundhedsdoktor A/S.
- Jeg vurderer, at markedet for sundhedsordninger og psykiske lidelser er i klar vækst.
- Samtidig har Sundhedsdoktor flot vundet positionen på den øvre del af markedet, hvor kunderne stiller særlige krav til kvalitet, resultater og return-on-investment, siger Anders Eldrup i en pressemeddelelse.
- Det har givet Sundhedsdoktor en stærk referenceliste med nogle af Danmarks største virksomheder og kommuner og et stærkt udgangspunkt for vækst, tilføjer han.
Sundhedsdoktor leverer sundhedsordninger og varetager sundhed på jobbet for over 150.000 medarbejdere i det offentlige og private.
Ud over at blive bestyrelsesformand har Anders Eldrup også købt sig ind i selskabet, der blev stiftet tilbage i 2006 af lægen Carl J. Brandt og mediemanden Rune Bech.
Den afgående bestyrelsesformand, Rune Bech, fortsætter i bestyrelsen, og håber på øget vækst med den nye bestyrelsesformand i spidsen.
- Med vores nye bestyrelse har vi blikket rettet mod en markant trecifret millionomsætning inden for få år og hæver nu barren for konkurrencen på både fysisk og psykisk arbejdsmiljø samt innovativ brug af digitale værktøjer, siger han.
Siden bortvisningen fra Dong Energy har Anders Eldrup generelt haft travlt med bestyrelsesarbejde.
Ud over at han skal stå i spidsen for OPP sammen med den tidligere Nordea-direktør Peter Schütze, er han også blevet formand for Offshore Center Danmark, der er et videns- og innovationsnetværk for offshore-industrien.
