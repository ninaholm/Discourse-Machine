EU diskuterer militært indgreb i Libyen
Frankrig presser på for, at EU skal indlede en militær indsats i Libyen. EU-topmøde diskuterer nye tiltag.


 Frankrigs præsident, Nicolas Sarkozy, lægger pres på EU for at sætte ind over for Muammar Gaddafi og den libyske leders regime.
Som den eneste europæiske leder taler den franske præsident højt om at iværksætte et luftangreb mod Gaddafis hovedkvarterer.
Men ifølge præsidenten er også Storbritannien med på ideen.
- Vi har udtrykt vores mulighed ... for målrettede angreb, rent defensivt, men kun hvis hr. Gaddafi bruger kemiske våben eller angreb på folk, der demonstrerer uden vold, siger Sarkozy.
Den franske præsident understreger, at det skal ske på opfordringer fra FN og med accept fra Den Arabiske Liga og den libyske opposition.
EU's stats- og regeringschefer samles fredag for at diskutere yderligere tiltag mod Gaddafi-regimet.
Den britiske premierminister, David Cameron, har ikke selv udtrykt sig direkte om et muligt luftangreb. Men han siger inden EU-mødet, at EU bør "intensivere foranstaltningerne til at isolere regimet og lægge pres på regimet".
Den danske statsminister, Lars Løkke Rasmussen, vil heller ikke på forhånd "udelukke nogen ting", siger han.
- Men det er vigtigt, at yderligere skridt bliver koordineret internationalt, og at de er legitime. Nu er planlægningen også i gang i Nato, og vi følger udviklingen tæt, siger statsministeren.
EU-lederne ventes at komme med en samlet melding om, at Gaddafi skal træde tilbage, hvilket især Tysklands forbundskansler, Angela Merkel, lægger vægt på forud for mødet.
- Det må være klart, at en person, som går i krig med sin egen befolkning, ikke er en samtalepartner for EU, siger Merkel.
- Vi må gøre alt, hvad vi kan for at mindske det libyske folks lidelser. Samtidig skal vi også grundigt overveje de skridt, vi tager, så vi kommer til en fornuftig slutning, siger den tyske forbundskansler.
