Inflation i eurozonen sætter ny bundrekord på fem år
Det går den forkerte vej med inflationen, som bevæger sig længere væk fra Den Europæiske Centralbanks mål.


 Inflationen i eurozonen falder til blot 0,3 procent i september og sætter dermed ny bundrekord, siden den styrtdykkede fra fire procent i 2008 til under nul i efteråret 2009.
Det seneste skøn - et såkaldt flash estimat - fra den europæiske statistikbank Eurostat viser, at inflationen i september falder til 0,3 procent fra 0,4 procent i august.
Målet i Den Europæiske Centralbank (ECB) er en stabil og lav inflation tæt på to procent.
På det niveau har inflationen ikke ligget siden begyndelsen af sidste år, og stabil har den ikke været længe.
Arbejdsløsheden i de 28 medlemslande er samlet set faldet fra 10,2 i juli til 10,1 procent i august, mens den er uændret på 11,5 procent i eurozonen siden juli.
Sammenlignet med august i fjor har Ungarn oplevet det største fald i arbejdsløsheden fra 10,2 til 7,8 procent, mens Finland og Frankrig topper listen over de lande, hvor ledigheden er vokset mest.
Aktuelt ligger arbejdsløsheden i Finland og Frankrig på henholdsvis 8,6 og 10,5 procent.
Ifølge seniorøkonom Rasmus Gudum-Sessingø fra Handelsbanken vil tallene for arbejdsløshed og inflation umiddelbart øge "presset på ECB for at vise handlekraft på torsdagens rentemøde."
