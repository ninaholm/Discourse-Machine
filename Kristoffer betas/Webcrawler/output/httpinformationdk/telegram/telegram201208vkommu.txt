V: Kommuner sender dårligt signal til ældre
Ældre skal blive på arbejdsmarkedet. Derfor er det uheldigt, at kommunerne vil ændre på seniordagene, mener V.


 Det har længe været et politisk ønske at beholde danskerne på arbejdsmarkedet så længe som muligt.
Derfor sender Kommunernes Landsforening (KL) et dårligt signal, når de vil rykke retten til seniordage, mener Venstres arbejdsmarkedsordfører, Ulla Tørnæs.
Seniordagene blev indført i 2008 som lønnede fridage til kommunale medarbejdere over 60.
- Jeg er skuffet over, at KL nu trækker i modsat retning. Vi har i årevis arbejdet med at gennemføre politiske reformer og initiativer, som betyder, at der er incitamenter til at blive længere på arbejdsmarkedet, for det har vi brug for på sigt, siger hun.
Beregninger fra Kommunernes Landsforening viser, at det vil koste dem næsten en halv milliard kroner, når de ældre som en følge af efterlønsreformen skal blive længere på arbejdsmarkedet.
Den større senior-arbejdsstyrke vil betyde, at seniordagene stiger fra 450 til 1203 årsværk - eller årlige fuldtidsstillinger - hvis det ikke ændres. Ønsket hos kommunerne er derfor, at retten til seniordage skal følge med efterlønsgrænsen.
Men Ulla Tørnæs er ærgerlig over, at KL ifølge hende pludselig tænker mere på den enkelte kommunes egen økonomi frem for landets overordnede økonomiske situation og behov for arbejdskraft.
- Som jeg ser det, er det naturligvis langt bedre, at seniorer bliver på arbejdsmarkedet med ret til seniordage, hvis det er det, der gør, at man bliver på arbejdsmarkedet fremfor at gå på pension, forklarer hun.
Hun bakkes op af arbejdsmarkedsordfører for Socialdemokraterne Leif Lahn Jensen, som mener, at man er nødt til at tænke i seniorordninger, hvis folk skal arbejde længe.
- Vi skal tænke i løsninger, så man kan holde ud at være på arbejdsmarkedet, til man er 74. Med så sen en tilbagetrækningsalder i fremtiden er vi nødt til at tænke i seniorjob, så derfor skal vi diskutere, hvad vi så gør, siger han.
Leif Lahn Jensen mener ikke, at diskussionen kan undgås hverken med kommunale eller private arbejdsgivere.
Ulla Tørnæs understreger dog, at hvis det er et spørgsmål om økonomi, må KL drøfte det med regeringen i forbindelse med de årlige økonomiforhandlinger.

