DMI varsler: Risiko for lokale skybrud flere steder i landet
Store dele af landet har haft kraftig regn og oversvømmelser. Nu varsler DMI, at regnen fortsætter.


 Regn, torden og lynnedslag har allerede hærget det syd- og sønderjyske tidligt fredag morgen. Og uvejret bliver ved.
Danmarks Meteorologiske Institut (DMI) varsler fredag formiddag mellem 35 og 50 millimeter regn flere steder i landet.
Derudover er der risiko for lokale skybrud med 15 millimeter regn eller mere på en halv time. Danskerne skal altså forberede sig på fare for oversvømmelser, oversvømmede kældre og våde kørebaner.
Vejdirektoratet advarer på Twitter mod risiko for akvaplaning i store dele af Jylland og på Fyn, hvor der er kraftig regn og skybrud.
Fredag er det blandt andet Nordjylland, Vest- og Sydsjælland, Lolland-Falster, København og Nordsjælland, der skal huske regntøjet og gummistøvlerne.
Falck har fredag formiddag modtaget 112 henvendelser fra borgere, som har brug for hjælp.
- Det, vi får rapporter om, er vand i kælderen, hvor der kan stå en halv meter vand, siger kommunikationsdirektør hos Falck, Louis Illum Honoré.
- Der har været nogle enkelte, der ikke har fået lukket loftsvinduer eller vinduer oppe på førstesalen, og så er der trængt vand ind dér. Men langt det meste er i kælderen og er langt det voldsomste, siger han.
Han fortæller, at henvendelserne formentlig kommer til at fortsætte så længe, det regner.
De kraftigste regn- og tordenbyger har til gengæld fredag formiddag sluppet Syd- og Vestjylland og Fyn, skriver DMI på sin hjemmeside. Der vil stadig kunne komme regn og byger, men ikke så kraftigt som hidtil.
Der vil nok komme en pause i uvejret i løbet af eftermiddagen, før et nyt område med regn og torden bevæger sig op over Lolland og Falster, Sjælland og senere Djursland og Nordjylland.
