Hemmelig kilde stopper jægerbogs-sag
En hemmelig kilde må ikke komme frem i lyset på grund af landets sikkerhed. Derfor slipper jægerbogens forfatter for en retssag.


 Den hemmelige kilde "Eric" i den såkaldte jægerbog er skyld i, at der ikke bliver rejst tiltale mod Thomas Rathsack, som har skrevet bogen "Jæger - i krig med eliten."
"Eric" havde inden bogudgivelsen ingen indvendinger til Rathsacks oplysninger i bogen om en tophemmelig mission. 
Men en offentliggørelse af "Erics" identitet vil ifølge auditørerne i dag være en kompromittering af væsentlige hensyn til statens sikkerhed, rigets forsvar og forholdet til fremmede magter.
Derfor kommer tvivlen om Rathsacks forklaringer ham til gode, og derfor bliver der ikke nogen sag, siger auditør Peter Otken til Ritzau.
- I en normal straffesag vil man gå til det vidne, der har oplyst et eller andet i for eksempel en gemen voldssag. Men her, på grund af de særlige bevismæssige forhold i dette miljø og fordi vi taler om statens sikkerhed, er der ikke adgang til at skaffe de oplysninger, man normalt kan få, siger Peter Otken.
Han betegner sagen som usædvanlig. På den baggrund vurderer auditørerne altså, at de kan ikke kan bevise, at Thomas Rathsack har overtrådt sin tavshedspligt, og dermed dropper de sagen.
Auditøren henviser til, at det vil være umuligt at føre sagen, fordi oplysninger af hensyn til statens sikkerhed, fremmede magter og tredjemands liv ikke kan kræves fremlagt under et retsmøde. Heller ikke efter rettens bestemmelse, fremgår det af retsplejeloven.
