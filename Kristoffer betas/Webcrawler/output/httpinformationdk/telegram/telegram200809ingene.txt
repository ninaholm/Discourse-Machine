Ingen EU-observatører i udbryderregioner



 Der kan ikke blive tale om EU-observatører i Abkhasien og Sydossetien. Så klar er udmeldingen fra den russiske udenrigsminister, Sergej Lavrov. Dermed afviser han den franske præsident, Nicolas Sarkozys forslag om at udstationere 200 EU-observatører i de to udbryderregioner. 
 Som præsident for EU's formandsland har Sarkozy tidligere på ugen mødtes med den russiske præsident, Dmitrij Medvedev. Her vedtog de to statsledere en plan for tilbagetrækningen af de russiske tropper fra georgisk territorium.  
Observatørerne skulle efter planen sikre, at Rusland overholder sin del af aftalen. Men ifølge Lavrov har det aldrig været på tale, at EU skal have repræsentanter i udbryderregionerne.
 - EU-observatørerne vil blive placeret præcis udenfor Abkhasien og Sydossetien og ikke på republikkernes territorium, sagde Lavrov onsdag.
 EU's repræsentant for udenrigs- og sikkerhedspolitik, Javier Solana, reagerer på Lavrovs udmelding ved at slå fast, "at EU's observatører skal kunne operere overalt - inklusiv i de to georgiske udbryderregioner."
