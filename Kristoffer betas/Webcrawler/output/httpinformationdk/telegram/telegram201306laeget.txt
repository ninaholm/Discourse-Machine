Læge-trussel kan give bagslag: Mere papirarbejde på vej
Hvis de praktiserende læger dropper det offentlige, stiger deres arbejdsbyrde markant, vurderer eksperter.


 Tiden skal gå med patienten, ikke med registrering. Det har i flere uger været budskabet fra de praktiserende læger, som truer med at aflevere deres ydernummer for at undgå at skulle leve op til regeringens lovforslag.
Men lægerne kan se frem til langt mere registrering, hvis de afleverer ydernummeret og dermed afbryder samarbejdet med det offentlige, skriver Jyllands-Posten.
- Deres registreringsbyrde vil blive øget betydningsfuldt, hvis de afleverer deres ydernummer, siger Poul Erik Hansen, vicedirektør for National Sundhedsdokumentation på Statens Serum Institut.
Hvis lægerne fortsætter uden en aftale med det offentlige, bliver de omfattet af det regelsæt, som gælder for privathospitaler. Og så skal de indberette 28 punkter til Landspatientregisteret, hver gang en person træder ind ad døren til en konsultation.
Blandt andet skal de ud fra 23.000 diagnoser svare på, hvad patienten fejler, og de skal ud fra 11.000 forskellige procedurer notere, hvad de har gjort ved patienten.
- Det bliver totalt kaos, for lægernes edb-systemer er slet ikke gearet til at kode på den måde, siger Henrik Schroll, der er konsulent ved Dansk Almenmedicinsk Kvalitetsenhed, til Jyllands-Posten.
Formanden for Praktiserende Lægers Organisation, Henrik Dibbern, siger, at lægerne allerede i dag registrerer data automatisk, når de alligevel er i gang med at skrive oplysninger om patienten ind i databaserne.
- Men det er klart, at der opstår en ny og vanskelig situation, hvis hele aftalegrundlaget mellem os og regionerne forsvinder. Men her vil vi da lægge op til, at aftaler om registrering, forskning og uddannelse skal genforhandles, siger han til avisen.
