El-branchen får mere efteruddannelse de næste år
HK/Privat har forhandlet en ny overenskomst på plads med arbejdsgiverforeningen Tekniq.


 HK/Privat og el-installatørernes og vvs-installatørernes arbejdsgiverforening, Tekniq, er netop blevet enige om en ny, treårig overenskomst. Det skriver HK/Privat i en pressemeddelelse.
Aftalen giver HK-medlemmerne i el-branchen en række forbedringer på efteruddannelsesområdet.
Alle medarbejdere, der bliver sagt op, får ret til en ekstra uges ekstra uddannelse oveni de to uger, de har i forvejen. Og HK'ere med tre års ansættelse får yderligere ret til to ugers uddannelse, så mange vil permanent få adgang til op til fem ugers uddannelse om året.
- De opsagte medarbejdere kommer hurtigere i nyt job efter at have pudset kompetencerne af.
- Samtidig giver mere uddannelse en højere markedsværdi på arbejdsmarkedet til de medlemmerne, der er i job, siger faglig sekretær i HK/Privat, Kim Bonde Nielsen, i pressemeddelelsen.
Desuden er der også aftalt forbedringer af barselsmulighederne med en uge ekstra til hver af forældrene, højere løn og pensionsbidrag under barsel, en fordobling af fritvalgskontoen fra en til to procent og højere løn og bedre efteruddannelsesmuligheder til elever.
- Alt i alt er det en fornuftig aftale med mange forbedringer til medlemmerne, mener Kim Bonde Nielsen.
Overenskomsten omfatter lidt over 1000 ansatte, der primært er administrative medarbejdere, oplyser HK/Privat.
