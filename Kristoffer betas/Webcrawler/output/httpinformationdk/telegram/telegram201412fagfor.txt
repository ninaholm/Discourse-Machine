Fagforening: Advarsler til embedsmænd er ude af proportioner
Dansk Magisterforening mener, at advarslerne til to embedsmænd bag Eritrea-rapport skal trækkes tilbage.


 Dansk Magisterforening vil kæmpe med næb og kløer imod de skriftlige advarsler, som to embedsmænd i Udlændingestyrelsen har fået i forbindelse med den stærkt omdiskuterede rapport om forholdene i Eritrea.
- Vi mener, at de advarsler er ude af proportioner, siger forhandlingsdirektør i Dansk Magisterforening, Lotte Spanggaard.
- Der er tale om to erfarne medarbejdere, der aldrig tidligere er blevet klandret for noget som helst fagligt før i deres lange karriere, og derfor mener vi, at det burde have været håndteret anderledes, siger hun.
Embedsmændene har tilsammen arbejdet i mange år med såkaldte fact finding- missioner, hvor man undersøger forholdene i et givet land, men noget gik tilsyneladende galt i forbindelse med rapporten om Eritrea.
Tidligere justitsminister Karen Hækkerup (S) proklamerede offentligt, at hun ville "sætte ind" over for den eksplosive stigning i antallet af asylansøgere fra Eritrea. Det skete i forbindelse med, at Udlændingestyrelsen besluttede at lave Eritrea-rapporten.
Den nåede frem til, at der ikke i sig selv kunne gives asyl for at undslippe militærtjeneste i Eritrea, og at forholdene i det lukkede land er blevet bedre de seneste år.
Embedsmændene kalder i dag rapporten fra Udlændingestyrelsen for noget "makværk".
- Jeg kan ikke bekræfte, at der skulle ligge et politisk pres bag advarslerne. De er givet i forbindelse med udarbejdelsen af rapporten, hvor der har været et meget forceret forløb, siger Lotte Spanggaard.
Spørgsmål: Hvad mener du med forceret?
- Vores medlemmer har påpeget nogle ting i forbindelse med udarbejdelsen af rapporten. Det har påvirket samarbejdsmiljøet, og det har været meget voldsomt for dem, fordi der er sket ting, der er gået medlemmerne meget nært.
- Nu må vi se, om vi kan komme i dialog med Justitsministeriet, og forhåbentlig bliver advarslerne trukket tilbage, siger Lotte Spanggaard fra Dansk Magisterforening.
Lene Vejrum, vicedirektør i Udlændingestyrelsen med ansvar for HR, har oplyst, at advarslerne til de to embedsmænd ikke er givet som følge af uoverensstemmelser om selve indholdet i rapporten.
- Der er givet en skriftlig advarsel, som skyldes manglende vilje til at lade sig undergive sædvanlig ledelse, siger vicedirektøren.
