Roskilde Festival dropper musik søndag
Roskilde Festival sløjfer næste år søndagsprogrammet og tænder i stedet for musikken på festivalpladsen onsdag.


 Næste år vil musikken på Roskilde Festival allerede begynde onsdag og så slutte lørdag aften. Dermed vil der ikke længere være musik på programmet søndag.
Det meddeler Roskilde Festival i en pressemeddelelse.
Roskilde Festival ændrer således på en meget lang tradition. Festivalen har gennem fem årtier lukket på en søndag, men i 2015 bliver lørdag altså festivalens sidste dag.
- Roskilde Festival skal fremover slutte med et kæmpe brag. Ved at gøre lørdagen til den sidste dag tror vi, at mange flere deltagere forbliver i fællesskabet på festivalpladsen til det allersidste, siger Roskilde Festivals talskvinde, Christina Bilde.
Ændringen sker ud fra et ønske om et slutte festivalen af med en fest, da søndagen de seneste år har båret præg af at være afrejsedag for festivalens mange gæster.
- Søndagen har de seneste år været dagen, hvor mange forbereder sig på at drage hjem eller forlader pladsen. Så vi tror, at vores kernepublikum vil værdsætte en finale lørdag nat, hvor de kan feste sammen med samme høje energi og nysgerrighed som de andre dage, siger Christina Bilde.
Derudover giver programændringen mulighed for at tiltrække mere attraktive navne til festivalen.
- Vi har oplevet, vi må give afkald på nogle rigtig attraktive kunstnere, fordi mange af de store internationale festivaler typisk ligger i weekenderne og derfor har bud efter kunstnere på de samme tidspunkter, siger Roskilde Festivals programchef, Anders Wahrén.
- Ved at bringe onsdagen i spil får vi en række bookingmæssige fordele, som vores publikum vil nyde godt af i fremtiden, siger Anders Wahrén.
Med søndagen ude af billedet slutter også en lang tradition for, at ældre over 65 år søndag kom gratis til festival.
- Vi ser ikke det samme behov for at give folk over 65 en førstehåndsoplevelse af Roskilde Festival, for mange af dem har allerede været på festivalen og kender den rigtig godt. Og alle uanset alder er stadig velkommen, man skal bare købe billet, siger Christina Bilde
Roskilde Festival løber i 2015 stablen fra lørdag den 27. juni til lørdag den 4. juli.
