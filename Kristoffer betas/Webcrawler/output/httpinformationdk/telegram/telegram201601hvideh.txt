Det Hvide Hus maner til besindighed over for zikavirus
For langt de fleste er det frygtede zikavirus ikke en reel trussel, siger talsmanden for Det Hvide Hus.


 Det Hvide Hus tager truslen fra zikavirusset alvorligt, men maner til besindighed på en dag, hvor Verdenssundhedsorganisationen, WHO, melder, at spredningen af zikavirus er eksploderet til alarmerende proportioner.
 Amerikanske myndigheder, der overvåger og analyserer det frygtede virus, er mest bekymret for virussets potentiale skade mod gravide kvinder. Det oplyser Det Hvide Hus torsdag.
Talsmand for Det Hvide Hus Josh Earnest siger til den daglige pressebriefing, at amerikanernes svar på virussets spredning hidtil har været "i tråd med den trussel, der kan være derude".
Earnest siger også, at truslen fra zikavirusset mod de fleste mennesker er minimal.
 Zikavirus overføres med myggearten aedes og kan give medfødt underudviklet kranie og hoved, såkaldt microcephali, og andre skader på centralnervesystemet hos nyfødte. Sammenhængen er dog ikke endeligt bevist.
Den zikavirus blev først konstateret hos aber i Zikajunglen i Uganda i 1947. Det første kendte tilfælde af smitte hos et menneske blev konstateret ti år senere. Indtil 2007 forekom zikavirus kun sjældent i Afrika og Asien.
Der findes ingen kur mod eller behandling af zikavirus, som er beslægtet med tropesygdommen denguefeber.
Omkring 80 procent af de smittede får ingen symptomer. Derfor ved mange gravide kvinder ikke, at de er smittet.
