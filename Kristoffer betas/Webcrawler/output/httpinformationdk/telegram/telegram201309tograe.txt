To græske politigeneraler går af efter rapperdrab
Drabet på musikeren Fyssas har sat en stor undersøgelse i gang - og højtstående græske politifolk går nu af.


 To græske politigeneraler er trådt tilbage, efter at græsk politi har iværksat en grundig efterforskning af den nynazistiske gruppe Gyldent Daggry, som menes at have forbindelse til drabet på en kendt musiker i sidste uge.
Politiet oplyser, at de to højtstående politifolk fra det sydlige og det centrale Grækenland er trådt tilbage, mens en undersøgelse af eventuelle forbindelser mellem politiet og Gyldent Daggry er på trapperne.
Græske myndigheder fortæller samtidig, at flere andre politifolk på øen Evia er midlertidigt taget ud af tjeneste for ikke at gennemføre en efterforskning af Gyldent Daggrys kontor efter et våbenfund.
Den 34-årige musiker og rapper Pavlos Fyssas blev dødeligt såret af knivstik i Athen tirsdag i sidste uge. Kniven blev angiveligt ført af en 45-årig lastbilchauffør, som fortalte politiet, at han er tilknyttet Gyldent Daggry.
Otte personer er anholdt i sagen.
Medlemmer af Gyldent Daggry har tidligere stået bag mord, mishandling og forfølgelse af indvandrere og politiske modstandere.
Gyldent Daggry er en nynazistisk gruppe og et politisk parti, som ved det seneste valg fik 18 sæder i parlamentet.
Flere af partiets politikere har været involveret i voldelige episoder.
