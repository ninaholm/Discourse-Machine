Oppositionen nægter at give op i Tyrkiets hovedstad
Tyrkiets regeringsparti triumferede ved lokalvalget. Sejren i Ankara var imidlertid mindre overbevisende.


 Tyrkiets primære oppositionsparti, CHP, arbejder på en appel mod resultatet af søndagens lokalvalg i hovedstaden Ankara.
Det sker efter et snævert nederlag til premierminister Recep Tayyip Erdogans Retfærdigheds- og Udviklingspartiet (AKP).
Blot 0,9 procentpoint af stemmerne skiller de to partier ad: AKP fik 44,8 procent af hovedstadens stemmer, mens 43,9 procent gik til CHP ifølge tyrkiske tv-stationer.
Vrede menneskemængder samledes sent søndag aften ved CHP's hovedkvarter, hvor snakken hurtigt faldt på valgsvindel, da det blev klart, at deres kandidat havde misset sejren.
- I dag vil vi forberede vores ansøgning til en appel, skriver borgmesterkandidaten Mansur Yavas på Twitter.
Appellen vil blive sendt af sted senest tirsdag, ligesom partiet angiveligt også vil klage over resultater andre steder i det store land - blandt andet i kystbyen Antalya, som CHP meget overraskende tabte til AKP.
Det tyrkiske lokalvalg er den første folkeafstemning, efter at betjente i juni dræbte otte regeringskritiske demonstranter, og - måske endnu vigtigere - efter at en voldsomt kompromitterende korruptionssag har rystet regeringen og kostet flere ministre jobbet
Af den grund var der også grund til optimisme fra oppositionen, der havde håbet på at ryste Erdogans regering ved at tage borgmesterposten i enten Istanbul eller Ankara.
Den tyrkiske valgkommission siger, at det kan tage uger, før det endelige resultat af valget er klar.
Det er imidlertid usandsynligt, lyder det, at det vil afvige særlig meget fra resultaterne rapporteret af tyrkiske tv-stationer.
Med 98 procent af stemmerne optalt står AKP, der har været ved magten siden 2002, til at tage 45,6 procent af tyrkernes stemmer, mens CHP halter bagefter med 28 procent ifølge tv-stationerne.
