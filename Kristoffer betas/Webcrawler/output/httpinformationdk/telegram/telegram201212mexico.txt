Mexicos nye præsident budt velkommen af protester
Netop som Enrique Peña Nieto formelt tiltræder som Mexicos præsident, er der voldelige demonstrationer mod ham


 Flere hundrede demonstranter og politi er stødt sammen i Mexicos hovedstad lørdag, netop som Enrique Peña Nieto er taget i ed som Mexicos ny præsident.
Demonstranterne mødte op foran parlamentsbygningen, hvor de smed benzinbomber, molotovcocktails og sten mod politiet. Flere betjente kom til skade, inden demonstrationen blev opløst.
Cirka 500 demonstranter deltog i protesterne. Mange bar masker for ikke at blive afsløret.
Mindst fem betjente er blevet såret og kørt til behandling på hospitalet. To andre er blevet båret væk tilsyneladende på grund af ubehag som følge at politiets egen tåregas.
- Vi havde ikke ventet, at demonstranterne ville opføre sig så voldeligt, siger en politileder.
 Enrique Peña Nieto er lørdag blevet taget i ed i parlamentet, efter at han ved midnat lokal tid fik overdraget embedet af sin forgænger, Felipe Calderon, i præsidentpaladset.
- Jeg sværger, at jeg vil forsvare Mexicos forfatning og lovgivning - og at jeg trofast og patriotisk vil udfylde embedet som republikkens præsident, som folket har betroet mig, sagde Peña Nieto.
Hans tiltræden markerer, at Det Institutionelle Revolutionære Parti, PRI, vender tilbage til magten. Partiet dominerede mexicansk politik i 71 år, inden det mistede magten ved præsidentvalget i 2000.
Nummer to ved præsidentvalget, den venstreorienterede Andres Manuel Lopez Obrador, nægter fortsat at anerkende valgresultatet. Han hævder, at PRI købte sig til sejren ved at betale millioner af vælgere for at stemme på Peña Nieto.
Landets centrale valgkommission har dog afvist anklagerne og godkendt resultatet.
Enrique Peña Nieto har lovet af skabe økonomisk fremgang og bekæmpe den omfattende narkokriminalitet, der har kostet mindst 60.000 mennesker livet de seneste seks år.
