Tyskland kræver flere græske reformer
Efter de konservative vandt det græske valg, presser Tyskland på for flere økonomiske reformer i Grækenland.


 Tyskland glæder sig over valgresultatet i Grækenland, fordi de konservative Nyt Demokrati står som vindere efter det græske valg søndag. Partiet har sammen med socialisterne Pasok flertal og dermed mulighed for at danne regering.
Grækenland er med Nyt Demokrati i spidsen mere venlig stemt over for samarbejdet med EU og den internationale valutafond (IMF). Det udløser tilfredse miner i Tyskland, der har skudt flest penge i puljen for at redde Grækenland fra økonomisk ruin.
- Den tyske regering betragter resultatet som en beslutning fra de græske vælgere om at gå videre med de vidtrækkende økonomiske og finanspolitiske reformer i landet, siger Tysklands finansminister, Wolfgang Schäuble.
Tyskland insisterer på, at grækerne er nødt til at gennemføre den aftale, som Grækenland har indgået med eurozonen. I hvert fald hvis de ønsker at få del i de penge, der følger med redningspakken, og som afholder Grækenland fra at gå konkurs.
Efter de proeuropæiske konservative vandt valget, steg euroen, da børserne i Asien åbnede. Den faldt dog igen til det gamle niveau på grund af usikkerhed om, hvad resultatet betyder for sammensætningen af den kommende regering.
I Europa gnider man sig også i hænderne over, at de græske vælgere indirekte har sagt ja til at lave økonomiske reformer i landet.
- De aftaler, der er indgået mellem Grækenland og eurozonen, er basis for at udvikle vækst, velstand og job for grækerne, siger EU's præsident, Herman Van Rompuy, og formanden for Kommissionen, José Manuel Barroso, i en fælles udtalelse.
Også Det Hvide Hus i USA glæder sig over resultatet og udtrykker håb om, at det vil føre til en hurtig regeringsdannelse, der kan begynde at tage hånd om Grækenlands økonomiske problemer.
- Som præsident Obama og andre verdensledere har sagt, er det i vores interesse, at Grækenland bliver i eurozonen, mens de samtidig respekterer de reformer, der skal ske i landet, siger Jay Carney, der er pressesekretær for Barack Obama.
