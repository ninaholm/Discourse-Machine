Hvalen får lov til at hvile - og dø
Det er mest sandsynligt, at den strandede finhval i Vejle Fjord vil dø. Det skal ske naturligt og uden indgriben, mener myndighederne.


 Den strandede 15 meter store finhval i Vejle Fjord får lov at hvile - og måske få en naturlig død her.
Der gøres aktuelt ingen forsøg på at få hvalen fri fra den grund på lavt vand, den er strandet på.
Det oplyser skovfoged Henrik Lykke Sørensen fra Skov- og Naturstyrelsen til Ritzau.
Vurderingen er, at hvalen er så afkræftet onsdag eftermiddag, at den ikke kan komme fri. 
Falck ventes at lave afspærringer omkring dyret, så lystsejlere ikke kan nærme sig.
Tidligere på dagen havde det lokale brandvæsen forsøgt at lokke hvalen ud på dybt vand. Men hvalen strandede igen. Nu er forsøg på at flytte hvalen indstillet.
- Vi vurderer nu, at hvalen får mindst lidelse, hvis den dør naturligt i forhold til, hvis vi forsøger at få den ud på dybt vand, siger Henrik Lykke Sørensen.
Vejle Fjord er ikke uvant med strandede finhvaler. Det skete allerede i 1923 første gang, og siden er fire hvaler strandet i fjorden - og de døde alle.
Hele onsdagen var fjordbredden øst for Vejle Fjord broen sort af mennesker, der ønskede at få et glimt af den vildfarne hval.

