Husejere: Benny Plovfure skubber problem med skatterabat
Regeringens foreslåede skattelettelse til billige boliger er ikke nok, mener formand for parcelhusejerne.


 Skatteminister Benny Engelbrecht (S) kaldes lidt kækt for "Benny Plovfure" fordi han med ny skatterabat til ejere af billige boliger skubber problemet om de udskældte ejendomsvurderinger og graver det ned til fremtiden.
Afsenderen er Allan Malskær, der er formand for Parcelhusejernes Landsforening. Han er ikke tilfreds med regeringens "lappeløsning" om at indføre en ekstra skatterabat på 2,5 procent til huse, der er vurderet til under 500.000 kroner.
- Ministeren bør kaldes for "Benny Plovfure", for han graver bare problemet ned. Han køber sig tid.
- Parcelhusejerne er dem, der bliver ramt. De ved ikke, hvad de skal betale om tre-fire-fem år. Det giver problemer, når man skal prissætte hus og købe. De har ikke tænkt sig at sælge de næste tre år, for det er et langvarigt projekt, men man skal ikke beskatte en tilfældig pris, siger Allan Malskær.
Siden 2013 har ejendomsvurderingerne været suspenderet og fastfrosset på 2011-niveau, fordi Skats ejendomsvurderinger har vist sig at være fyldt med fejl.
Tidligere på året fremlagde et ekspertudvalg anbefalinger, og regeringen er ved at arbejde på et nyt system, som skal træde i kraft i 2017.
I august 2013 kritiserede Rigsrevisionen, at Skats vurdering af parcelhuse i tre ud af fire tilfælde i 2011 ikke stemte overens med de priser, som husene blev handlet til.
- Det, der er brug for, er, at man laver et nyt system. Det her er et spørgsmål om at skubbe tingene til efter et folketingsvalg.
- Den her rabat er ingenting i forhold til den, der var aftalt i forvejen, fordi man ved, der er fejl. Den battede noget, men det her er ingenting, for det er en lille lap, man lægger på, siger han.
Den nye rabat på 2,5 procent svarende til 115 millioner kroner gælder frem til en ny vurdering af ejendommene.
