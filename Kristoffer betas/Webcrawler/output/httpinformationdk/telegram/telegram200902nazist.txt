Nazister velkomne hos Rotary



 Det er ikke kun Venstres Ungdom (VU) i Århus, der vil mødes med nazister. Også andre foreninger har i de senere år inviteret repræsentanter fra DNSB i Greve til debatmøder. Blandt dem er en lokal Rotaryafdeling i Grindsted, en klub for erhvervsledere og mere uorganiserede debatfora.
 Det fortæller formanden for DNSB, Jonni Hansen.
 - Det er et par år siden, men jeg kan huske fra foredraget i Grindsted, at de var vældig flinke mennesker alle sammen, selv om de nok ikke alle var enige med os, siger han til Ritzau.
 Det har skabt stor forargelse, at VU i Århus vil have naziforedrag. Men det forstår præsidenten for Rotary i Grindsted, Thorkild Fjordgaard, ikke.
 - Jeg synes i hvert fald, at det er helt o.k., og jeg var også selv med til foredraget, da de var hos os. De er jo ikke forbudt i Danmark, siger Thorkild Fjordgaard og tilføjer, at han før foredraget i Grindsted ikke "havde fattet, at der er nogen, der er så udemokratiske som dem (nazisterne, red.)".
 Ifølge Jonni Hansen har DNSB årligt besøg af 50-100 skolegrupper.
 - Strømmen af skoleelever er konstant, men det er vel en del af deres pensum, vurderer DNSB-formanden.
