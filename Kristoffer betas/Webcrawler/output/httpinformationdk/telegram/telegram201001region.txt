Regioner advarer mod nedlæggelse



 Regionerne lever blot op til deres ansvar for at drive sygehuse med den økonomi, som regeringen stikker ud.
Det er meldingen fra regionerne til statsminister Lars Løkke Rasmussen (V), der giver regionerne skylden for, at flere sygehuse må fyre.
- Det er det, vi ser nogle uhensigtsmæssige konsekvenser af i disse dag. Men det er så efterfølgende grotesk at opleve, at når vi påtager os et samfundsøkonomisk ansvar - i øvrigt i en situation, hvor riget fattes penge - så er automatreaktionen, at vi skal nedlægges, siger formand for regionerne Bent Hansen (S) i en pressemeddelelse.
Statsministeren siger, at regionerne må løse opgaven med at få økonomien til at hænge sammen i sundhedsvæsnet. Ellers er de overflødige. 
Men Bent Hansen påpeger, at udgifterne til sundhedsvæsnet stiger, fordi befolkningen bliver ældre og presser på for at få flere ydelser, ligesom ny og bedre medicin bliver dyrere. 
Han advarer mod at tro, at det løser de fundamentale problemer at nedlægge regionerne.
- Problemet er jo, at vi i alle konstruktioner - uanset om det er en statslig eller regional - vil have en efterspørgsel, der er større, end vi har penge til, siger regionernes formand. 
