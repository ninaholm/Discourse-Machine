Dansk fragtskib sejler grundigt på grund i Norge
Den norske kystvagt er undervejs for at redde dansk fragtskib, der er stødt på grund langt oppe på land.


 Et 67-meter langt fragtskib ved navn Dart er natten til torsdag stødt på grund i Åfjorden i Norge. Skibets besætning på syv har ikke lidt skade, lyder det.
Myndighederne har mistanke om, der var alkohol indblandet.
Båden er stødt på grund langt oppe på land i Hyllestad kommune, der ligger i den vestlige del af Norge, ikke langt fra Bergen.
Fragtskibet har fået skader, men der er ikke registreret forurening eller lækager fra fartøjet, der er lastet med såkaldt boreslam. Det bruges blandt andet til at stabilisere borelommerne ved olieudvinding.
- Vi overvåger situationen, men det er kystvagten, som håndterer selve haveriet. Fragtskibet står 20-25 meter oppe på land, siger redningsleder Siv Namork fra hovedrednings-centralen i Sør-Norge.
Redningsbåden Halfdan Grieg assisterer besætningen på den havarerede danske båd, mens kystvagtskibet Tor er på vej fra Bergen og ventes at være fremme ved 13-tiden.
Endnu kendes årsagerne til ulykken ikke, men vejrforholdene i området er gode, og der er vindstille, lyder det fra norsk politi.
- Det er for tidligt at spekulere i årsagen til ulykken, men vi har en mistanke om promille-sejlads.
- Der er en del små øer i området, men jeg vil ikke sige, at det er et særligt vanskeligt farvand at manøvrere i, siger operationsleder Kjetil Drange fra amtspolitiet.
