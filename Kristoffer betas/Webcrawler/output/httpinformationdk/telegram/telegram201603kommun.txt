Kommuner møder op hos Hjort trods krise i forhandlinger
Regeringen og Kommunernes Landsforening forsøger torsdag aften at lave en topartsaftale om bedre integration.


 Tirsdag erklærede Kommunernes Landsforening (KL) topartsforhandlingerne i krise. Formand Martin Damm (V) ville vende med baglandet, om der overhovedet var grund til at møde op til flere forhandlinger med finansminister Claus Hjort Frederiksen (V).
Det er sket, og nu er der aftalt et nyt møde torsdag aften klokken 19.
Topartsforhandlingerne har til formål at sikre bedre integration af nyankomne flygtninge. Det indebærer, at de hurtigere får en bolig, et job og lærer dansk. Kommunerne kræver, at regeringen afsætter penge til opgaven, men det har regeringen pure afvist.
- Det er ualmindeligt svært. Normalt begynder det at rykke, når man har forhandlinger. Men vi rykker ikke nogen steder. Så det er tungt, sagde Martin Damm efter tirsdagens møde i Finansministeriet.
På forhandlingsbordet er blandt andet flere greb, der afbureaukratiserer processen omkring boligplacering af flygtninge samt forslag til at skaffe flere boliger.
KL-formanden er nogenlunde fortrøstningsfuld med hensyn til at finde en løsning på begge områder, mens økonomien er den sidste store knast, der adskiller regeringen og kommunerne.
Martin Damm ville tirsdag ikke sætte et specifikt beløb på den check, han forlanger af regeringen til at løfte opgaven.
- Vi har ikke lagt os fast på et bestemt beløb, fordi det skal ses i sammenhæng med boligdelen og det, vi ellers bliver bedt om at løse af opgaver, sagde Venstre-borgmesteren fra Kalundborg.
KL sidder også med ved trepartsforhandlingerne i Beskæftigelsesministeriet, hvor kommuner, regering og arbejdsmarkedets parter mødes torsdag eftermiddag for at forsøge at nå til enighed om en aftale, der skal få flygtninge hurtigere i job.
