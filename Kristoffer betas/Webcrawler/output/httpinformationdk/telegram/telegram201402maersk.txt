Mærsk tabte på bundlinjen i 2013
Seks af otte kernevirksomheder havde en god periode i løbet af året, skriver koncernen i regnskabet.


 
	Rederi- og oliekoncernen A.P. Møller - Mærsk kom ud af 2013 med et nettoresultat på 21,2 milliarder kroner, der således var en anelse lavere end sidste år, hvor resultatet landede på 23,4 milliarder kroner.

	Det fremgår af årsregnskabet for 2013 hos det lyseblå konglomerat.

	- Vi forbedrede balancen og styrkede konkurrenceevnen, så seks af otte kernevirksomheder nu er placeret i øverste kvartil inden for deres branche, siger topchef i A.P. Møller - Mærsk Nils Smedegaard Andersen i regnskabet.

	Ses der på toplinjen, omsætningen, endte den i det forgangne år på 266,2 milliarder kroner mod 286,8 milliarder kroner i 2012.

	I regnskabet skriver A.P. Møller - Mærsk, at på trods af vanskelige markedsforhold på de globale shippingmarkeder var 2013 et godt år for Gruppen, hvor der især var noget at glæde sig over i den tungeste division, Maersk Line.

	- Indtjeningsstigningen i 2013 skyldes hovedsagelig en fortsat fremgang i Maersk Line, der styrkede sin ledende position i containershipping målt på lønsomhed, markedsandel og indsats på miljøområdet, lyder det fra Nils Smedegaard Andersen.

