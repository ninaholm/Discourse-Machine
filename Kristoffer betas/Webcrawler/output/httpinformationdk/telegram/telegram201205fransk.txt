Fransk tv-duel var boksekamp uden knockout
Intens debat mellem Sarkozy og Hollande havde ingen klar vinder, hvilket er til Hollandes fordel.


 En heftig tv-duel mellem Frankrigs konservative præsident, Nicolas Sarkozy, og hans socialistiske udfordrer, François Hollande, bliver af mange iagttagere og analytikere sammenlignet med en intens boksekamp, hvor ingen af de to deltagere blevet slået i gulvet.
- Hollande havde overtaget i kampen, skriver den venstreorienterede avis Liberation hen over hele forsiden om den to og en halv time lange direkte debat.
Den konservative avis Le Figaro siger, at tv-duellen bekræftede, at valget er et opgør mellem "det moderne" og "det forældede", hvor avisen ser Sarkozy som fornyeren.
Debatten, der blev præget af mange hidsige ordudvekslinger, hvor de to mænd talte i munden på hinanden, blev af mange anset for at være Sarkozys sidste chance for at hale ind på Hollandes store forspring.
Hollande står i meningsmålingerne til at vinde søndagens afgørende valgrunde med mellem seks og 10 procentpoints over Sarkozy.
 - Duellen ændrer ikke meget på situationen. Hollande er favoritten og vinder derfor nok mest, sådan som det udviklede sig, vurderer valgforskeren Jerome Fourquet fra Ifop.
Andre kommentatorer på fransk tv siger, at Sarkozy fremstod som "bokseren," mens Hollande mere fremstod som en "judokæmper."
Det dominerende emne var den økonomiske krise i Frankrig og andre EU-lande. Sarkozy kaldte dele af den socialistiske leders politik for direkte farlig for Frankrig.
- Jeg ønsker at følge Tysklands eksempel - ikke dybt kriseramte lande som Grækenland og Spanien, sagde Sarkozy og advarede mod voldsomme reaktioner i finansverdenen, hvis Hollande bliver præsident.
Men Hollande var også i offensiven.
Han lagde ud med at opridse, hvordan den franske krise er blevet stadigt forværret i de seneste fem år.
 Han beskyldte Sarkozy for at bruge den internationale økonomiske krise som en permanent undskyldning for brudte løfter.
- Du er altid tilfreds med dig selv. Uanset hvad der sker, så er du tilfreds, sagde Hollande til sin modstander.
