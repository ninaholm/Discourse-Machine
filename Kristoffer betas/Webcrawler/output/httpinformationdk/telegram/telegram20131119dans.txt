19 danskere savnes fortsat i Filippinerne efter tyfon
Der er fortsat 19 danskere, der savnes efter tyfonen i Filippinerne, oplyser ambassadør Nicolai Ruge.


 Der er fortsat familiemedlemmer og venner, der ringer til Borgerservice, fordi de er bekymrede over, at de kender danskere, der er i Filippinerne.
Og lige nu er der 19 danskere, der er savnet, efter tyfonen ramte ø-riget fredag.
- Det ser sådan ud, at der fortsat ikke er nogen oplysninger om tilskadekomne eller omkomne danskere, siger den danske ambassadør i Malaysia, Nicolai Ruge, til Ritzau.
- På den såkaldte dansker-liste savnes der fortsat en. Det er listen over danskere, der indenfor det sidste års tid har registreret sig til at være bosat i det ramte område - altså det centrale Filippinerne, fortæller han.
Derudover er der de 18 personer, som pårørende savner at høre fra.
- Det er en liste, der ændrer sig i takt med, at Borgerservice finder ud af, at nogen er o.k. og befinder sig et andet sted. Så er der andre, der ringer ind og udtrykker bekymring, siger ambassadøren.
- Det er ikke de samme 18 personer - men tallet har været konstant det seneste døgns tid, siger han.
Naturkatastrofen har kostet tusindvis af mennesker livet. Og den danske ambassadør siger, at situationen i den centrale del af Filippinerne fortsat er uoverskuelig.
- Det er meget vanskeligt at komme frem til de værst ramte områder. Lufthavnen i Tacloban lader eksempelvis ikke civile fly lande. Og mobiltelefoner virker heller ikke, siger Nicolai Ruge.
