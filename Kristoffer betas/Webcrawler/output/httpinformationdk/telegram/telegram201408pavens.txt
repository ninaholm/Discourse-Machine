Paven spår om sin død: Jeg har to til tre år tilbage
Pave Frans regner kun med at have få år tilbage. Han udelukker heller ikke at abdicere før tid.


 Der går ikke mange år, før millioner af katolikker igen skal vente på, at den hvide røg stiger fra Det Sixtinske Kapel i Rom.
For ifølge pave Frans selv er der kun få år til, at han skal genforenes med sin skaber, og en ny pave udnævnes.
Den bemærkelsesværdige kommentar faldt om bord på flyet, der transporterer paven hjem til Vatikanet fra sit besøg i Sydkorea.
Spurgt af en journalist om pavens globale popularitet, lyder svaret:
- Jeg ser det som generøsitet fra Guds folk. Jeg forsøger at tænke på mine synder, mine fejl og ikke tillade mig selv at blive for stolt. Fordi jeg ved, at det kun vil vare i kort tid. Om to-tre år vil jeg tage af sted til Faderens Hus, sagde pave Frans.
Samtidig nævnte paven muligheden for at forlade sit kirkelige embede før tid, hvis han ikke føler, at han kan leve op til en paves forpligtelser. Også selv om det "ikke appellerer til nogle teologer."
- Benedikt XVI har åbnet en dør, sagde pave Frans med henvisning til den tidligere pave, der som den første pave i 600 år abdicerede, og tilføjede, at hvor det tidligere var uhørt, at biskopper forlader deres embede, er det nu almindeligt.
Paven fortæller også, at han lider af problemer med nerverne, som kræver behandling.
- Jeg er nødt til at behandle dem godt, disse nerver, give dem mate (en argentinsk telignende drik, red.) hver dag, jokede han.
- En af disse neuroser er, at jeg er for meget af et hjemmemenneske, tilføjede han, og mindede om, at sidste gang han havde taget en ferie uden for sit hjemland Argentina var "med det jesuitiske samfund i 1975".
Den 77-årige pave Frans blev valgt som pave den 13. marts sidste år og afløste pave Benedikt, der trak sig tilbage på grund af helbredsproblemer.
Med sine argentinske rødder er pave Frans den første ikke-europæiske pave i næsten 1300 år. I løbet af den korte tid, han har udfyldt opgaven som pave, er han blevet kendt for sin sociale indstilling, sit milde smil og smittende energi.
I løbet af pave Frans' fem dage lange besøg i Sydkorea holdt han en forsoningsmesse mellem nord og syd i hovedstaden Seoul.
