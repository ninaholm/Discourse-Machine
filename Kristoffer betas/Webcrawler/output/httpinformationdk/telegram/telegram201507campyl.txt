Campylobacter fundet i ovnklar kylling
Danpo tilbagekalder parteret kylling på grund af for højt indhold af sygdomsfremkaldende bakterier.


 Der er fundet for højt indhold af campylobacter-bakterier i bakker med ovnklar kylling fra Danpo. Det oplyser Danpo i en mail til Ritzau.
Har man købt produktet, opfordres man til at kassere varen eller levere den tilbage til butikken. Den pågældende pakke på 1200 gram er solgt i Løvbjerg og Netto, oplyser Danpo.
På emballagen står der "aut.nr.: DK711EF", hvilket står skrevet i en oval ramme. Derudover har produktet sidste udløbsdato 27. juni 2015.
Campylobacter er en fødevarebakterie, som kan findes i eksempelvis kød fra fjerkræ, svinekød, forurenet drikkevand og upasteuriseret mælk.
Det er den fødevarebakterie, som gør flest mennesker syge i Danmark. I 2013 var det officielle tal omkring 3700, og hertil kommer de tilfælde, hvor patienten ikke bliver undersøgt.
Bakterien rammer især de danske maver om sommeren, hvor det ofte glipper med hygiejnen ved grillen, når man håndterer råt kød, og hvor bakterien trives rigtig godt i varmen.
Symptomer på infektion er blandt andet diarré, influenzalignende symptomer og moderat feber.
 De fleste, der bliver smittet af campylobacter, får bakterien fra kyllingekød.
