DSB-direktør Roslev stopper øjeblikkeligt
DSB skal have ny direktør for anden gang i år. Den nuværende Christian Roslev fratræder øjeblikkeligt.


 Det blev til små tre måneder i direktørstolen for DSB-direktør Christian Roslev. Han forlader nu koncernen fra den stilling, han blev udpeget til 1. juli, "af personlige og helbredsmæssige årsager".
- Det kom som en overraskelse, lyder det kortfattet fra DSBs bestyrelsesformand, Peter Schütze. Han har ikke mange ord at knytte til, at DSB for anden gang i år er uden direktør.
Christian Roslev selv skriver i en kortfattet kommentar:
- Det har ikke været nogen nem beslutning for mig, da jeg har sat pris på samarbejdet med DSBs bestyrelse, ledelse og øvrige medarbejdere. Jeg har ikke yderligere kommentarer, hvilket jeg håber, at alle har forståelse for.
Peter Schütze vil ikke nærmere ind på, hvad der konkret er, der får Roslev til at forlade DSB.
- Det kommer som noget, jeg beklager dybt, for vi var meget glade for Christian. Men jeg vil ikke ind på detaljerne omkring forløbet, siger Peter Schütze.
Indtil videre er økonomidirektør Jacob Kjær udpeget som direktør. Og nu går arbejdet i gang med at finde en ny:
- Jeg har ingen kommentarer til den proces, vi skal til at køre. Det vil vi se på i bestyrelsen, siger bestyrelsesformanden.
Peter Schütze kommer dog til at bruge noget mere tid på DSB, indtil en ny chef er parat til at overtage:
- Vi vil stå sammen og bruge det dygtige hold, vi har i DSB. Og jeg vil komme lidt tættere på, til vi har fundet en ny direktør, siger han.
Den nu forhenværende direktør skulle køre DSB videre efter en turbulent tid med blandt andet en fyring af den tidligere DSB-direktør Søren Eriksen. Han blev fyret på grund af store økonomiske problemer i datterselskabet DSBFirst.
