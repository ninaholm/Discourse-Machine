Slagteri i Skanderborg er mistænkt for kødfusk
Ejeren af mistænkt slagteri siger, at hans kunder godt vidste, at de fik en blanding af okse- og hestekød.


 Det er det lille slagteri H.S. Slagteri i Skanderborg, også kendt som Hårby Slagtehus, som Fødevarestyrelsen mistænker for at have blandet hestekød op i hakket oksekød.
Det skriver ekstrabladet.dk.
Slagtehuset bliver drevet af Niels Juul Nielsen på 25. år, og der er 26 ansatte.
- Fødevarestyrelsen har fået mistanke, fordi vi har solgt en blanding af heste- og oksekød til to pizzeriaer. Men i de to tilfælde gjorde vi opmærksom på, at der var hestekød blandet i, siger han til ekstrabladet.dk
Fredag kom det jyske slagteri under mistanke for at blande oksekød op med hestekød. Fødevarestyrelsen har på baggrund af mistanken udtaget vareprøver fra slagteriet.
Ministeriet for Fødevarer og Landbrug bekræfter, at det drejer det sig om et mindre slagteri i Jylland, som sælger kød til restaurationer i lokalområdet, men ønsker ikke at oplyse navnet på slagteriet.
Slagteriet håndterer både heste- og oksekød, og Fødevarestyrelsen har reageret på en mistanke om, at de to typer kød er blevet blandet sammen på slagteriet.
Fødevarestyrelsen er nu ved at undersøge, om slagteriets kunder har været klar over, at slagteriets hakkekød var en blanding af hest og okse.
Ifølge formand for Danske Slagtermestre, Leif Wilson Laustsen, er han ikke overrasket over, at det lille jyske slagteri er under mistanke for kødfusk.
- Der er tale om et tidligere medlem af vores organisation, Danske Slagtemestre, som vi har måtte ekskludere efter problemer med fødevaresikkerheden, siger han til TV2 News.
Han tager dog forbehold for, at prøverne ikke er færdiganalyseret.
