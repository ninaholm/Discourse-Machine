Drabsmand i brev: Tv-drab var hævn for skuddrab på sorte
Formodet gerningsmand sendte 23 sider langt brev til tv-station efter drab på journalist og kameramand.


 Den 41-årige mand, der efter alt at dømme skød og dræbte to af sine tidligere kolleger under et direkte tv-interview onsdag morgen, har angiveligt sendt et brev til tv-stationen ABC News, hvor han skriver, at et racistisk motiveret massedrab mod kirkegængere fik ham til at anskaffe et våben.
- Det, der gjorde mig vred, var kirkeskyderiet, skriver han og tilføjer, at hans "kugler har ofrenes initialer på dem".
Det kirkeskyderi, brevet henviser til, fandt sted i Charleston i staten South Carolina i juni, hvor en hvid gerningsmand skød og dræbte ni sorte kirkegængere. Gerningsmanden erkendte siden over for politiet, at drabene skulle "starte en racekrig".
- Men min vrede har bygget sig gradvist op. Jeg har været en menneskelig krudttønde i noget tid og har bare ventet på at sige BOOM!!!!, lyder det i brevet fra den formodede gerningsmand, Vester Lee Flanagan, der også brugte navnet Bryce Williams.
- Jeg lagde et depositum for en pistol den 19. juni. Skyderiet i kirken i Charleston skete den 17. juni, tilføjer gerningsmanden i brevet til ABC News.
Det har endnu ikke været muligt at få bekræftet, om brevet reelt er skrevet af Flanagan/Williams.
Personen bag brevet skriver, at hans navn er Bryce Williams, og en mand, der præsenterede sig ved det navn, ringede til ABC News cirka to timer efter skyderiet og sagde, at han havde skudt to mennesker samme morgen.
I telefonen sagde han, at myndighederne var "efter ham", og de var "over det hele". Derefter lagde han på.
I brevet, som han et sted betegner som et "afskedsbrev til familie og venner", klager han også over racediskrimination og over at være udsat for overgreb "for at være en sort, homoseksuel mand".
Flanagan døde onsdag aften dansk tid af sine kvæstelser. Politiet siger, at han skød sig selv.
