Skulptur er solgt for rekordbeløb



 Hammeren er faldet for det dyreste kunstværk solgt på auktion til dato. Det er sket på det britiske auktionshus Sotheby, hvor man onsdag solgte en skulptur af den schweiziske kunstner Alberto Giacometti for 65 millioner pund - eller 104,3 millioner dollar, hvilket svarer til 553 millioner kroner.
Skulpturen "L'homme qui marche I" er lavet af bronze og forestiller en gående mand i naturlig størrelse. Sotheby havde forventet, at prisen ville ende på omkring 18 millioner pund, men en budkrig fik den tredoblet. Køberen er en anonym budgiver via telefonen.
Sælgeren, den tyske bankkoncern Commerzbank AG, kan indkassere et beløb, som lige nøjagtigt overgår den tidligere rekordpris for et kunstværk. I 2004 blev Picassos "Garcon a la Pipe" solgt for 104,2 millioner dollar.    
