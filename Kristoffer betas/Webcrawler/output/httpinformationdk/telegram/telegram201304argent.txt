Argentinas præsident er uønsket til Thatchers begravelse
Amerikanske præsidenter og Mandelas familie er inviteret til at overvære Margaret Thatchers begravelse.


 Storbritannien har inviteret både den nuværende og tidligere amerikanske præsidenter til Margaret Thatchers begravelse i næste uge.
Det oplyser premierminister David Camerons kontor.
Én er dog uønsket.
For Downing Street 10 lader forstå, at man ikke ønsker at se Argentinas præsident, Cristina Kirchner.
- Det kan jeg bekræfte, ja, siger en talsmand for Camerons kontor.
Det er en understregning af, at forholdet mellem Storbritannien og Argentina stadig er fjendtligt, efter de to lande i 1982 i Thatchers regeringstid udkæmpede en krig om Falklandsøerne.
Thatcher, der var premierminister fra 1979 til 1990, døde mandag, 87 år gammel.
Den britiske regering vil i løbet af torsdagen frigive navnene på de statsledere og prominente figurer, der bliver inviteret til den statsmandslignende begravelse.
Med til begravelsen er inviteret alle nuværende og tidligere ministre, og der vil også blive sendt invitationer til medlemmer af Nelson Mandelas familie i Sydafrika, siger Downing Street.
Mandela havde på intet tidspunkt i Thatchers regeringstid hendes sympati, mens han afsonede en livstidsdom på Robben Island.
Hun anså ham for at være en kommunist og terrorist og nægtede at støtte sanktioner mod det sydafrikanske apartheidregime.
Hun var i sin samtid en af de mest splittende personer i det britiske samfund, og kritikerne mener, at hun var destruktiv i europæisk politik.
