Brown: Irakinvasionen var rigtig
Gordon Brown forsvarer Storbritanniens beslutning om at deltage i invasionen af Irak i 2003.


 Storbritanniens støtte til den amerikanskledede invasion af Irak var "den rigtige beslutning af de rigtige grunde", siger den britiske premierminister, Gordon Brown.
Brown kom med bedømmelsen i forbindelse med, at han fredag blev udspurgt under en høring i London om grundene til, at Storbritannien deltog i invasionen af Irak.
- Jeg mener, at vi tog den rigtige beslutning af de rigtige grunde, fordi verdenssamfundet i årevis havde anmodet Saddam Hussein om at respektere folkeretten og de internationale forpligtelser, han havde accepteret, sagde Brown.
Han erkendte dog, at den britiske regering havde "taget ved lære" hvad angår beslutningsprocesser, internationalt samarbejde og hvordan man skaber en "retfærdig fred".
I lyset af, at Brown ventes at udskrive parlamentsvalg inden for de kommende uger, var det vigtigt for ham ikke at træde forkert under høringen.
Tidligere premierminister Tony Blair er blevet udspurgt nærmest til bevidstløshed om Storbritanniens rolle i forbindelse med invasionen af Irak. Han var indkaldt ved samme høring i januar.
Brown har imidlertid for det meste forholdt sig tavs om sin egen rolle i opbygningen til krigen. Invasionen af Irak fandt sted i 2003, mens Brown endnu var Blairs finansminister.

