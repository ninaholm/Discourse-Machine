Elvis-selskab truer Graceland Randers til navneskift
En verserende retssag får ejeren af det Elvis-inspirerede Graceland Randers til at ændre navn på palæet.


 Det store palæ i Randers, som er en kopi af Elvis-huset Graceland i USA, ændrer navn fra Graceland Randers til Memphis Mansion.
Det er en verserende retssag, som det amerikanske firma Elvis Presley Enterprises, Inc. kører mod ejeren af Graceland Randers, Henrik Knudsen, og Graceland-navnet.
Navnet Graceland Randers ligger for tæt op af museet Graceland, som Elvis Presley Enterprises, Inc. driver, mener firmaet, som vil have Henrik Knudsen til at droppe navnet og betale 1,5 millioner kroner.
- Jeg har ikke lyst til at diskutere navnet i al evighed. Det har aldrig været min mening at fornærme nogen ved at kalde vores danske "Elvis-klubhus" og min ydmyge hyldest til Elvis for Graceland Randers, udtaler Henrik Knudsen i en pressemeddelelse.
Det har ifølge ejeren været svært at finde et nyt navn, men han mener, at Memphis Mansion er det bedste alternativ til palæet, som ligner et af de huse, datidens plantageejere byggede i stil med engelske landejendomme.
- Memphis Mansion rammer til gengæld historien om Elvis meget godt ind, synes jeg. Elvis var fra Memphis. Det var i Memphis, hans karriere tog fart, efter han indspillede sin første plade i det legendariske Sun Studio i byen. Det var her, han valgte at bo med sin familie. Og det var her, han endte sine dage, siger han og tilføjer:
- Elvis Presley vil fortsat være det absolutte omdrejningspunkt for vores museum og aktiviteter. Det har været mit hovedfokus siden 1990, og den passion går tilbage til min barndom.
Graceland Randers blev indviet i 2011, men i foråret 2015 valgte Elvis Presley Enterprises, Inc. at lægge sag an mod Graceland Randers. Forinden havde Henrik Jensen ellers fået godkendt navnet ved Varemærkestyrelsen.
