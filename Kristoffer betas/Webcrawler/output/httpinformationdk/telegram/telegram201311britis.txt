Britiske forældre kan snart dele barslen
Vicepremierminister Nick Clegg har offentliggjort detaljer om en ny barselsorlov, der træder i kraft i 2015.


 Britiske forældre får snart mulighed for at dele barslen efter en to ugers periode, som nybagte mødre er pålagt at tage.
Vicepremierminister Nick Clegg har fremlagt detaljer om det britiske lovforslag, som vil "udfordre den gammeldags antagelse" om, at det er kvinderne, der bliver hjemme med babyen.
I øjeblikket kan britiske kvinder maksimalt tage 52 ugers orlov, mens faderen har ret til to ugers fædreorlov.
Under orloven kan kvinder i dag få 90 procent af deres gennemsnitlige ugentlige indtjening i de første seks uger efter fødslen, og derefter får de 136,78 pund per uge i de efterfølgende 33 uger. Det svarer til 1226 kroner om ugen.
Med de nye planer kan forældrene fremover fordele de 50 ugers barselsorlov - og dermed også barselspengene - som de ønsker.
Det vil samtidig være muligt at søge om usammenhængende orlov, men arbejdsgiveren har dog ret til at afvise forslaget.
- Vi ønsker at skabe et mere retfærdigt samfund, som giver forældre mulighed for at vælge, hvordan de deler omsorgen for deres barn i det første år efter fødslen, siger Nick Clegg.
I Danmark har regeringen i denne uge meddelt, at den dropper planen om at give en skattefri ligestillingsbonus på 100 kroner om dagen til familier, hvor forældre deler barselsorloven.
Bonusordningen kom på bordet, da planerne om øremærket barsel blev droppet, og den skulle dække en del af den lønnedgang, som mange familier oplever, når de holder forældreorlov på barselsdagpenge.
