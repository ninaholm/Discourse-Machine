250 ben-amputationer kan undgås årligt



 At få amputeret et ben har store menneskelige omkostninger, og det er også dyrt for samfundet. Alligevel bliver der i Danmark årligt foretaget ca. 250 store amputationer på diabetespatienter, som kunne være undgået, hvis de i tide havde fået den rigtige behandling.
 Formanden for Diabetesforeningen, professor, overlæge, dr.med. Allan Flyvbjerg mener, at det er uvidenhed blandt læger og hjemmesygeplejersker, der er årsagen til de mange unødvendige amputationer.
 - Der mangler viden om, hvad man skal gøre, når man ser en diabetiker med et fodsår. Det er ikke godt nok at sætte et plaster på, og sende personen hjem igen. Der skal henvises til specialister lige med det samme, siger Allan Flyvbjerg til Ritzau.
 Cirka 1000 diabetikere mister hvert år en tå, en fod eller et ben. Omkring halvdelen er store amputationer, det vil sige et underben eller hele benet. Allen Flyvbjerg er ikke sikker på, at det samlede antal amputationer kan reduceres, men han er overbevist om, at ca. halvdelen af de store amputationer kan undgås, f.eks. ved at foretage en mindre amputation på et tidligere tidspunkt.
 - Det her er blevet dokumenteret i undersøgelser for flere år siden. Det er på tide, vi bruger den viden, der findes. Vi kan undgå mange store menneskelige lidelser og samtidig spare samfundet for en kvart mia. kr. om året, siger Allen Flyvbjerg.
 I dag har omkring 240.000 danskere fået konstateret diabetes. Heraf har 90 procent type 2-diabetes, tidligere kaldet gammelmands-sukkersyge.

