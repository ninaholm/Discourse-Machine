Russisk politiker: Venezuela er Snowdens bedste chance
Whistleblower er tilbudt asyl i Venezuela. Det er Snowdens bedste chance, mener fremtrædende russisk politiker


 Politisk asyl i Venezuela vil være det bedste valg for den amerikanske whistleblower Edward Snowden.
Sådan lyder meldingen fra formanden for udenrigsudvalget i det russiske parlaments underhus, Dumaen, Aleksej Pusjkov.
- Asyl til Snowden i Venezuela ville være den bedste løsning. Landet er i en skarp konflikt med USA, skriver han på Twitter.
Meldingen kommer efter, at Venezuelas præsident, Nicolas Maduro, har sagt, at han vil tilbyde asyl til Snowden.
 30-årige Snowden har søgt asyl i en række lande - heriblandt Venezuela. Men han sidder stadig i transitområdet i lufthavnen i Moskva. Her ankom han 23. juni fra Hongkong.
USA ønsker ham udleveret, og vil retsforfølge ham for sine omfattende lækager af de amerikanske efterretningstjenesters overvågningsmetoder.
Også Nicaragua er villig til at give den tidligere efterretningsmand asyl - hvis "omstændighederne tillader det", siger landets præsident, Daniel Ortega.
Snowdens ansøgninger om asyl er blevet afvist af flere europæiske lande - heriblandt Norge.
Efter alt at dømme befinder han sig fortsat i transitområdet i Moskvas internationale lufthavn.
Rusland har vist tegn på, at tålmodigheden med Snowden er ved at udløbe. Torsdag lød det fra viceudenrigsministeren, at amerikaneren ikke har søgt asyl i Rusland, og at han må beslutte sig for en destination.
Jo, længere Snowden bliver i Rusland, jo større er risikoen for en diplomatisk krise med USA, lød det.
