Claus Hjort: Løkke bør flashe underbukser i valgkampen
Den tidligere finansminister har opfordret sin formand til at lade sig inspirere af Nicklas Bendtner.


 Lars Løkke Rasmussen burde bruge sine dyrt indkøbte underbukser offensivt i den kommende valgkamp.
Den mener den tidligere finansminister Claus Hjort Frederiksen, som lørdag i et humoristisk indlæg på Venstres landsmøde opfordrede partiformanden til at tage alternative metoder i brug i jagten på vælgerne.
- Jeg har foreslået Lars, at han i vores valgudsendelser laver en såkaldt Nicklas Bendtner, siger Frederiksen, inden han bliver afbrudt af højlydt latter.
- Jeg kan høre, at I godt kender den. Det er den her med at løfte op i trøjen og vise mærket på underbukserne, men det har han desværre nægtet, fortæller den tidligere finansminister.
Hans forslag tager udspring i den interne ballade i Venstre, som kom i kølvandet på afsløringen af Lars Løkke Rasmussens betydelige indkøb af tøj på partiets regning.
- Venstres formand har gjort en storstilet indsats for at vise, at den tid er forbi, hvor Venstre-mænd var jævne bønder med vadmelsbukser og halm i træskoene. Han har derfor konsulteret Dansk Herremoderåd, konstaterer Claus Hjort Frederiksen.
- Vi ved jo ikke, hvor mange vælgere, det kaster af sig, men efter medieomtalen at dømme, så skabte det en hel enorm opmærksomhed om Venstre i en periode, hvor vi stort set ikke kunne få medieinteresse for vores politik, lyder den muntre udlægning fra den rutinerede Venstre-mand.
I størstedelen af den næsten 20 minutter lange tale gør Claus Hjort sig morsom på den siddende regerings, dens frafaldne ministres og brudte løfters bekostning.
Og trods den manglende tilslutning til det alternative underbukse-forslag, tror han, at Venstre tager magten fra rød blok.
- Når alt kommer til alt, så foretrækker vælgerne den ægte, liberale vare frem for de halvdårlige kopier, den nuværende regering har ført sig frem med, påpeger Claus Hjort Frederiksen.
