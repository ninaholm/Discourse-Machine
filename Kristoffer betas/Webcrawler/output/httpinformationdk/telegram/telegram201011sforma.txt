S-formænd afviser pointsystem
En stor del af de socialdemokratiske kredsformænd er modstandere af et pointsystem. Det viser en rundspørge fra Ritzaus Bureau.


 Selv efter at Socialdemokraterne har fremlagt deres eget bud på et pointsystem, er der uro i baglandet. Det viser en rundspørge, som Ritzaus Bureau har gennemført.
59 procent af de socialdemokratiske kredsformænd, som har svaret på rundspørgen, giver udtryk for, at de er imod selve idéen om at indføre et pointsystem, mens 30 procent mener, at det konkrete pointsystem fra S og SF er for stramt. 
En af kritikerne er Frank Otto Hansen, kredsformand i Nyborg. Ifølge ham er det helt forkert at kategorisere folk efter deres kvalifikationer. 
- Det er umenneskeligt og uanstændigt at beslutte, at nogle er bedre end andre - og på den baggrund skal have flere point. Så jeg har det dårligt med, at det nu er blevet socialdemokratisk politik, siger han.
Han bakkes op af Jens Dige, kredsformand i Jammerbugt. Han mener, at pointsystemet et udtryk for partiernes leflen for vælgerne.
- Hvis betingelsen for at få et regeringsskifte er at lefle for vælgerne på den måde, så er det helt galt. Jeg ville ikke have rørt ved udlændingepolitikken med en ildtang, siger han. 
Uenigheden på den røde fløj brød ud i lys lue, da flere folketingsmedlemmer og tidligere formand for Socialdemokraterne Poul Nyrup Rasmussen i sidste uge tog afstand fra tanken om et pointsystem.
Alligevel præsenterede Socialdemokraterne sammen med SF deres alternativ til regeringens pointsystem. 
Men Frank Otto Hansen vil have den socialdemokratiske partitop til at ændre kurs og fokusere på problemerne med at få integreret de mennesker, der allerede er kommet til Danmark.
- Der skulle være en langt større indsats overfor de unge, som slet ikke er blevet integreret i samfundet. Det er samfundets ansvar at få dem integreret - og det skal vi hjælpe til med, siger han.
Pointsystemet kommer ud over 24-års-reglen og betyder, at personer, der vil ægtefællesammenføres til Danmark, skal leve op til bestemte pointkrav. Samtidig åbner det muligheden for, at unge under 24 år kan ægtefællesammenføres.

