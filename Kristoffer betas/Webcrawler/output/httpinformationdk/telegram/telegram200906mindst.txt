Mindst 40 dræbt ved offensiv i Afghanistan



 Flere end 40 personer er blevet dræbt, de fleste militante talibanere, under en ny massiv offensiv, som tusinder af afghanske soldater med hjælp fra udenlandske enheder har indledt mod militante islamister forskellige steder i Afghanistan. Det oplyser embedsmænd i hovedstaden Kabul. 
 Under kamphandlinger i dag, blev fire talibanere dræbt i den nordlige provins Baghlan. I går blev fem bevæbnede talibaner dræbt i naboprovinsen Kunduz, oplyser forsvarsministeriet.
 I modsætning til andre provinser i den ellers rolige nordlige del af landet har de to provinser i den seneste tid været ramt af talibanangreb. To tyske soldater blev såret under operationerne i går.
 I den sydlige provins Uruzgan er 30 talibanere blevet dræbt i løbet af de seneste tre dage under offensiven.
 Målet med offensiven er at skabe ro forud for parlamentsvalget i Afghanistan den 20 august.
