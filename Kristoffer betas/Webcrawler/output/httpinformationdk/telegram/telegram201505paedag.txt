Pædagoger opfordrer til dialog i stedet for tilsyn
For mange tilsyn af daginstitutioner skaber unødig bureaukrati, lyder det fra pædagogernes fagforening, Bupl.


 Selvom hver tredje kommune ikke lever ikke op til dagtilbudsloven, når de fører tilsyn med børneinstitutioner, mener pædagogernes fagforening, Bupl, at kommunerne snarere burde sikre kvalitet i daginstitutionerne ved at skabe dialog.
Ifølge formanden for pædagogernes fagforening, Elisa Bergmann, er der nemlig ingen grund til at føre tilsyn med de institutioner, man ved, der fungerer.
- Selvfølgelig skal forvaltningen interessere sig for, hvordan man skaber kvalitet og lever op til dagtilbudsloven. Det er vigtigt, at man gør det. Men det er ikke nødvendigt, at der kommer flere generelle tilsyn, for i de allerfleste institutioner fungerer det rigtig fint, siger hun.
Bupl opfordrer i stedet for kommunerne til at målrette ressourcerne, så man arbejder for at sætte ind over for de institutioner, der har problemerne.
- Her skal man hjælpe institutionen med at udvikle kvaliteten og institutionen i det hele taget i forhold til de udfordringer, som de har, siger Elisa Bergmann.
- Man skal ikke bare brede det ud, så man laver en hel masse tilsyn på nogle institutioner, der rent faktisk fungerer. Vi har ikke brug for endnu en konsulent, der kommer ud med en tjekliste. Det har vi så rigelig af i forvejen, tilføjer hun.
Elisa Bergmann fortæller, at ledere og pædagoger i daginstitutionerne har større succes med at skabe kvalitet ved at drøfte målsætningerne og prioriteringerne på møder sammen med den enkelte kommune.
- Kommunerne bør være i løbende dialog med ledere og personale om, hvordan man skaber kvalitet, og hvordan man udvikler institutionerne. Det skal man have meget mere fokus på: Dialogmøder mellem politikere, ledere og pædagoger skal skærpes, siger hun.
88 kommunale forvaltningschefer ud af 98 og 51 procent af daginstitutionslederne har deltaget i undersøgelsen, der er refereret i Politiken.
