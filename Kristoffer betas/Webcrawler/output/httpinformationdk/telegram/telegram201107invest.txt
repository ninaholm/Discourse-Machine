Investorer vil have Amagerbank i byretten
Investorer vil have prøvet ny værdiansættelse af Amagerbanken i Københavns Byret.


 Garantifonden for Indskydere og Investorer vil have værdiansættelsen af Amagerbankens aktiver i Københavns Byret. Det kan i sidste ende betyde, at de skal have flere penge efter bankens krak.
To revisorer har nu sat værdien for Amagerbanken væsentligt højere end den foreløbige værdiansættelse af aktiverne, der blev foretaget ved bankens konkurs i februar 2011.
- Vi modtog revisorernes værdiansættelse den 17. juni 2011. Loven kræver, at vi skal tage stilling til den inden 14 dage. Ellers må vi anlægge sag. Det er så det, vi gør, siger Garantifondens formand, professor, dr.jur. Mads Bryde Andersen.
- Ved at anlægge sag får vi tid til at indhente de nødvendige oplysninger om revisorernes vurderinger, siger Mads Bryde Andersen i en kommentar.
I februar fik indskyderne og andre kreditorer omkring 59 kroner tilbage for hver 100 kroner, de havde investeret og til gode i Amagerbanken.
Men er revisorernes nye vurdering rigtig, skal indskydere og andre kreditorer have udbetalt en væsentligt højere dividende.
Med sagen i byretten løber Garantifonden dog den risiko, at det viser sig, at kreditorerne i konkursboet har fået udbetalt for meget dividende. Det betyder, at Amagerbanken af 2011 vil lide et tab ved at have overtaget den gamle banks aktiver for dyrt.
Og dette tab skal i så fald dækkes af Garantifonden, som har stillet en tabskaution.
