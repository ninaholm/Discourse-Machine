Søren Søndergaard frygter ikke rød liste
Folkebevægelsen klarer sig, hvis Enhedslisten opstiller til EU-Parlamentet, mener Søren Søndergaard.


 Det skader ikke Folkebevægelsen mod EU, hvis Enhedslisten opstiller til EU-Parlamentet næste gang.
Sådan lyder det fra Folkebevægelsens parlamentariker Søren Søndergaard, som fra 1994 til 2005 sad i Folketinget for Enhedslisten. Hans partifælle Keld Albrechtsen opfordrer Enhedslisten til at opstille til EU-Parlamentet på et rødt program.
- Jeg overlader trygt til Enhedslisten at tage stilling til idéen. Siden EU-parlamentsvalget i juni 2009 er Junibevægelsen, som Keld Albrechtsen dengang støttede, gået nedenom og hjem af mangel på opbakning, siger Søren Søndergaard.
Lørdag fik han 25.000 kroner fra Enhedslisten til Folkebevægelsens 40-års fødselsdagsfest i Amager Bio i København. Søren Søndergaard frygter ikke stemmespild, hvis Enhedslisten selv opstiller ligesom Folkebevægelsen.
 - Under en fjerdedel af Folkebevægelsens stemmer kom sidste gang fra Enhedslisten. Langt de fleste kom fra Socialdemokratiet og SF. Vi ville stadig kunne vinde vort mandat, selv om alle stemmer fra Enhedslisten gik til Enhedslistens kandidat, siger han.
Søren Søndergaard afviser kritikken fra Retsforbundets Ib Christensen, som fra 1984 til 1994 sad i EU-Parlamentet for Folkebevægelsen.
Han mener, at Enhedslisten reelt bestemmer i Folkebevægelsen, som siden 1994 har opstillet først Ole Krarup og siden Søren Søndergaard - begge fra liste Ø.
- Jeg har stor respekt for Ib Christensens indsats for Folkebevægelsen. Men det er svært at sætte sig op mod vælgerne. I 2004 opstillede jeg som nr. 11 for Folkebevægelsen, men fik så mange stemmer, at jeg havnede på en andenplads, siger han og fortsætter:
- Ved det seneste parlamentsvalg fik jeg langt over 100.000 stemmer og langt flest på Folkebevægelsens liste. Så Ib Christensen må tage den diskussion med vælgerne, siger han.
