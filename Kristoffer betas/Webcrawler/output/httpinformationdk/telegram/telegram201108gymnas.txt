Gymnasier slækker på eksamenskravene
Det er blevet langt lettere at bestå faget matematik for nutidens gymnasielever. Krisetegn, mener ekspert.


 34 procent af opgaverne med ligninger og grafer skal være rigtige. Så har en elev i det almene gymnasium bestået matematik.
Dermed er det blevet betydelig lettere at klare sig gennem faget, skriver metroXpress.
Man skal helt tilbage til 1983, for at det krævede færre rigtige svar at bestå matematik på B-niveau, og for A-niveau har en lavere grænse aldrig været registreret, viser tal fra Undervisningsministeriet.
Fagkonsulent Bjørn Grøn i Undervisningsministeriet forklarer udviklingen med, at den nye karakterskala har gjort det lettere at bestå.
Desuden vælger langt flere unge i dag gymnasiet, og 85 procent af dem har matematik på mindst B-niveau.
- Faget er vokset eksplosivt, og derfor har vi valgt at sige, at hvis man har fulgt med og kan de basale ting, så består man også, siger Bjørn Grøn.
- Hvis vi fastholdt niveauet fra gamle dage, ville dumpeprocenten måske blive 20-30, og det ville ikke være acceptabelt i længden.
Han understreger, at der stadig skal det samme til for at få middel- og topkarakter.
Men den udvikling møder modstand i erhvervslivet og hos en ekspert. Samfundet har nemlig ikke brug for elever, der kan mindre, men alligevel består.
- Det er et krisetegn for gymnasiets matematikundervisning, at man sænker kravene til at bestå i stedet for med pædagogiske tiltag reelt at løfte de svagestes læring, siger Lena Lindenskov, der er lektor i matematikkens didaktik ved DPU, Aarhus Universitet.
Formanden for matematiklærerne i gymnasiet, Olav Lyndrup, så også gerne, at der ikke skulle slækkes på niveauet. Det er bare ikke muligt at undgå.
- Efter en time med 31 elever i klassen kan man være helt svedt, fordi de spørger om så mange forskellige ting på forskellige niveauer.
- Det tager tid at tilpasse undervisningen. Derfor kan jeg også godt leve med, at de får en ærlig chance for at bestå, når den politiske holdning er, at gymnasiet skal være en masseuddannelse, siger han.
