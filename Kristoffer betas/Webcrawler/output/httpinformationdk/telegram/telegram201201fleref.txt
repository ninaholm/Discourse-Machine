Flere folkevalgte dropper dronningen
Hverken medlemmer af Enhedslisten eller De Radikales Zenia Stampe mødte op for at fejre dronningens jubilæum.


 Ikke alle stole var optaget, da dronning Margrethe blev fejret af de folkevalgte politikere i folketingssalen.
For mens samtlige tilstedeværende i salen huskede at rejse sig op, da dronningen kom ind, var ingen af Enhedslistens 12 medlemmer mødt op for at fejre dronningens 40-års-regentjubilæum.
- Hele arrangementet handlede bare om, at Folketingets formand skulle holde en tale til ære for dronningen og hendes 40-års jubilæum. Det har vi ikke nogen grund til at deltage i, så derfor valgte vi at blive væk, siger partiets gruppeformand, Per Clausen.
Også De Radikales Zenia Stampe, som i sin tid stiftede Den Republikanske Grundlovsbevægelse, havde fravalgt arrangementet. Hun ønsker dog ikke at give en dybere forklaring på hvorfor.
- Det tror jeg godt, folk kan regne ud selv, og jeg har ikke rigtigt mere at sige til den sag, siger Zenia Stampe.
Zenia Stampe er i dag næstformand i Den Republikanske Grundlovsbevægelse, der kæmper for en afskaffelse af monarkiet.
Ved Folketingets åbning vakte det stor opsigt, da flere politikere glemte at rejse sig for dronningen, som man traditionelt gør. Og senest kom miljøminister Ida Auken (SF) i modvind, da hun sagde, at hun måske ser lidt mere til dronningen, end hvad godt er.
I Enhedslisten undgår man at rejse sig for dronningen ved først at komme ind i folketingssalen efter, Margrethe er kommet ind.
- Vi mener, det er dybt forældet og udtryk for en ikke-demokratisk tankegang, at man har et system, hvor man arver den slags titler.
- Det system vil vi gerne have lavet om, og så længe man stadig har det system, deltager vi ikke i symbolske hyldestarrangementer til fordel for kongedømmet, siger Per Clausen.
Den Republikanske Grundlovsbevægelse giver i øvrigt dronning Margrethe et guldur i jubilæumsgave "som et symbol på, at monarkiet har nået pensionsalderen og burde overlade pladsen til en folkevalgt præsident."
