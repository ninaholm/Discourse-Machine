Stoltenberg mindes med muslimer
Norsk statsminister hyldede det norske "vi" i sin mindetale for terrorofrene i Oslos største moské fredag.


 Norges statsminister Jens Stoltenberg deltog fredag eftermiddag i en mindehøjtidelighed for sidste uges terrorofre i Oslos største moské, Central Jamaat-moskéen.
Foran den fyldte moské hædrede han 18-årige Bano Rashid og 19-årige Ismail Haji Ahmad, også kaldet Isma, der som de første ofre efter Utøya-massakren blev begravet fredag.
Før statsministeren talte, blev der holdt et minuts stilhed til ære for de døde. Herefter hilste Stoltenberg de fremmødte med "Kære alle sammen" og "Salam aleikum", oplyser netavisen VG.no.
- Jeg sørger over Bano og Ismail. De har givet det nye norske "vi" et nyt ansigt. Vi skal være et fællesskab på tværs af religion, etnicitet, køn og rang, sagde Stoltenberg i sin tale til muslimerne.
- Bano er norsk. Ismail er norsk. Jeg er norsk. Vi er Norge. Det er jeg stolt af, fortsatte den norske statsminister.
Han slog fast, at de næste kapitler i Norges historie er op til nordmændene selv at skrive.
- Her hvor vi står på hellig jord, er det vigtigt at sige, at vi skal respektere hinandens tro. Så vil mangfoldigheden blomstre og farvelægge billedet af det norske "vi". Sådan ærer vi Bano, Ismail og de andre, som døde i angrebene mod Utøya og Oslo, fastslog statsministeren.
