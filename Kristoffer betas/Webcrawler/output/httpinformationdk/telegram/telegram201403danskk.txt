Dansk konkurrenceevne mister topplacering
Erhvervsorganisation advarer: Uden nye reformer sætter Danmark velstanden over styr.


 Den danske konkurrenceevne fortsætter med at miste kraft, og udviklingen er så bekymrende ifølge organisationen Dansk Erhverv, at yderligere reformer er nødvendige for at sikre velstanden.
I 2008 var Danmark det 10. mest konkurrencekraftige land i verden. Sidste år faldt Danmark ned på 13.-pladsen.
- Det kan måske ikke mærkes af alle i hverdagen, men situationen er alvorlig. Nogle vil måske mene, at tre pladser ned af ranglisten ikke er alverden, men udviklingen er skadelig for den danske velstand og skal vendes, siger administrerende direktør Jens Klarskov fra Dansk Erhverv.
Det er ifølge en ny undersøgelse fra erhvervsorganisationen "middelmådige resultater på uddannelsesområdet, et højt lønniveau og verdens højeste skatte- og afgiftsniveau", der suger kraften ud af dansk økonomi.
- Selv om regeringerne har forsøgt at håndtere udfordringerne med adskillige reformer, så er det ikke nok. Den danske velstand sivebløder - for også i udlandet gennemføres reformer med betydelig gennemslagskraft, siger Jens Klarskov.
- Det stiller krav om, at vi øger indsatsen for at reformere og omstille vores økonomi til en global konkurrencesituation, fortsætter han.
Dansk Erhverv opfordrer politikerne til at kigge på blandt andet uddannelsessystemet, fordi "Danmark bruger relativt mange penge på uddannelse, uden at resultaterne står mål med det".
Desuden er niveauet for skatter og afgifterne for højt og det "trækker omsætning, job og afgifter til udlandet".
- Reformer er blevet en nødvendig del af den politiske hverdag. De er ikke noget midlertidigt, men en nødvendighed for at vi kan sikre et velstående Danmark til vores børn, siger Jens Klarskov.
