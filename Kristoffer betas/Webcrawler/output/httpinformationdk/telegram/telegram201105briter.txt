Briterne forsvarer Natos-angreb i Libyen
Manglende iver blandt Nato-landene til at udtale sig om Nato-angreb, der kostede en af Gaddafis sønner livet.


 Der var søndag ikke den store lyst blandt regeringerne i Natos medlemslande til at udtale sig om et Nato-angreb, der angiveligt kostede en af Muammar Gaddafis sønner og tre af hans børnebørn livet.
Storbritanniens premierminister, David Cameron, var en af de få, der kom på banen. Han understreger, at Natos angrebspolitik i Libyen er helt i tråd med den FN-resolution.
Natten til søndag meddelte en regeringstalsmand i Tripoli, at Nato-angrebet timer forinden havde kostet de fire medlemmer af Gaddafi-familien livet.
Cameron afviser at kommentere sådanne "ubekræftede oplysninger".
Men til BBC siger den britiske premierminister:
- Den angrebspolitik, Nato og alliancen har, er helt og aldeles klar. Den er i tråd med FN's resolution 1973 og går ud på at forhindre tabet af civile menneskeliv ved at angribe Gaddafis krigsmaskine.
Tidligere søndag understregede Nato, at man ikke med luftangrebene søger at dræbe oberst Gaddafi eller andre specifikke enkeltpersoner.
- Alle Nato-mål er militære af natur og har klart haft forbindelse til Gaddafi-regimets systematiske angreb på den libyske befolkning, sagde lederen af Natos operationer i Libyen, generalløjtnant Charles Bouchard.
- Vi går ikke efter enkeltpersoner, tilføjede den canadiske generalløjtnant.
Fra Rusland kom der en skarp kritik af Nato-luftangrebet, der angiveligt kostede fire medlemmer af Gaddafi-familien livet.
- Flere og flere kendsgerninger tyder på, at formålet med den anti-libyske koalition er fysisk at tilintetgøre Gaddafi, siger Konstantin Kosatjhev, leder af det udenrigspolitiske nævn i Ruslands parlament.
Han siger, at han er "meget overrasket over den totale tavshed" fra lederne i USA, Frankrig og andre vestlige lande i kølvandet på Nato's seneste luftangreb.
