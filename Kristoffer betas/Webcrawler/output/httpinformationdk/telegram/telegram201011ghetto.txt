Ghettoplan skaber intern Venstre-uro
Venstres Eyvind Vesselbo kritiserer regeringens idé om at sælge ghettoboliger. Det er symbolpolitik, mener han.


 Regeringen er gået helt galt i byen med idéen om at sælge ghettoboliger. Så klar er kritikken fra egne rækker, hvor medlem af både boligudvalget og integrationsudvalget Eyvind Vesselbo (V), kalder det symbolpolitik, skriver NORDJYSKE Stiftstidende tirsdag. 
- Det er tvivlsomt, om der er nogen, der vil købe en lejlighed i et område, hvor kuglerne flyver dem om ørene. Det er et tiltag, som man måske kan tage i brug om 10 år, når man har fået ændret værdierne og kulturen i ghettoerne, Men slet ikke nu - derfor kan det meget vel vise sig bare at være symbolpolitik, siger Eyvind Vesselbo, der i det hele taget ærgrer sig over, at regeringen officielt har stemplet 29 områder rundt om i landet med mærkatet - ghetto. 
- Det er parallelsamfundene, der er problemet, og ikke alle de almindelige mennesker, der også bor der og følger danske normer og værdier. De har jo også fået prædikatet, og det er beklageligt. Hvis man tror, at sådan et stempel får folk til at flytte derind, tager man fejl, siger han. 
Dansk Folkepartis boligordfører tror heller ikke meget på idéen.
- Det er ikke noget, vi har fundet på. Det er fint, hvis lejerne køber deres lejlighed, men jeg tror ikke så meget på den. Vores ønske er flere penge til renovering, siger Anita Knakkergaard, medlem af boligudvalget.
Socialminister Benedikte Kiær (K) påpeger i en skriftlig kommentar til NORDJYSKE, at det er nyt, at man kan sælge hele blokke og lejlighedskomplekser til private købere og andelsforeninger:
- Og selvfølgelig vil den nye ordning sammen med de andre elementer i boligaftalen samt en visionær helhedsplan for de enkelte områder, være med til at skabe en positiv udvikling i udsatte boligområder med mange almene boliger på ét sted. 
