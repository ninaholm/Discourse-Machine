USA vil have europæiske Nato-lande til pengepungen
Den amerikanske forsvarsminister giver ny opsang til europæiske Nato-partnere, der sparer på forsvaret.


 USA's forsvarsminister, Chuck Hagel, har benyttet et møde med sine 27 kolleger i Nato til igen at understrege, at USA er træt af altid at ende med den største del af regningen, når Nato skal i aktion.
- Vi har talt åbent om de udfordringer, der følger i Europa af besparelser på forsvarsbudgetterne. Det er udfordringer, der tvinger USA til at bære en stadig mere skæv del af alliancens byrde.
- På længere sigt er det en trussel mod sammenholdet og Natos militære evner, hvis ikke vi får vendt den tendens, siger Hagel på et pressemøde i Bruxelles.
Den amerikanske minister roser Letland, Litauen, Rumænien, Polen og Tjekkiet, der alle i løbet af de seneste dage er kommet med meldinger om, at de enten vil nå eller nærme sig Natos fælles mål om, at landene skal bruge mindst to procent af bruttonationalproduktet på forsvar.
I øjeblikket er det kun USA, Storbritannien, Grækenland og Estland, der opfylder målsætningen. Danmark ligger på 1,4 procent.
Den danske forsvarsminister, Nicolai Wammen (S), siger, at det danske forsvarsbudget er fastlagt frem til 2017, og at der ikke er tvivl om, at Danmark leverer vigtige bidrag til fællesskabet.
- Vi har et markant output i forhold til de midler, vi har afsat. Derfor vil jeg også gerne understrege, at der internationalt er stor respekt om den danske indsats i NATO-sammenhæng.
- Det gælder eksempelvis vores soldaters indsats i Afghanistan, anti-piraterimissionen samt F-16 flyene i Baltikum, siger Wammen i en skriftlig kommentar.
Hagel siger, at USA's vilje til at støtte Europa kommer klart til udtryk i præsident Barack Obamas melding tirsdag i Polen om, at USA i lyset af Ukraine-krisen vil bruge en milliard dollar i en særlig "forsikringspakke" til lande i Østeuropa.
Det må ifølge den amerikanske forsvarsminister følges op af europæiske landes vilje til at investere markant mere i deres eget forsvar.
Ligesom Nato-generalsekretær Anders Fogh Rasmussen gjorde det tirsdag, lægger Hagel op til, at der må komme noget konkret på bordet, som kan skabe balance i Nato-landenes byrdefordeling, i forbindelse med Nato-topmødet i Wales til september.
