Snowden får tilladelse til at forlade lufthavn
De russiske myndigheder har givet dokument til Snowden, som nu kan krydse Ruslands grænser.


 Den afhoppede amerikanske efterretningsmand Edward Snowden har fået overrakt et dokument, som gør det muligt for ham at forlade den internationale lufthavn i hovedstaden Moskva, hvor han har siddet i snart en måned.
Det skriver nyhedsbureauet RIA Novosti.
 - De russiske indvandringsmyndigheder har givet Edward Snowden et dokument, som gør det muligt for ham at forlade Moskvas lufthavn, skriver nyhedsbureauet.
 - Dokumentet bekræfter, at hans asylansøgning er ved at blive behandlet, og det giver ham mulighed for at krydse den russiske grænse, så længe grænsevagter ikke gør indsigelse, hedder det.
 Nyhedsbureauet skriver, at Snowden ventes at forlade lufthavnene inden for "de næste timer."
En stor skare af journalister, pressefotografer og kameramænd har i lang tid ventet ude foran den terminal i lufthavnen, hvor Snowden befinder sig i såkaldt ingenmandsland.
Ifølge nyhedsbureauet Interfax er Snowden nu ved at gøre sig klar til at forlade lufthavnen - han får angiveligt nyt tøj.
De russiske myndigheder nægter at kommentere på hele sagen, så der har endnu ikke været en officiel bekræftelse af, at Snowden snart kan forlade transitområdet i den internationale lufthavn.
 Snowdens advokat, Anatolij Kutjerena, sagde for få dage siden, at Snowden ikke har planer om at forlade Rusland foreløbig. Advokaten udelukker heller ikke, at den spionsigtede efterretningsmand vil søge om russisk statsborgerskab.
Venezuela, Bolivia og Nicaragua har indikeret, at de gerne vil modtage Snowden, som dog ikke har følt sig tryg nok til at rejse væk og desuden har manglet legale rejsepapirer.
USA kræver Snowden udleveret, fordi han har lækket adskillige hemmelige dokumenter, der blandt andet viser, hvordan amerikanerne overvåger deres allierede i EU.
