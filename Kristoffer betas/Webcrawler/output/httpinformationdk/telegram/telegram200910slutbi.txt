Slut med Big Mac på Island



 Det økonomiske kollaps på Island får nu McDonald's til at lukke sine tre restauranter på øen. Big Mac-glade islændinge skal skynde sig, for allerede fra på søndag er der permanent lukket og slukket.
 Lukningen skyldes først og fremmest det store fald i den islandske krone. De fleste råvarer til McDonald's-burgerne importeres fra Tyskland, og med kronens kollaps er omkostningerne fordoblet i løbet af de seneste 18 måneder.
 - For et kilo løg importeret fra Tyskland betaler jeg det samme som for en flaske god whisky, forklarer Jon Ogmundsson, franchisetager i de islandske McDonald's-restauranter, til Reuters.
 Salget har ellers været stigende på Island i de seneste måneder, men for at skabe overskud skulle priserne stige med mindst 20 procent. Det ville have gjort de islandske burgere til verdens dyreste på det såkaldte Big Mac-index.
 Ogmundsson satser i stedet på at åbne en ny burgerkæde i de tre restauranter, som skal forsynes med lokale varer.
 Ifølge avisen Financial Times kan Island dermed slutte sig til en lille gruppe af blot fire europæiske lande uden McDonald's-restauranter. Den McDonald's-fri zone dækker også over Albanien, Armenien og Bosnien-Hercegovina.
