Alternativet vil have arbejdsuge på 30 timer
Alternativet vil have danskernes arbejdstid sat ned til 30 timer om ugen. Folk skal gå tilsvarende ned i løn.


 Danskerne skal fremover have en weekend på tre dage - eller blot kortere arbejdsdage i løbet af ugen - så man med tiden kommer ned på at arbejde 30 timer ugentligt.
Sådan lyder et forslag fra Alternativet, der ønsker at indfase forslaget over de kommende ti år - hvis ellers arbejdsmarkedets parter er med på idéen.
Forslaget skal ifølge Alternativet modvirke stress blandt de arbejdende og samtidig skabe mulighed for at få flere af dem, der i dag er ledige, ind på arbejdsmarkedet.
- Vi er nødt til at indrette samfundet på en mere hensigtsmæssig måde, og arbejdet bliver nødt til at blive delt ud på flere hænder - både fordi for mange er stressede, mens andre går uden arbejde, siger Josephine Fock, arbejdsmarkedsordfører for Alternativet.
Ifølge Alternativet føler halvdelen af de arbejdende danskere sig stressede. Og muligheden for at gå på deltid rækker ikke, mener partiet, fordi det har en "kønsmæssig slagside", hvor det oftest er kvinderne, der ender med at gå hjemme, lyder argumentet.
- Ét er, at vi ganske enkelt løber for hurtigt - hamsterhjulet er ved at spinne ud af kontrol, siger Josephine Fock.
Spørgsmål: Skal man så også gå tilsvarende ned i løn?
- Ja, det skal man. Det vil ikke være arbejdsgiverfinansieret. Men det vil så også være sådan, at man kan konvertere noget af den lønstigning, som man ville kunne få i løbet af ti år, til nedsat tid, siger hun.
Spørgsmål: Det er jo mange penge. Hvordan skal man så komme i biografen og i byen og den slags?
- Det er jo fordi, vi siger, at vi også gerne vil begrænse forbrugsvæksten. Så det hænger sammen med, at vi fremadrettet ikke har behov for den samme indtægt, siger Josephine Fock.
Alternativet har for kort tid siden opnået at blive opstillingsberettiget til det kommende folketingsvalg.
 I de første meningsmålinger står partiet ikke til at komme ind i Folketinget, men omvendt er der i flere af målingerne omkring et halvt procentpoint op til spærregrænsen på to procent.
