Aarhus-rigmand går efter bid af Mols-Linien med nyt bud
Seneste kapitel i sagen om Mols-Linien lyder, at Aarhus-rigmand nu kæmper for at eje 10 procent med et nyt bud


 Dramaet om kontrollen med rederiet Mols-Linien fortsætter med et nyt købstilbud fra Aarhus-rigmanden Henrik Lind gennem investeringsselskabet Lind Invest.
 Henrik Lind har erkendt, at det ikke længere er muligt at få fuld kontrol over rederiet, men går i stedet efter en ejerandel på ti procent med et frivilligt købstilbud til alle minoritetsaktionærer på 44 kroner per aktie, lyder det i en pressemeddelelse.
- Vi ejer på nuværende tidspunkt knap fem procent af aktierne i Mols-Linien A/S og ønsker at være en del af den fremtidige ejerstruktur i selskabet som en væsentlig minoritetsaktionær.
- Lind Invest har på denne baggrund besluttet at fremsætte et frivilligt købstilbud på alle aktier, som ikke er ejet af Polaris, siger Henrik Lind, administrerende direktør i Lind Invest, i meddelelsen.
Købstilbuddet til småaktionærerne er 10 procent højere end tilbudskursen i det pligtmæssige tilbud fra Polaris, som nu sidder på 76 procent af aktierne.
Polaris har tilbudt alle aktionærer 40 kroner per aktie for at overtage virksomheden og afnotere den fra fondsbørsen, men det har en række småaktionærer sat sig imod.
De forsøger derfor at samle ti procent af aktionærerne for at undgå en afnotering, som først kan finde sted, når Polaris har samlet mindst 90 procent af aktierne i Mols-Linien.
Aarhus-rigmanden Henrik Lind kastede sig ind i kampen for at overtage kontrollen med Mols-Linien med et bud på 41 kroner per aktie.
Men Polaris meddelte 21. august, at kapitalfonden nu sidder på 76,18 procent af aktierne efter at have indgået en aftale med Nykredit, Finansiel Stabilitet og FS Finans III om at købe 46,23 procent af aktierne og stemmerettighederne i Mols-Linien.
 Det har altså fået Henrik Lind til at opgive sin plan om at opnå kontrol med rederiet.
Tilbagekaldelsen af det oprindelig bud forudsætter dog, at Lind Invest får dispensation fra Finanstilsynet fra pligten om at offentliggøre et frivilligt overtagelsestilbud.
Købstilbuddet er dog betinget af, at Henrik Lind opnår de ønskede 10 procent.

