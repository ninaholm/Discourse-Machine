Våbenleverancer fra Syrien truer Libanon
Forlydender om, at Syrien har leveret langtrækkende raketter til Hizbollah i Libanon, bekymrer USA. Hvis det er sandt, er Libanons sikkerhed truet, siger USA.


 Det Hvide Hus er bekymret over rapporter om, at Syrien har leveret langtrækkende Scud-raketter til den shiamuslimske Hizbollah-gruppe i Libanon.
- Vi er selvfølgelig i stigende grad bekymret over, at sofistikerede våben tilsyneladende er blevet leveret. Vi har givet udtryk for vores bekymring til de to landes regeringer, siger talsmand for Det Hvide Hus Robert Gibbs.
Gibbs udtalelser faldt som svar på et spørgsmål om en rapport i avisen Wall Street Journal, hvor israelske og amerikanske embedsmænd citeres for at sige, at Syrien har leveret Scud-raketter til Hizbollah, og at det er et skridt, der truer den militære magtbalance i Mellemøsten.
Det amerikanske udenrigsministerium siger, at våbenleverancen, hvis den viser sig at være sand, vil være en betydelig trussel mod Libanon.
