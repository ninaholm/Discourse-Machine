Grækenland tvinger aktiekurser i rødt
Fortsat bekymring over Grækenlands gæld og bekymring for den franske banksektor har sendt aktierne i rødt.


 Kurserne på de internationale aktiemarkeder og på euroen faldt mandag på grund af tegn på voksende tysk utålmodighed med Grækenlands gæld, frygt over situationen for de franske banker og frygt for, at verden skal igennem en ny recession.
På børsen i New York åbnede aktiemarkedet med lavere fald end i Europa, hvor det toneangivende franske aktieindeks CAC 40 lukkede med et fald på 4,03 procent.
I Frankfurt faldt DAX-indekset med 2,27 procent, mens det toneangivende FTSE-100 indeks i London faldt med 1,63 procent.
I Milano faldt aktiekurserne med 3,89 procent. I Madrid faldt aktierne med 3,41 procent og i Lissabon med 4,2 procent.
Inden da var aktiemarkedet i Japan allerede faldet til det laveste niveau i 29 måneder.
Samtidig faldt euroen til 105,32 over for den japanske yen.
Det danske C20-indeks lukkede mandag tre procent lavere end fredag. Samtlige aktier i eliteindekset sluttede med fald. Størst fald var der til Lundbeck, der tabte 5,9 procent, mens enzym- og ingrediensproducenten Chr. Hansen klarede sig mindst dårligt med et fald på 0,96 procent til kurs 113,4.
Vestas endte næstbedst med et fald på kun 1,12 procent, efter at vindmølleaktien ellers var nede og vende med et tab på næsten syv procent.
Årsagen til kovendingen skal findes i Frankrig, hvor et atomkraftanlæg ejet af energiselskabet EDF mandag blev ramt af en eksplosion.
 - Hvor meget der er i sagen, ved vi ikke, men det har fået mange investorer til at spekulere i, at der vil komme et øget krav om mere alternativ energi. Og det er selvfølgelig i Vestas' favør, siger Mads Zink, der er chefaktiehandler i Danske Bank, til Ritzau Finans.
Talskvinde i det franske energiselskab EDF Carole Trivi, oplyser til Bloomberg News, at der ikke har været radioaktivt eller kemisk udslip i forbindelse med eksplosionen på værket.
