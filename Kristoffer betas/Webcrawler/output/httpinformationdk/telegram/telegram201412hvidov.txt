Hvidovre Hospital: Vi gør alt for at udrydde MRSA
Hvidovre Hospital overvejer nu at undersøge alle gravide for MRSA for at undgå smitte med den farlige bakterie


 Den multiresistente MRSA-bakterie har ramt mindst ni spædbørn på Hvidovre Hospitals neonatalafdeling for syge og for tidligt fødte børn, og 300 familier har fået brev om, at deres barn skal undersøges.
Det skriver Politiken.
Det var en tilfældig urinprøve, der afslørede, at den resistente MRSA-bakterie var på afdelingen.
 - Det er ikke farligt for børnene, men det er en bakterie, vi ikke vil have. Vi gør alt for at udrydde den, siger vicedirektør Torben Mogensen fra Hvidovre Hospital til Ritzau.
- Det er derfor, vi har skrevet til familierne for at se, om der er nogen af børnene, der er smittet med MRSA.
Undersøgelsen sker for at undgå spredning til resten af hospitalet, og fordi der er særlige forholdsregler, der skal tages, hvis man er smittet.
Raske har en lille risiko for at blive syge af MRSA, men mennesker, der i forvejen er syge eller svækkede, kan få alvorlige infektioner, der er svære at behandle.
I øjeblikket overvejer hospitalet at undersøge alle gravide og deres partnere for MRSA.
 - Men det er et meget stort skridt i forhold til, hvad man kan få ud af det. Det er formentlig kun en ud af 300 i befolkningen, der har MRSA, så det er rigtig mange, der skal undersøges for at finde bakterien, siger Torben Mogensen.
Vælger Hvidovre Hospital at ændre procedure og screene alle gravide, vil det også ske på regionens øvrige hospitaler, siger Svend Hartling, koncerndirektør i Region Hovedstaden.
Hvordan den resistente bakterie er kommet ind på hospitalsafdelingen, ved man ikke.
 - Den kan være kommet med en mor, en far eller en anden besøgende. Men vi reagerer, for når den først er kommet ind, er det meget, meget alvorligt.

Bakterien forsvinder for det meste i løbet af et års tid hos nyfødte børn.
