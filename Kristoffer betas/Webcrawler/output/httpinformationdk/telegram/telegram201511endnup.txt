Endnu en privat hjemmepleje drejer nøglen om
FOA frygter, at hundredvis af nordjyder kan komme i klemme, da deres private hjemmepleje er gået konkurs.


 Det private hjemmeplejefirma Gurlis Pleje og Rengøring må onsdag lukke og slukke, og det betyder, at kunderne med øjeblikkelig virkning skal overgå til den kommunale hjemmehjælp.
Det er ikke første gang et privat firma, der varetager hjemmeplejeopgaver, må give op. FOA's formand, Dennis Kristensen, mener, at konkursen er et tegn på behov for nye regler.
- Det er en trist nyhed, der understreger behovet for, at kommunerne får nogle klare anbefalinger og retningslinjer om, hvordan de skal håndtere de private leverandører af ældrepleje, siger han i en skriftlig kommentar.
Det private firma har hjulpet over 130 borgere i Aalborg kommune, mens 232 ældre og svage i Brønderslev Kommune har fået hjemmehjælp fra det konkursramte firma.
I begge de kommuner, hvor borgere bliver påvirket af konkursen, forsøger man at finde en midlertidig løsning, hvor den kommunale hjemmepleje varetager opgaven.
Ifølge rådmand i Aalborg Kommune Thomas Krarup kræver det et stort arbejde fra kommunens side at varetage den opgave fra den ene dag til den anden.
- Det er helt afgørende, at borgerne ikke kommer til at mærke væsentlige afsavn i denne situation. Vi har derfor aktiveret vores beredskab til at håndtere situationer som denne, siger Thomas Krarup i en pressemeddelelse.
I FOA finder Dennis Kristensen det meget bekymrende, da han frygter for konsekvenserne for samfundets svageste.
- Taberne i de her konkurser er altid de svage ældre borgere og de ansatte. Hvis der ikke sker noget snart, vil antallet af konkurser vedblive med at stige og stige, siger Dennis Kristensen.
Ifølge Dennis Kristensen er krav til virksomhederne den bedste måde, hvorpå man kan sikre borgerne.
- Kommunerne er nødt til at undersøge virksomhederne økonomiske soliditet. De skal afvise urealistisk lave tilbud på ældrepleje og gå efter kvalitet i stedet for at jagte besparelser ved blandt andet at skabe konkurrence på løn- og ansættelsesforhold, siger han.
