Sonningprisen til Enzensberger



 Den tyske forfatter Hans Magnus Enzensberger får Danmarks største kulturpris Sonningprisen 2010. 
 Siden han debuterede med sin første digtsamling i 1957, har Hans Magnus Enzensberger udgivet mere end 50 værker, som omfatter både digtsamlinger, romaner og teaterstykker til videnskabelige værker. Han var en del af den venstreorienterede, tyske forfattersammenslutningen Gruppe 47, som har præget den litterære debat i både Tyskland og resten af Europa.
 Sonningprisen, der er på en million kroner, uddeles hvert andet år af Københavns Universitet til en person, der har udført et "fortjenstfuldt arbejde til gavn for den europæiske kultur". 
 Når det er Hans Magnus Enzensberger, der får Sonningprisen 2010, er det ifølge dommerkomitéen blandt andet på grund af hans "europæiske engagement".
Europa er et stadigt tilbagevendende tema for Enzensberger. 
 Sonningprisen er stiftet af afdøde forfatter og redaktør C.J. Sonning, der levede fra 1879 til 1937. Blandt de tidligere modtagere af prisen er blandt andre Niels Bohr, Ingmar Bergman, Günter Grass og Vaclav Havel. Hans Magnus Enzensberger er nummer 33 i rækken af Sonningpris-modtagere.
