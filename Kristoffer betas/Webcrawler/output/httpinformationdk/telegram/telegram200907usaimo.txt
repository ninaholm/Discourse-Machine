USA imod at Zelaya vender hjem



 USA frygter, at det vil ødelægge de forsøg på forsoning, som Costa Ricas præsident, Oscar Arias, står i spidsen for, hvis Honduras' afsatte præsident, Manuel Zelaya, vender hjem.
 - Vi vil ikke have nogen til at tage skridt, der går imod eller ikke bidrager positivt til Arias' bestræbelser på at nå en løsning, siger talsmand for det amerikanske udenrigsministerium, Robert Wood.
 - Spændingerne er voldsomme, og vi prøver at få sat fokus på, hvordan vi på en fredelig måde kan genindføre demokratiet, siger Robert Wood. 
 Udtalelserne kommer, efter at Venezuelas præsident, Hugo Chavez, fredag sagde, at Zelaya ville være tilbage i Honduras i løbet af "få timer".
 Robert Wood ville ikke svare på, om USA havde forsøgt at overtale Zelaya til at opgive sine planer om at vende hjem. En embedsmand i Udenrigsministeriet, der ønsker at være anonym, siger dog, at USA har gjort sin holdning klar over for ham.
