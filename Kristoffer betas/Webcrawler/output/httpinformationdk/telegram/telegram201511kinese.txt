Kinesere tweeter om snarlig genforening med Taiwan
På mindre end et årti vil Taiwan være genforenet med Kina, forudsiger mange i Kinas sociale medier.


 Et lyksaligt smil fra deres præsident, løfter om broderskab og en genoptagelse af løsrivelsesøen Taiwan fik lørdag mange kinesiske borgere til at fremsætte jublende kommentarer på sociale medier om det historiske topmøde i Singapore mellem præsident Xi Jinping og Ma Ying-jeou, skriver AFP.
De to ledere gav hinanden håndtryk i over et minut, mens de begge smilte bredt, da de skrev historie med det første topmøde siden Kinas borgerkrig for 66 år siden.
- Den kommunistiske leders ord fik mig til at græde af bevægelse, lyder en af de typiske kommentarer på Kinas Twitter-agtige Sina Weibo med henvisning til Xis erklæringer om, at Kina og Taiwan aldrig kan blive delt, da "blod er tykkere end vand".
Det kommunistiske styre i Beijing opfatter Taiwan som en provins, der venter på at vende tilbage til moderlandet.
- På mindre end et årti vil Taiwan være fuldstændigt genforenet med Kinas hovedland, forudsiger en anden kommentar på Kinas sociale medier ifølge AFP, som ikke sætter navn på folkene bag kommentarerne.
 - Topmødet i dag mellem Xi og Ma er begyndelsen på et stort drama. Kinas velstand er på vej. Kom hjem, brødre, er en anden typisk kommentar.
- Vær ikke nervøs, Taiwan. Xi Dada søger for at få jer hjem, skriver en anden kommentator, som bruger den kinesiske leders kælenavn "Big Daddy".
De kinesiske myndigheder opretholder en streng censur over både sociale og almindelige medier, og hvis der fremsættes kritik af de kommunistiske ledere, bliver den som oftest slettet eller fjernet. Derimod opildner styret til positive kommentarer.
Men det blev lørdag tilladt at nogen undrede sig offentligt.
 - Det føles lidt underligt. Da jeg var barn, troede jeg, at Taiwans leder blot var en guvernør i en provins, skriver en borger med henvisning til "topmødet" under internationale forhold.
Den tale, som Taiwans leder holdt i Singapore, blev ikke vist på Kinas nyhedskanaler.
