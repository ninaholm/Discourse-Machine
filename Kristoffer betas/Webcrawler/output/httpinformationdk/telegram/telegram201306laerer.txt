Lærerne frygter tvungen lektiehjælp
Tvungen lektiehjælp er spild af penge, og eleverne bliver ikke dygtigere af flere timer, mener lærerforeningen


 Det er en god idé, at skoler tvinges til at oprette lektiecafeer, men det er ikke en god idé, at lektiehjælpen er obligatorisk for eleverne.
Det mener Danmarks Lærerforening, som dermed er enig med De Konservative, der mandag satte foden i døren for en skolereform på grund af de øvrige partiers enighed om tvungen lektiehjælp til alle elever.

- Der er ingen begrundelse for at gennemføre tvungen lektiehjælp. Der er til gengæld god ræson i at give muligheden til de elever, som har brug for opbakningen, siger formand Anders Bondo Christensen til Ritzau.
Samtidig bliver pengene brugt op til lærere til lektiehjælpen og ikke til kvalitet i undervisningen, mener lærerformanden.
- At gøre det obligatorisk er temmelig kostbart for skolerne, og der er ingen forskningsmæssig begrundelse for det, forklarer han.
De Konservatives nej til tvungen lektiehjælp var direkte årsag til en tænkepause fra forhandlingerne, men formand Lars Barfoed (K) efterlod mulighed for et politisk kompromis.
Det får lærerformanden til at frygte en "politisk studehandel" frem for videnskabelig viden om elevernes undervisning.
Samtidig frygter Anders Bondo Christensen også mindre opbakning til folkeskolen, hvis de ældste elever skal tilbringe op mod 35 timer om ugen på skolen, som regeringspartierne har lagt op til.
- En skole, der lægger så meget beslag på elevernes tid, er i sig selv et problem, fordi opbakningen til folkeskolen kan svinde yderligere ind og få flere til at vælge privatskoler, siger Anders Bondo Christensen.
Ifølge flere medier er regeringen, Venstre og Dansk Folkeparti enige om en skoleuge på 30 timer for de mindste elever fra 1. til 3. klasse og en 35 timers skoleuge for resten af eleverne.
Det øgede antal timer i forhold til i dag kan blandt andet ske ved tvungen lektiehjælp.
Partierne mødes torsdag, og undervisningsminister Christine Antorini (S) har udtrykt håb om, at man når i hus efter en tænkepause, der begyndte mandag.
