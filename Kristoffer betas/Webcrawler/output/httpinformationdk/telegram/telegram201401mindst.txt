Mindst 14 dræbt af bombe i Kabul
Selvmordsbombe i restaurant i den afghanske hovedstad dræbte både afghanere og udlændinge.


 Mindst 14 mennesker blev dræbt, deriblandt udlændinge, da tre medlemmer af Taliban stormede ind i en populær restaurant i Kabul fredag aften og skød vildt omkring sig, mens en af dem sprængte sig selv i luften.
- Angrebet på restauranten Taverna du Liban i den velhavende bydel Wazir Akbar Khan blev begået af Taliban, meddelte militsen selv.
 Talsmænd for politiet i den afghanske hovedstad siger, at angrebet blev begået af tre mænd fra Taliban, som kæmper mod den afghanske regering og de amerikansk-ledede udenlandske styrker i landet.
- De tre mænd, der angreb, er alle blevet dræbt. 14 mennesker blev dræbt i restauranten - deriblandt udlændinge, siger politichefen Mohammad Zahir.
- En mand sprængte sig selv i luften, mens de to andre skød vildt omkring sig for at dræbe, tilføjer han.
 Restauranten ligger i et område med en række ambassader - deriblandt den danske.
Elitesoldater hastede til området og lukkede det, da der udbrød skudsalver kort efter eksplosionen i restauranten, som har et overdækket og opvarmet udendørsområde, hvor mange sidder for at ryge.
Kabul har jævnligt været udsat for selvmordsangreb og bombeanslag.
 Inden dette års udgang skal alle de amerikanske og internationale kampstyrker i Afghanistan være trukket ud af landet, og ansvaret for sikkerheden overgår til den afghanske hær og landets politi.
Der forbliver dog et antal soldater og eksperter fra USA og Nato i landet for at træne og oplære de afghanske sikkerhedsstyrker.
