Lærerne svigter de stærkeste og svageste
En ny undersøgelse viser, at undervisningen i de danske folkeskoler tilrettelægges efter midtergruppen.


 Lærerne i folkeskolen svigter de dygtigste og svageste elever for at tilgodese de jævnt begavede. Det viser en ny rapport fra Danmarks Evalueringsinstitut, der er bestilt af Skolerådet.
- Ydergrupperne af elever er de store tabere, siger professor Niels Egelund fra Danmarks Pædagogiske Universitetsskole (DPU), der er med i Skolerådets formandskab, til Politiken.
Undersøgelsen er blevet til på baggrund af to besøg på tre skoler og en spørgeskemaundersøgelse blandt 600 folkeskolelærere fordelt over hele landet.
Den peger på, at størstedelen af lærerne er meget i tvivl om, hvad differentieret undervisning egentlig betyder.
Mange ser det som et værktøj, der bruges en gang imellem, hvis der er tid og overskud - blandt andet i form af holddeling.
- Selv om lærerne er opmærksomme på, at deres elever er meget forskellige, formår de ikke at tilrettelægge en undervisning, der i tilstrækkelig grad tilgodeser elevernes forskellige styrker, svagheder og behov, siger evalueringskonsulent Kristine Bang Nielsen til Politiken.
Hun har været med til at forfatte rapporten og mener, at lærerne griber det helt forkert an, når de skal tilrettelægge undervisning, så alle kan være med.
- Det opfattes som en ekstraopgave, men bør være en ting, der gennemsyrer den almindelige undervisning i dagligdagen, siger hun til avisen.
Undervisningsminister Troels Lund Poulsen er bekymret over resultatet af den nye undersøgelse og mener, at den bør føre til uddannelse af lærere og ledere, klare mål for læring, flere ressourcelærere og friere adgang til holddannelse:
- Jeg tror desværre, at det især er de dygtige elever, der er kommet i klemme, og en forklaring på, at vi ekskluderer stadig flere elever til specialundervisning. Det viser, hvor vigtigt det er at få lavet en reform af folkeskolen, siger undervisningsministeren til Berlingske.
