Spareplan mødes med vold i Athen
Mens det græske parlament godkender sparepakke, smadrer demonstranter butikker i hovedstaden Athen.


 Hundreder af unge grækere har smadret og plyndret butikker i den centrale del af hovedstaden Athen under en massiv regeringsfjendtlig demonstration mod de smertefulde nedskæringer, som onsdag fik parlamentets foreløbige godkendelse.
Urolighederne finder sted på førstedagen af en 48 timer lang generalstrejke, der har fået store dele af Grækenland til at gå i stå. Fly stod på landjorden i timevis, mens færger lå stille i havnene og såvel toldkontorer, butikker og banker var lukkede.
Over 100.000 mennesker var ude i Athens gader for at demonstrere mod nedskæringspakken, der blandt andet betyder, at grækerne skal betale mere i skat og samtidig får mindre i lønningsposen og mindre i pension.
Samtlige 154 medlemmer af Grækenlands regerende socialistparti Pasok stemte for pakken, der skal endeligt vedtages torsdag.
Pakken er nødvendig, hvis Grækenland vil sikre sig udbetaling af flere lån fra EU og Den Internationale Valutafond (IMF). Grækenland løber tør for penge i midten af november, og må opgive at udbetale lønninger, hvis lånene ikke kommer i hus.
Men grækerne siger, at de ikke kan klare mere efter allerede at have været igennem halvandet års nedskæringer.
- Vi kan ikke mere. Der er desperation, vrede og bitterhed, siger Nikos Anastasopoulos, der er leder af en fagforening.
