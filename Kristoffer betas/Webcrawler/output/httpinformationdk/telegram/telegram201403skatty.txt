Skat tyvstarter med årsopgørelse for nogle danskere
Skat skal teste sine systemer, og derfor er det fredag aften muligt for nogle danskere at tjekke årsopgørelsen


 Nogle danskere kan allerede fredag aften se deres årsopgørelse på skat.dk, da Skat tester sine systemer. Det skriver direktør for kundeservice i Skat, Jonatan Schloss, på Twitter.
- Skat åbner for årsopgørelsen på mandag. Vi tester systemerne i weekenden. Måske nogle brugere kommer igennem allerede nu, skriver Jonatan Schloss.
Den officielle åbning er mandag 10. marts.
Sidste år tyvstartede Skat ligeledes fredag aften, så nysgerrige danskere kunne tjekke deres årsopgørelse og se om de skulle af med flere skattekroner eller have penge tilbage fra skattefar.
Den voldsomme interesse for årsopgørelserne har tidligere givet Skats hjemmeside store problemer med at følge med den voldsomme interesse fra interesserede danskere.
Erfaringen har dog vist, at man kan undgå nedbrud på hjemmesiden ved at tyvstarte den officielle åbning.
Hvis nysgerrige danskere forsøger at klikke sig ind på skat.dk, skal de væbne sig med tålmodighed. Kort efter det er kommet frem, at nogle danskere kan se deres årsopgørelse, er der allerede væsentlig ventetid på Skats hjemmeside.
