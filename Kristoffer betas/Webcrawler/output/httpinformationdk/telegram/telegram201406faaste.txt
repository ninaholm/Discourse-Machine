Meget få stemmer ved blodigt libysk valg
Fem mennesker har mistet livet ved valget i Libyen, hvor kun en tredjedel ser ud til at have stemt.


 Voldelige sammenstød og et lavt fremmøde ser ud til at stå tilbage som overskrifterne fra onsdagens parlamentsvalg i Libyen.
Et valg, der ellers er blevet set som et potentielt vendepunkt efter tre års kaos i kølvandet på Muammar Gaddafis diktatur.
Men i en række byer måtte valgstederne holde lukket efter trusler fra islamister, og i den østlige by Benghazi kostede heftige sammenstød mellem regeringsstyrker og islamister fem mennesker livet.
Dertil kommer det lave fremmøde. Kun omtrent en tredjedel af de registrerede vælgere havde stemt sidst på eftermiddagen - blot få timer inden valgstederne lukkede.
Myndighederne havde ellers håbet på, at mange ville bakke op om valget, og at det nyvalgte parlament således med et stærkt mandat ville kunne arbejde på at få løst magtkampen mellem liberale og islamister - en magtkamp, der har hindret reformer og ført til kaos.
Ikke desto mindre var det ventet, at færre ville stemme end ved det seneste valg i juli 2012, da libyerne stemte ved det første frie nationale valg i mere end 40 år.
Bare 1,5 millioner libyere havde denne gang registreret sig som vælgere mod 2,7 millioner for to år siden - delvist grundet strengere krav for at blive registreret.
Vælgerne har haft 1628 kandidater at vælge imellem til de 200 pladser i parlamentet.
32 af pladserne er i øvrigt reserveret kvinder.
Det er imidlertid ikke alle libyere, der på forhånd var optimistiske.
Salem Soltan, der er politisk analytiker, sagde inden valget, at ingen af de mange kandidater egentlig har det, der skal til, for at være politiker.
Det nye parlament risikerer derfor at blive ledet af politikere, som styres af andre kræfter, herunder militser og krigsherrer.
