Offer for gidseldrama i Sydney blev dræbt af politikugler
Et gidsel blev likvideret, mens en mor til tre blev dræbt af politiet, viser ligsyn af ofre for gidseltagning.


 En chokoladecafé i Sydney var i 16 timer rammen om et dramatisk gidseldrama i den australske storby 16. december sidste år.
To personer foruden gidseltageren mistede livet, og et ligsyn viser nu, at det ene gidsel blev brutalt likvideret af gidseltager Man Haron Monis, mens et andet gidsel blev dræbt af politiet.
Ligsynets resultater er torsdag blevet fremlagt ved en domstol i Sydney, skriver avisen Sydney Morning Herald.
Chokoladecaféens bestyrer, Tori Johnson, blev ifølge undersøgelsen tvunget til at knæle foran gidseltageren, der efterfølgende uden varsel brutalt skød det 34-årige gidsel i baghovedet.
Det blev overværet af en snigskytte uden for caféen, hvilket fik politiet til øjeblikkeligt at rykke ind kort efter klokken to om natten.
To politifolk affyrede i alt 22 skud, mens Man Haron Monis nåede at skyde to gange mod politiet, før han blev dræbt.
Ifølge ligsynet blev det andet gidsel, juristen Katrina Dawson, ramt af seks politikugler eller dele herfra, da de rikochetterede fra hårde overflader. Dawson, der var mor til tre små børn, mistede bevidstheden og døde kort efter, viser ligsynets resultater.
Offentlig retsmediciner Michael Barnes indledte undersøgelsen ved domstolen med at slå fast, at alle involverede i undersøgelsen og ligsynet er nødt til at forholde sig objektivt til resultaterne.
- Vi er nødt til at bero på vores rationale og holde vores følelser i skak. Trangen til at få hurtige svar må ikke gå forud for behovet for at tage os den tid, der skal til, for at sikre os, at vi har alle beviser undersøgt, siger han ifølge Sydney Morning Herald.
I alt 17 personer blev taget som gidsler i caféen, der ligger på Martin Place i det centrale Sydney. Gidseltageren ankom til caféen om formiddagen 15. december, og dramaet kulminerede natten til 16. december.
Gidseltageren døde ifølge ligsynet øjeblikkeligt af 11 kugler eller kuglefragmenter.
Undersøgelsen, der skal kortlægge forløbet, kommer til at bygge på hundredvis af optagelser fra overvågningskameraer uden for caféen, optagelser offentliggjort på Facebook og telefonsamtaler.
30 efterforskere skal arbejde på sagen sammen med betjente og eksperter.
