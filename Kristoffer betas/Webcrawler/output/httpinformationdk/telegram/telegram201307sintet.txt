S: Intet problem at reformer har øget økonomisk ulighed
Bekæmpelse af ulighed er meget mere end ren økonomi og den såkaldte gini-koefficient, mener S-ordfører.


 Socialdemokraterne har intet problem med, at regeringens politik har medført større økonomisk ulighed målt i forhold til den såkaldte gini-koefficient, der måler på forskelle i danskernes indkomst.
Det fastslår partiets finansordfører John Dyrby Paulsen på baggrund af en ny rapport om fordelingspolitikken i Danmark.
- Det er rigtigt, at gini-koefficienten er rykket på decimalerne i forhold til vores reformer. Det har jeg intet problem med overhovedet.
- Hvis man kun bruger gini-koefficienten og hænger sig i decimalbevægelser, så misser man nogle meget vigtige detaljer i forhold til lighed og lige muligheder i Danmark, siger han.
I regeringsgrundlaget fremgår det ellers, at "regeringen lægger vægt på at begrænse uligheden". Men det skal ifølge John Dyrby Paulsen forstås i et bredere perspektiv.
- Vi gør meget ud af i regeringsgrundlaget at sikre lige muligheder for danskerne. Der skal være lige så meget fokus på, om man har reelle muligheder for at få en uddannelse, selvom man kommer fra en familie med svære kår, og selvom ens forældre ikke har taget en uddannelse.
- Det er i virkeligheden vigtigere, end at indkomstforskellen på et enkelt år rykker nogle decimaler, siger han.
Inden regeringsskiftet i 2011 kritiserede Socialdemokraterne ellers hyppigt den tidligere VK-regering for at øge den økonomiske ulighed - blandt andet med henvisning til stigningen i gini-koefficienten.
Men John Dyrby Paulsen afviser, at partiet har ændret syn på bekæmpelsen af ulighed.
- Man skal ikke fuldstændig glemme gini-koefficienten, og det er rigtigt, at op gennem 00erne steg den betydeligt. Derfor var det helt på sin plads, at vi kritiserede VK-regeringen.
- Men det er det store billede, der skal med. Man må ikke stirre sig blind på bevægelser på decimaltal i forhold til gini-koefficienten. Det er en del af billedet, men det er ikke hele billedet, siger han.
Socialdemokraternes finansordfører vil heller ikke afvise, at gini-koefficienten kan stige yderligere under S-SF-R-regeringen, selvom han ikke forventer store udsving.
-De reformer, vi har lavet, er indbygget i den her rapport, så jeg forventer ikke den store bevægelse. Men der kan godt komme nogle bevægelser - for eksempel ved at vi får flere i uddannelse - og så stiger gini-koefficienten, siger han.
