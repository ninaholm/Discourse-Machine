Landbrug: Ærgerlig mistanke om kødfusk i Danmark
Hestekødskandale vil gavne leverandører, der kender deres varers vej fra mark til bord, mener organisation.


 Skandalen om hestekød, der nu ser ud til også at have ramt Danmark, gavner de producenter, der har styr på deres leverancer og leverandører.
Det siger formanden for Landbrug & Fødevarer, Martin Merrild.
- Det er ærgerligt, at der kan rejses mistanke i Danmark. Der er ingen tvivl om, at det vil styrke virksomheder, der har styr på deres ting, og mit råd til forbrugerne er, at man skal handle hos leverandører, man har tillid til, siger han.
Fredag kom et jysk slagteri under mistanke for at blande oksekød op med hestekød. Fødevarestyrelsen har på baggrund af mistanken udtaget vareprøver fra slagteriet.
Ifølge Ministeriet for Fødevarer og Landbrug drejer det sig om et mindre slagteri i Jylland, som sælger kød til restaurationer i lokalområdet.
Slagteriet håndterer både heste- og oksekød, og Fødevarestyrelsen har reageret på en mistanke om, at de to typer kød er blevet blandet sammen på slagteriet.
Fødevarestyrelsen er nu ved at undersøge, om slagteriets kunder har været klar over, at slagteriets hakkekød var en blanding af hest og okse.
- Hvis det viser sig, at mistanken er sand, så tager jeg på det skarpeste afstand fra, at man vil snyde og sætte troværdigheden af en hel branche på spil for nogle få kroner, siger Martin Merrild.
Ifølge formand for Danske Slagtermestre Leif Wilson Laustsen er han ikke overrasket over, at det lille jyske slagteri er under mistanke for kødfusk.
- Der er tale om et tidligere medlem af vores organisation, Danske Slagtemestre, som vi har måtte ekskludere efter problemer med fødevaresikkerheden, siger han til TV2 News.
