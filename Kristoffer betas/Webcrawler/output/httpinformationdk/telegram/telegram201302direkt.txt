Direktør: Peter Loft ville vide om afgørelse kunne omgøres
Ifølge centralt placeret embedsmand i Skatteministeriet efterlyste Peter Loft viden om regler for skattesager.


 Daværende departementschef Peter Loft ville vide, om det var muligt at ændre en skatteafgørelse i de afgørende dage omkring statsminister Helle Thorning-Schmidts (S) skattesag.
Det fortæller daværende juridisk direktør i Skatteministeriet Birgitte Christensen i Skattesagskommissionen.
Dermed bliver der rejst endnu et spørgsmål om, i hvor høj grad Skatteministeriet og de tre centrale personer, daværende skatteminister Troels Lund Poulsen, hans særlige rådgiver Peter Arnfeldt og Peter Loft blandede Skatteministeriet ind i sagen.
Som juridisk direktør i Skatteministeriet sad Birgitte Christensen centralt placeret, og hun blev over telefonen bedt af Peter Loft om at få udarbejdet et notat om mulighederne for at omstøde skatteafgørelser.
- Der bliver ikke sagt noget om, at der er et ønske om at omgøre en bestemt afgørelse. Men han vil gerne have et notat, der beskriver, hvordan regelgrundlaget er på området, siger Birgitte Christensen.

Hun får beskeden fra Peter Loft om aftenen den 16. september 2010. Det er dagen, hvor den såkaldte agterskrivelse - den påtænkte afgørelse - i sagen bliver udleveret til daværende skatteminister Troels Lund Poulsen og hans særlige rådgiver Peter Arnfeldt.
Birgitte Christensen får ikke besked om, hvorfor Peter Loft vil have undersøgt reglerne for at få omgjort afgørelser, men sørger for, at et af kontorerne i Skatteministeriet allerede samme aften går i gang med at udarbejde det ønskede notat.
Notat viser imidlertid, at der ikke er noget at gøre i den type afgørelser. Når afgørelsen ikke er truffet af et skatteankenævn, så er det kun skatteborgeren, der kan forsøge at få sagen omgjort.
Ifølge udspørger Lars Kjeldsen sender Peter Loft efterfølgende en mail til Birgitte Christensen, hvor han blandt andet skriver, at:
"Hvis skatteforvaltningen træffer en åbenbar forkert afgørelse, så kan der ikke gribes ind. Det lyder ikke logisk. "
- Det lyder som om Peter Loft ikke er tilfreds?, lyder kommentaren fra Skattesagskommissionens udspørger Lars Kjeldsen.
Mailen fra Peter Loft får Birgitte Christensen til at gå op på departementschefens kontor for at uddybe, hvorfor indholdet i notatet er korrekt.
Peter Loft siger fortsat ikke noget om, at han ønsker at bruge notatet til at undersøge muligheden for at omstøde netop Helle Thorning-Schmidts skattesag.
Udspørger Lars Kjeldsen: Siger han noget om, hvorfor man vil undersøge det nærmere?
- Det generelle indtryk er, at han (Peter Loft, red.) har nogle drøftelser med ministeren. Det er for at klæde ham på til de drøftelser med ministeren.
