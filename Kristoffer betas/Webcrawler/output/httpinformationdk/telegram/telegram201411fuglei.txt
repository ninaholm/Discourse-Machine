Fugleinfluenza: Fødevarestyrelse hæver trusselsvurdering
Risikoen for fugleinfluenza får fødevarestyrelsen til at hæve sin trusselsvurdering fra lav til middel.


 Efter fundene af fugleinfluenza i England, Holland og Tyskland hæver Fødevarestyrelsen sin trusselsvurdering fra lav til middel. Det oplyser styrelsen mandag aften.
For at mindske smittefaren indføres der samtidig obligatorisk kontrol af de lastbiler og fjerkræskasser, som fjerkræ transporteres i.
I en pressemeddelelse advarer Fødevarestyrelsen om, at trækfugle kan flytte smitten til Danmark, og fugleavlere - hvad enten de er fjerkræavlere eller hobbyavlere - skal være ekstra opmærksomme på, om deres besætninger er ramt af smitten.
Typiske symptomer på fugleinfluenza hos fjerkræ er dødelighed, fald i æglægning, fald i foder- og vandindtag, luftvejsproblemer, øjenbetændelse og diarré.
De seneste fund af fugleinfluenza i England, Holland og Tyskland, der bekymrer fødevaremyndighederne i Danmark, har været såkaldt højpatogene.
Højpatogene sygdomme er meget sygdomsfremkaldende og kan have en dødelighed hos fugle på op til 100 procent, oplyser Fødevarestyrelsen.
Fugleinfluenza smitter ifølge Fødevarestyrelsen normalt ikke mennesker, med mindre de har været i tæt kontakt med fuglene.
- Vi tager situationen alvorligt, siger Sten Mortensen, veterinær beredskabschef i Fødevarestyrelsen.
De danske myndigheders bekymring er steget efter fundet af fugleinfluenza på en farm i den hollandske by Hekenkop i det centrale Holland. Farmen sælger udelukkende æg.
De hollandske kyllingefarme sælger årligt mere end seks milliarder æg til udlandet. 75 procent af dem til Tyskland. Samtidig er Holland en af EU's største eksportører af fjerkræ.
