Opbakningen til Femern-forbindelsen vakler
I takt med at usikkerhed omkring Femern-forbindelsen vokser, begynder flere partier at overveje deres støtte.


 Flere partier begynder at vakle og sår nu tvivl om, hvorvidt danmarkshistoriens største anlægsprojekt, den omkring 60 milliarder kroner dyre Femern-forbindelse, nogensinde bliver til noget. Det skriver både Finans og DR Sjælland.
Udmeldingerne kommer få dage, inden at Folketingets transportordførere torsdag mødes for atter at diskutere økonomien i tunnelforbindelsen til Tyskland.
- Vi trykker ikke på nogen ja-knap i forhold til Femern, før vi har fuldstændig nagelfast sikkerhed for, at økonomien hænger sammen, siger Kim Christiansen, transportordfører for DF til Finans.
Også Liberal Alliance giver over for Finans udtryk for bekymring.
Trafikforskere har flere gange sat spørgsmålstegn ved den forventede trafik og derved projektets økonomi. Desuden var entreprenørernes tilbud 8,9 milliarder kroner højere end ventet og EU-støtten kun halvt så stor som forventet.
På den tyske side af Femern Bælt er der også problemer. Resultatet af høringer med befolkningen og potentielle retssager kan forhale processen i flere år.
Også i rød blok er flere partier i færd med at genoverveje støtten. SF er især bekymret over udsigten til årelange forsinkelser på den tyske side og for økonomien i projektet, siger transportordfører Karsten Hønge.
- Vi er hård presset af tiden, for vi skal jo give svar til de entreprenører, der har givet bud 1. maj. Skal vi benytte deres tilbud eller give udsættelse? Hvad sker der egentlig med projektet?, siger han til DR Sjælland.
Også De Radikale tvivler nu, fortæller transportordfører Andreas Steenberg.
- Vi er også bare nødt til at se realiteterne i øjnene. Det er blevet dyrere, og vi ikke ved, hvornår der kommer gang i byggeriet. Det skaber usikkerhed, og vi bliver nødt til at sige, at det kan være, at vi kommer til at droppe forbindelsen, siger han til DR Sjælland.
Industriens brancheorganisation, DI, opfordrer politikerne til at lægge deres bekymringer til side. Kontrakterne kan eventuel gøres betingede af afgørelsen i Tyskland, foreslår man ifølge Finans.
Transport- og bygningsminister Hans Christian Schmidt (V) ønsker ifølge Finans ikke at udtale sig om sagen, før man har holdt møde i forligskredsen.
