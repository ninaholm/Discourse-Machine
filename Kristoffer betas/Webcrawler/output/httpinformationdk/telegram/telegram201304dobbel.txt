Dobbelt så dyrt at flyve fra Jylland til København
Flere danske virksomheder vælger at holde interne møder i Jylland i stedet for i København.


 Hos flyselskabet SAS kan det være dobbelt så dyrt at flyve indenrigs fra Jylland til København end den modsatte vej. Derfor vælger flere danske virksomheder i stigende grad at afholde interne møder i Jylland fremfor i hovedstadsområdet.
Det skriver nyhedsbrevet Check-In. Ifølge nyhedsbrevets pristjek hos SAS koster en returbillet fra Aalborg til København med udrejse om morgenen og hjemrejse om eftermiddagen 2457 kroner.
Men flyver man den anden vej fra København til Aalborg er prisen 1168 kroner. På ruten fra Aarhus til København koster en returbillet 2026 kroner, men den anden vej kun 1190 kroner.
Det er et særligt efterspørgsels-mønster i den danske indenrigs-flytrafik, der giver de store prisforskelle på den samme rute. Det kan have en diskriminerende virkning i forhold til prissætningen på flybiletter, skriver Check-In.
Men det afviser pressechef hos SAS, Trine Kromann-Mikkelsen.
- Vores priser er ikke diskriminerende. de afgøres af alene efterspørgslen, og da der er større efterspørgsel den ene vej i forhold til den anden vej, vil prismønstret se sådan ud, siger hun til Check-In.
I følge Check-In har flere jysk-baserede virksomheder valgt at formulere en rejsepolitik, der går på, at man skal forsøge at holde møderne i Jylland fremfor i hovedstadsområdet.
Der er penge at spare fordi man kan få to personer afsted fra København til Jylland for den samme pris, som det koster at flyve en person den anden vej.
