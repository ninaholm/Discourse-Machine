Stein Baggers guldure kommer under hammeren
Fem luksusure, der tilhørte den svindeldømte IT Factory-direktør Stein Bagger, skal under hammeren mandag.


 Mandag skal fem af Stein Baggers luksusure under hammeren hos auktionshuset Bruun Rasmussen.
De fem ure er af mærkerne Rolex, Zenith og Vacheron Constantin, og især det sidstnævnte er noget ud over det sædvanlige.
- Vacheron Constantin har lavet ure siden 1755. Det er verdens ældste urfirma med kontinuerlig produktion, siger Kristian Haagen, vurderingssagkyndig ved Bruun Rasmussen.
- Det er et exceptionelt ur, som koster omkring 1,6 millioner kroner, hvis du går ind og bestiller det i dag, siger han.
Hos Bruun Rasmussen har man valgt at sætte vurderingen relativt lavt på mellem 500.000 og 700.000 kroner.
- Omstændighederne omkring de her ure er måske lidt anderledes, end hvis det var en ganske almindelig privat person, der havde indleveret urene. Her er der jo en meget stor interesse i, at alle urene bliver solgt, siger Kristian Haagen.
Det er kurator ved konkursboet efter IT Factory, advokat Boris Frederiksen, der med auktionen forsøger at hente nogle af de tabte millioner tilbage til kreditorerne i Stein Baggers hedengangne firma.
Kreditorerne blev påført store økonomiske tab ved selskabets konkurs i 2008.
I begyndelsen af maj vandt IT Factorys konkursbo ejerskabet over de fem ure og 16 kunstværker til en samlet værdi af knap 7 millioner kroner efter fire års tovtrækkeri med Stein Baggers personlige konkursbo.
En del af kunstværkerne, som blandt andet er lavet af Asger Jorn og Kurt Trampedach, skal under hammeren ved Bruun Rasmussen tirsdag.
Stein Bagger blev i juni 2009 idømt syv års fængsel efter at have erklæret sig skyldig i svindel for 831 millioner kroner. Siden kostede sagen også hans svenske partner Michael Ljungman en tilsvarende dom.
De to fik tilsammen konfiskeret 100 millioner kroner, og Sporingsgruppen under Statsadvokaten for Særlig Økonomisk og International Kriminalitet er i fuld gang med at inddrive så mange af de penge som muligt til glæde for kreditorerne i IT Factory-boet.
