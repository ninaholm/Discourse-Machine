Italiensk kaos skaber tvivl om spareplan
Berlusconi-regeringen springer fra dele af ny spareplan til milliarder, og det underminerer markedets tillid.


 Den italienske premierminister, Silvio Berlusconi, begynder at få problemer med den store sparepakke, han fik på plads i august.
Da blev regeringen enig om at lave et spareprogram på hele 45,5 milliarder euro - næsten 340 milliarder kroner - som skal reducere underskuddet på statsbudgettet og statsgælden.
Men det begynder at knibe med at overholde løfterne i sparepakken, efterhånden som detailforslagene kommer frem.
- Der er en klar opfattelse af, at der sker forkludringer, som den indflydelsesrige erhvervsavis Il Sole 24 skriver.
Ordene falder, efter at regeringen har trukket et særligt omstridt punkt ud af pakken mindre end 48 timer efter, at det blev præsenteret.
Punktet handler om, at italienerne ikke kan medregne tiden brugt i militærtjeneste og studenterårene, når de vil kvalificere sig til tidlig pension.
Det er noget, som har mødt stor modstand. Det berører op til 130.000 mennesker, og de italienske fagforbund raser. Nu har regeringen så pillet punktet ud af spareplanen.
Ved et møde i mandags, hvor knurren internt i regeringen skulle dæmpes, blev det besluttet, at en midlertidig såkaldt "solidaritetsskat" for de højestlønnede fjernes fra pakken.
Denne skat havde i øvrigt også gjort milliardærpremierminister Berlusconi utilfreds.
Ydermere er det lykkes for Liga Nord, hvis støtte Berlusconi er afhængig af, at pille en række besparelser for de regionale regeringer væk.
Analytikere siger, at alle disse ændringer i forhold til den oprindelige spareplan rejser spørgsmål ved troværdigheden for sparepakken.
- Vor regering har absolut ingen klar idé om, hvilket spor den skal slå ind på, siger Giuliano Noco, økonomiprofessor på erhvervsskolen Mip i Milano.
Fabio Fois, analytiker i investeringsbanken Barcley Capitral, siger, at markedet ikke er tilfreds med situationen.
- Markedet har brug for garanterede tiltag. Konstante ændringer gør ikke spareplanen troværdig, siger han.

