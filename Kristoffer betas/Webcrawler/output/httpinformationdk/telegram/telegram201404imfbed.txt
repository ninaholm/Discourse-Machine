IMF beder EU's centralbank lempe monetær politik
Lav inflation kan undergrave en allerede usikker genopretning af den globale økonom, siger IMF's direktør.


 Direktøren for Den Internationale Valutafond, Christine Lagarde, opfordrer Den Europæiske Centralbank (ECB) til at lempe dens monetære politik for at få priserne til at stige, da lav inflation kan undergrave en allerede usikker genopretning af den globale økonomi.
 Lagarde siger, at dynamikken i verdensøkonomien bør tage til og skabe en vækst på over tre procent i år og næste år.
Men hun advarer om faren ved lav inflation i eurozonen sammen med geopolitiske spændinger i blandt andet Ukraine og usikkerhed på markedet kan forlænge perioden med svingende og usikker vækst.
Ledelsen i ECB mødes torsdag. Der ventes ikke at blive truffet beslutning om nye foranstaltninger mod svagheder i eurozonens økonomi, selv om centralbanken er under pres for at handle mod den lave inflation.
- Flere lempelser i den monetære politik - også med mere ukonventionelle tiltag - er nødvendige i eurozonen, siger Lagarde, som onsdag skitserede IMF's anbefalinger forud for fondens forårsmøder i Washington i næste uge.
IMF argumenterer for, at stærkt forgældede lande i eurozonen står over for en hård periode, hvor de skal bringe deres gæld ned, øge deres konkurrenceevne og nedbringe en høj arbejdsløshed, mens inflationen ligger klart under ECB's mål, der ligger på næsten to procent.
De årlige prisstigninger i eurozonen faldt til 0.5 procent i marts, hvilket er det laveste siden 2009. ECB's formand, Mario Draghi, kalder alt under 1,0 procent for en "farezone."
Situationen for EU-landene er ikke blevet bedre af krisen omkring Ukraine. EU's økonomikommissær, Olli Rehn, sagde under en række møder blandt euro- og EU-landenes økonomi- og finansministre i Athen mandag, at EU's egen økonomi er afhængig af den spændte situation omkring Ukraine.
- For at mindske risikoen for vores økonomiske genrejsning er det meget vigtigt, at vi skaber de rette betingelser for økonomisk stabilitet i Ukraine. Det er også vigtigt for at hjælpe med at stabilisere den politiske situation i landet.
