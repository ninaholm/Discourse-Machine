Lykketoft: Ny departementschef har evnerne
Statsministeriets nye departementschef er flittig og grundig. Men om han får succes afhænger også af ministeren, mener hans tidligere chef Mogens Lykketoft.


 Da Mogens Lykketoft (S) var finansminister i 90'erne, havde han den nyudnævnte departementschef i Statsministeriet, Christian Kettel Thomsen, som ministersekretær. 
Og Mogens Lykketoft har positive ting at sige om den nye departementsche. 
- Han er meget flittig, grundig og har et stort overblik. Samtidig kan jeg godt se logikken i, at Lars Løkke (V) som tidligere finansminister ser den vej, når han skal finde en ny departementschef, siger han.
Om Christian Kettel Thomsen får succes i sit nye job, afhænger også af Lars Løkke Rasmussen, mener Mogens Lykketoft. 
- Han har helt bestemt de faglige kvalifikationer i orden. Men det er klart, at sådan et job også afhænger af ministeren, siger han.
Udnævnelsen af Christian Kettel Thomsen er ingen overraskelse. Han var allerede på forhånd blevet nævnt som favorit til at få jobbet, og han har da også et indgående kendskab til Statsminsteriet fra sit job som departementsråd fra 2002 til 2005 
Christian Kettel Thomsen skal være hurtig til at pakke sine ting. Allerede den 2. oktober tiltræder han sin nye stilling, som blev ledig, da Karsten Dybvad blev udnævnt til administrerende direktør for Dansk Industri. 
