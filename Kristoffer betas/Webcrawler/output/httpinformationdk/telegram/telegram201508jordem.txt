Jordemødre: Dårligt købmandskab at fjerne ekstra pulje
Jordemoderforeningens formand mener, at det kan blive kostbart at fjerne en ekstrabevilling til fødegangene.


 Det kan vise sig at være en meget kortsigtet besparelse, hvis regeringen vælger at sløjfe den pulje på 260 millioner kroner, som skulle have forbedret forholdene på de danske fødegange.
Det mener Lillian Bondo, der er formand for Jordemoderforeningen. Hun advarer mod at tro, at man kan finde flere penge ved at omlægge eller sløjfe jordemødrenes arbejdsgange.
- Det, man har gjort indtil nu, er at spare på de undersøgelser, som Sundhedsstyrelsen anbefaler som minimum. Man giver heller ikke mulighed for at tage sig lidt ekstra tid til at tale med nervøse gravide.
- Og så sparer man også på den efterfødselsomsorg, som er så vigtig. Men det belaster lægevagt og skadestue, hvis ikke man får lavet dygtige kompetente forældre, som kender barnets signaler, siger hun.
Lillian Bondo frygter også, at nogle af hendes medlemmer vil reagere på flere besparelser ved at vælge en anden karrierevej.
- Derfor er det dårligt købmandskab, hvis man presser citronen for hårdt.
- Ikke alene risikerer man at miste dyrt uddannede folk, men vi ved også, at vi med ro og omsorg kan give så meget tillid til kvinderne, at de føder på en anden måde og håndterer det liv, som de går ind til på en helt anden måde, siger hun.
Jordemødrenes formand fortæller, at man flere steder faktisk allerede har taget forskud på de puljemidler, som den tidligere regering afsatte i november sidste år og brugt dem på forbedringer.
- Men hvis bevillingen for 2015 bliver sløjfet, så ender man jo med at stå og mangle de penge, man allerede har brugt.
- Og hvis midlerne for de kommende år også forsvinder, så betyder det, at man skal rulle nogle af de forbedringer tilbage, som man har foretaget, siger han.
I Jordemoderforeningen har man i år ifølge Lillian Bondo registreret en stigning i antallet af stressrelaterede sager.
