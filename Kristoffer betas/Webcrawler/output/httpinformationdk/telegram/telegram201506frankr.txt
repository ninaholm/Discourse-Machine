Frankrig og Saudi-Arabien handler for 80 milliarder
Saudi-Arabien er interesseret i mulige forhandlinger om to reaktorer bygget af Frankrigs Areva, siger Fabius.


 Frankrig og Saudi-Arabien har planer om at indgå handler for 12 milliarder dollar (omkring 80 milliarder kroner), siger den franske udenrigsminister, Laurent Fabius.
Frankrig har i stigende grad oprettet kommercielle bånd til landene i Mellemøsten og venter blandt andet kontrakter på helikoptere.
- Det gælder 23 Airbus H145 helikoptere til en værdi af 500 millioner dollar (3,3 milliarder kroner), siger Fabius, som onsdag førte drøftelser med Saudi-Arabiens vicekonge, Mohammed bin Salman.
De lette tomotors H145 helikoptere bliver typisk brugt til grænsepatruljering og redningsopgaver. En militær version anvendes af det amerikanske militær.
Saudi-Arabiens udenrigsminister, Adel Al-Jubeir, siger, at han stadig forhandler priserne på franske flådepatruljebåde.
Saudi-Arabien er også interesseret i mulige forhandlinger om to reaktorer bygget af den franske multinationale energigruppe Areva, siger Fabius.
Kontrakterne kommer efter flere andre opsigtvækkende handler mellem Paris og Golfstaterne.
Frankrigs præsident, François Hollande, var i maj inviteret af til at tale på et arabisk topmøde i Saudi-Arabien, hvilket er en sjælden ære for et udenlandsk statsoverhoved.
Saudi-Arabien lægger blandt andet vægt på, at Frankrig står for en hård kurs over for Iran i forhandlingerne om Teherans atomprogram og iranernes rolle i konflikterne i Yemen og Syrien.
Frankrig er begyndt at spille en øget rolle i regionen i en periode, hvor mange iagttagere taler om, at USA har neddæmpet dets rolle i Mellemøsten.
I forbindelse med Hollandes besøg i Saudi-Arabien sagde en fransk diplomat til Reuters:
 - De ønskede, at vi skulle komme her, så de kunne sige til amerikanerne: - Se, vi har også Frankrig.
