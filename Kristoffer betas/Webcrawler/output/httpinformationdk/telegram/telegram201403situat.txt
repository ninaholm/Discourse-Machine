Situationen er uvis for Jyske Banks Totalkredit-kunder
Strid mellem Jyske Bank og Nykredit kan ende med voldgift. Situationen er uvis for kunderne, siger Jyske Bank.


 Boliglån-balladen mellem Jyske Bank og Nykredit efterlader boligejere med Totalkredit-lån gennem Jyske Bank i en uvis situation.
For ifølge afdelingsdirektør i Jyske Bank Karsten Dahl ved banken onsdag aften ikke, hvordan bankens rådgivere skal forholde sig torsdag morgen, når banken åbner, efter at Nykredit og datterselskabet Totalkredit har opsagt samarbejdet med Jyske Bank.
- Vi vil fortsat gerne opretholde dialogen med Totalkredit/Nykredit om et eventuelt fortsat samarbejde, men vi er lidt i et vakuum lige nu. Vi ved ikke helt præcist, hvilke konsekvenser deres udmelding får.
- Det skal vi finde ud af i de kommende dage og uger, siger Karsten Dahl til Ritzau.
- Lige nu er det et ubesvaret spørgsmål for os, hvad vores kunderådgivere kan gøre i de kommende dage og uger for de Jyske Bank-kunder, som har Totalkreditlån, og som ønsker at få rådgivning omkring Totalkredit-lånet, siger Karsten Dahl.
Jyske Bank har igennem realkredit-alliancen med Totalkredit henvist omkring 60.000 af bankens kunder til Totalkredit med et samlet udlån på 83 milliarder kroner.
Nu er der altså usikkerhed om, hvad det betyder for disse kunder, at Totalkredit og Nykredit har meddelt, at de ikke længere vil samarbejde med Jyske Bank efter bankens fusion med boliglån-konkurrenten BRF Kredit.
Jyske Bank er uenig i, at samarbejdsaftalen er brudt med købet af konkurrenten. Ifølge Karsten Dahl søger banken en forhandlingsløsning i striden.
- Vi har hele tiden sagt, at vi gerne vil kunne tilbyde vores kunder realkreditlån i Totalkredit og Nykredit så vel som vores egne produkter. Vi har ikke den konkrete løsning - den skal findes enten i forhandlingslokalet eller ved en voldgift, siger han:
 - Det sidste er rykket et skridt nærmere med dagens melding fra Totalkredit/Nykredit, men vi søger fortsat stadig en forhandlingsløsning.
Ifølge Jyske Bank består usikkerheden blandt andet i, hvad det vil indebære, at Nykredit og Totalkredit har varslet indskrænkninger i Jyske Banks adgang til Totalkredits rådgiverværktøj - Xportalen.
- Uanset hvad, så har vi kompetencer og processer, der sikrer, at Jyske Banks kunder selvfølgelig kan få rådgivning om realkredit og et realkreditlån via Jyske Bank i morgen og i overmorgen, siger Karsten Dahl.
- Men hvis de spørger om et Totalkredit-lån, så bliver vi dem svar skyldige, indtil vi har erfaret, hvilke konsekvenser Totalkredit/Nykredits begrænsninger medfører i den praktiske håndtering af kunderne, siger han.
