Mitsubishi-aftale løfter Vestas-aktie med 10 procent
Investorer tager godt imod nyheden om Vestas' samarbejde med japanske Mitsubishi.


 Vestas-aktien er i høj fart fredag formiddag efter nyheden om Mitsubishi-samarbejde. Aktien stiger kort efter fondsbørsens åbning i København med omkring 10 procent til kurs 146.
Årsagen skal findes i den længe ventede nyhed, Vestas fredag bød markedet god morgen med: et joint venture samarbejde med japanske Mitsubishi Heavy Industries om udvikling og salg af havvindmøller.
Aftalen betyder blandt andet, at Mitsubishi Heavy Industries er klar til at skyde op mod 2,2 milliarder kroner ind i samarbejdet.
Flere analytikere er også begejstrede for det nye partnerskab.
- Kombinationen af Vestas' tekniske knowhow på offshore og vindmølleområdet som helhed og Mitsubishis kapitalstyrke giver nogle spændende perspektiver fremadrettet på offshore-markedet, siger analytiker Janne Vincent Kjær fra Jyske Bank til Ritzau Finans.
Hun vurderer, at der er gode muligheder for, at Vestas kan få en dominerende position på markedet.
- Man kunne ellers sige, at Vestas havde stået lidt svagt alene, men med det her joint venture kommer de til at stå rigtig stærk i offshore og kan gå hen og blive en ret stor trussel for sådan en som Siemens, siger Janne Vincent Kjær.
Også analytikere fra Nordea og Sydbank ser positivt på nyheden om, at Vestas danner joint venture med Mitsubishi Heavy Industries om offshore vindkraft.
Meddelelsen kom fredag morgen, men der har længe været spekulationer om et fremtidigt samarbejde, og de to selskaber har også tidligere bekræftet, at der var samtaler mellem de to.
Sammen skal de to selskaber udnytte hinandens styrker og stå stærkt til at vinde en større andel af det globale marked for havvindmøller, lyder det i meddelelsen.
Stigningen på 10 procent kommer efter en torsdag, hvor Vestas steg knap otte procent på fondsbørsen efter annonceringen af en stor mølleordre til USA.
Vindmølleselskabet skal levere 200 vindmøller til to projekter i Texas.

