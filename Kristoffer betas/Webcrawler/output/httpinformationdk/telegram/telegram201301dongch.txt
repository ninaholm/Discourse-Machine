Dong-chef bekymrer sig mest om dårligt gasmarked
Rapport giver Dong-chef Henrik Poulsen noget at arbejde med. Men vigtigst for ham er det svære gasmarked.


 Rigsrevisionens rapport om Dong Energy peger på flere punkter, som man i selskabet skal forholde sig til.
Mest afgørende for Dong-chef Henrik Poulsen er dog belysningen af, at problemer på det europæiske gasmarked har sat Dong i en slem finansiel klemme.
- Men det er selvfølgelig ikke en nyhed og noget, vi også selv har meldt ud, siger Henrik Poulsen.
Selskabet er blevet alvorligt ramt af et stort skifte på energiområdet. I stedet for gas er kul kommet stærkt tilbage via lave priser. Det går imod EU's planer om grøn energi - men skyldes blandt andet skifergaseventyr i USA, der har presset kulprisen ned.
- Det har været meget vanskeligt at forudse, at det europæiske gasmarked ville gå i den retning, konstaterer Dong-chefen om de beslutninger, der blev truffet i selskabet tilbage i 2008 og 2009.
Gasdelen har været den dårlige del af de nye områder, som Dong Energy kastede sig ud i. Ifølge Henrik Poulsen har der dog været gode resultater fra de to andre områder - udforskning efter olie og gas samt satsningen på havvindmøller.
Satsningen på nye områder blev nødvendig, fordi Dong Energy i 2006 og 2007 kunne se, at de traditionelle områder for indtjening ville gå tilbage.
- Og den forudsigelse har holdt stik, konstaterer Henrik Poulsen.
Han mener, at kritikken fra Rigsrevisionen generelt er afdæmpet, også hvad angår selskabets lønudvikling og lønforhold.
- Rapporten tegner et billede af en koncern, hvor de forhold er i god orden, siger Henrik Poulsen.
Han er dog indstillet på, at man skal følge Rigsrevisionens anbefaling om at arbejde yderligere med at benchmarke lønninger i koncernen op mod lønforhold i lignende selskaber.
Kritik af bonusforhold, hvor en del ledere har fået mere i bonus og vederlag end 25-30 procent af lønnen, betragter Henrik Poulsen ikke som alvorlig.
Han forklarer, at man udbetaler engangsvederlag på en månedsløn ved helt særlige resultater. Ifølge Henrik Poulsen er der ikke overtrådt nogle regler i den forbindelse.
- Vores chefer får en bonus på mellem 16 og 20 procent om året inklusive engangsvederlag. Det er markant under niveauet i virksomheder af tilsvarende størrelse i Danmark, konstaterer Dong-chefen.
