Fængslet iransk advokat stopper sultestrejke
Iransk advokat og modtager af Sakharov-prisen tager føde til sig igen efter 49 dages sultestrejke.


 Den fængslede iranske advokat Nasrin Sotoudeh besluttede tirsdag at stoppe en sultestrejke, efter iranske myndigheder ophævede et forbud mod, at hendes datter rejste udenlands og lempede på reglerne for, hvornår hendes familie må besøge hende.
Sotoudeh er advokat og menneskeretsforkæmper. Hun afsoner en fængselsstraf på seks år, efter hun i september 2010 blev anholdt og dømt for at sprede propaganda og have konspireret imod statens sikkerhed.
Hun modtog dette års Sakharov-pris, som er EU-Parlamentets hæder til mennesker, der bekæmper intolerance og undertrykkelse og forsvarer menneskerettighederne og ytringsfriheden.
Den nu fængslede advokat har tidligere forsvaret fængslede aktivister fra oppositionen og unge lovovertrædere, der risikerede dødsstraf.
Hendes tidligere klienter tæller også den iranske modtager af Nobels fredspris, Shirin Ebadi, og den hollandske statsborger Zahra Bahrami, som blev hængt i januar 2011 for anklager om narkosmugling.
Sotoudeh indledte sin sultestrejke den 17. oktober, oplyser organisationen ICHRI, der kæmper for menneskerettigheder i Iran.
Hendes mand, Reza Khandan, sagde i sidst uge, at han var alvorligt bekymret for hendes helbred. Hun er flere gange været til behandling i fængslets klinik.
Tidligere på dagen opfordrede FN's menneskeretskommissær, Navi Pillay, Iran til at løslade Sotoudeh og lempe på de restriktioner, der er indført for hendes familie.
Sotoudeh blev i sidste måned tildelt Sakharov-prisen, som hun deler med filminstruktør Jafar Panahi. Han har været i husarrest siden december 2010.
