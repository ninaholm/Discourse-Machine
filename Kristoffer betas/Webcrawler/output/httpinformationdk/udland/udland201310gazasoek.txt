Gazas økonomi bliver kvalt af Egypten og Israel
Egyptens nye militærregime har ødelagt hundredvis af de tunneler, som udgjorde livlinen for den tætbefolkede landstribes økonomi – resultatet er store prisstigninger, dalende indtægter for Hamas-regeringen og titusindvis af nye arbejdsløse
 Siden det egyptiske militær i juli afsatte præsident Mursi med magt og indledte sin brutale undertrykkelse af Det Muslimske Broderskab, har militæret sat sig for at genvinde kontrollen over den anarkistiske Sinai-halvø, isolere Broderskabets allierede i nabolandet Gaza og standse den omfattende trafik af varer, våben og mennesker gennem tunnelerne under grænsen mellem Egypten og Gaza.


 
	På Gaza Bys vigtigste marked står en mismodig Mohammed Hilis blandt dynger af frugt og grøntsager og spejder efter kunder. Det er dagen før den muslimske højtid Eid al-Adha, men basaren er ukarakteristisk stille. Det skyldes de store prisstigninger, manglende lønudbetalinger og fyringer, der har ramt Gaza som en konsekvens af det nye egyptiske regimes antipati over for Hamas.

	»Et kilo tomater plejede at koste en shekel [1,50 kr., red.] – nu koster det fem. De fleste priser er steget med mellem 50 og 60 procent. Hvorfor? På grund af transportomkostningerne, og fordi der ikke er strøm til at pumpe vand til markerne, eller fordi der slet ikke er noget vand. Derfor køber folk mindre,« siger Hilis, hvis indtægt er faldet til 20-30 shekeler om dagen. Dermed spiller han sin egen lille rolle i den nedadgående spiral, Gazas økonomi er røget ind i.

	Seks år efter at Israel lagde Gaza i et jerngreb som straffeforanstaltning mod Hamas-regeringen, bliver den lille, tætbefolkede landstribe ved Middelhavet nu atter udsat for et veritabelt kvælertag – denne gang fra syd.

	Siden det egyptiske militær i juli afsatte præsident Mursi med magt og indledte sin brutale undertrykkelse af Det Muslimske Broderskab, har militæret sat sig for at genvinde kontrollen over den anarkistiske Sinai-halvø, isolere Broderskabets allierede i nabolandet Gaza og standse den omfattende trafik af varer, våben og mennesker gennem tunnelerne under grænsen mellem Egypten og Gaza.

	Ifølge generalmajor i den egyptiske hær Ahmad Ibrahim har hæren i årets løb ødelagt næsten 800 tunneler. Hamas vil ikke bekræfte dette tal, men Hatem Owida, Gazas stedfortrædende økonomiminister, indrømmer, at import fra Egypten er reduceret med 80-90 procent siden militærets magtovertagelse i Egypten.

	Det har prompte fået barske følger for Gazas befolkning. Den førhen rigelige forsyning af billigt egyptisk brændstof er næsten tørret ud, og brændstof fra Israel er både knapt i udbud og dobbelt så dyrt. Manglen på brændstof har betydet, at de daglige strømafbrydelser i Gaza nu varer i op til otte timer ad gangen. Samtidig er priserne på basale fødevarer steget: Ifølge Hatem Owida er mel blevet ni procent dyrere, madolie fire-fem pct., og sukker syv procent.

	’Vi er hårdt ramt’

	Importen af byggematerialer er også blevet mindre, hvilket har sat en brat stopper for det byggeboom, Gaza ellers har oplevet de seneste par år. Som et resultat af krisen har Israel ganske vist lempet sine stramme restriktioner på import af cement, grus og jern, men kun omkring 25 procent af Gazas behov bliver opfyldt, og priserne er omkring 30 pct. højere nu. I søndags valgte Israel så at suspendere leverancer af byggematerialer efter at have opdaget en ny tunnel mellem Gaza og Israel, som ifølge israelerne skulle bruges til at rette nye angreb imod israelske byer.

	Det har fået katastrofale konsekvenser for byggebranchen.

	»Dette er det næstværste år, vi har oplevet,« siger Nabil Abu Muaileq, leder af De Palæstinensiske Byggeentreprenørers Forbund.

	Kun i 2008, da Israel indførte sin blokade, var situationen værre. Mindst 15.000 byggearbejdspladser er gået tabt, skønner han. »Situationen er meget ustabil.«

	Ifølge en rapport fra Hamas-regeringens økonomiministerium er Gazas økonomi skrumpet med 450 millioner dollar fra midten af juni til slutningen af august som følge af tunnellukningerne. Over en kvart million arbejdspladser er gået tabt med byggeri, service, transport og opbevaring, produktion og landbrug som de hårdest ramte sektorer – et voldsomt slag for en økonomi, der ellers havde vist tegn på vækst.

	Den betrængte og overbefolkede Gazastribes økonomi er nu i frit fald. Hamas-regeringens økonomiske råderum er blevet væsentlig mindre, fordi indtægterne fra de skatter, den pålagde de varer, der blev ført gennem tunnelerne, er blevet skrumpet.

	»Vi kan ikke benægte, at vi er hårdt ramt,« siger Owida. »Vi har mistet omkring 30 procent af vores indkomst.« Omkring 47.000 offentligt ansatte fik kun udbetalt halvdelen af deres løn for august og slet ikke noget for september.

	Det nye regime i Kairo har også i lange perioder lukket grænseovergangen i Rafah, den eneste mellem Egypten og Gaza. Ifølge Gisha, en israelsk organisation, der overvåger den frie bevægelighed for mennesker og varer ind og ud af Gaza, er antallet af personer, der er rejst ud af Gaza via Rafah, faldet med 76 pct. siden juli.

	Kollektiv afstraffelse

	Selv om Israel har øget antallet af udrejsetilladelser fra Gaza via Erez-passagen i det nordlige Gaza med 24 procent, er tusindvis af palæstinensere stadig fanget i Gaza, herunder patienter, der ikke kan få adgang til medicinsk behandling, studerende, der ikke kan genoptage deres studier på universiteter i udlandet, og udlandsgazanere, der ikke kan vende tilbage til job i Golfstaterne og andre steder.

	Fida’a Abu Assi, 25, skulle således være mødt på universitetet i Indianapolis, USA, for at læse til en mastergrad i internationale relationer senest 26. august. Den 7. oktober udløb fristen for hendes indrejsetilladelse til USA, uden at hun på noget tidspunkt fik mulighed for at forlade Gaza, hverken via Rafah eller Erez. Dermed blev hun afskåret fra at udnytte det stipendiat, hun havde fået tildelt.

	»Jeg bebrejder Israel for at gøre vores liv til et helvede, og jeg bebrejder Egypten for at lukke Rafah-grænsen. De ved, at der er studerende, patienter og forretningsmænd fanget her. Vores liv er ikke bare brikker i et spil. De straffer os kollektivt,« siger hun.

	»Hver gang man tror, tingene bliver bedre i Gaza, bliver de værre igen. Man lærer ikke at have forventninger.«

	Gazas ældste rejsebureau, Shurafa Tours, har i årtier måttet kæmpe med de praktiske konsekvenser af grænselukninger.

	»Folk føler, at de befinder sig i et stort fængsel. Enhver bevægelse kræver tilladelse. Der er ingen tidsplan for, hvornår grænseovergangene åbner. Folk må bare vente,« siger bureauleder Nabil al- Shurafa.

	»Nogle rejsende har måttet ombooke billetter tre eller fire gange og betalt store summer for det,« siger han.

	Den militære magtovertagelse i Egypten og Det Muslimske Broderskabs fald har haft markant politisk og økonomisk effekt.

	»Jo, det er et slag mod Hamas,« indrømmer Taher al-Nounou, et ledende medlem af bevægelsen.

	I de seneste to år har Hamas slækket på båndene til sine tidligere sponsorer og allierede – Iran, Syrien og Hizbollah – for i stedet at satse på Det Muslimske Broderskab, der en overgang lignede en ny og stærk magtfaktor i regionen. Den strategi ser nu ud til at have givet bagslag.

	»Den isolation, som Hamas og Gazastriben er blevet påtvunget, er nu værre end i sommeren 2007,« siger Mkhaimar Abusada, politisk forsker ved Al-Azhar Universitetet Gaza, med henvisning til den periode, da Hamas tog den fulde kontrol over Striben, 18 måneder efter sin valgsejr. Som et vidnesbyrd om den bratte modgang, bevægelsen møder, er mange Hamas-ledere nærmest gået under jorden siden det egyptiske kup. De rejser meget lidt og optræder kun sjældent i offentligheden.

	»Det her handler ikke kun om Egypten og Hamas, hele regionen bliver nu mere fjendtlige over for islamisterne,« siger Abusada.

	»Hamas opfatter dette som en ny belejring af Gaza. Og folk på gaden er lede og kede af at blive holdt i et bur. Situationen her kan være på randen af sammenbrud.«

© The Guardian og Information

Oversat af Niels Ivar Larsen

