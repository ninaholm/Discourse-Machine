Har Europa en plan B?
Antallet af arbejdsløse i Europa stiger, og økonomien er for nedadgående. Europa er fanget i en ond cirkel, lyder vurderingen fra eksperter


 Arbejdsløsheden i EU sætter nye rekorder, produktiviteten falder, og gældsbyrden er langsomt ved at dræne Europa for muligheder. Den europæiske økonomi er gået i stå.
»Vi befinder os i en ond cirkel, hvor budgetunderskud, krav om nedskæringer og skatteforhøjelser medfører højere arbejdsløshed og mindre produktivitet, men jeg tror, at det kommer til at gøre mere ondt, « siger professor i Økonomi ved Copenhagen Business School, Finn Østrup, der frygter, at vi kommer til at se endnu højere arbejdsløshedstal i Europa.
Arbejdsløsheden i Eurozonen er med 11,2 procent på det højeste niveau siden indførelsen af den fælles mønt. For lande som Spanien og Grækenland ligger arbejdsløsheden på henholdsvis 24,8 og 22,5 procent.
»Det er jo ikke en holdbar løsning. Ingen lande kan have en arbejdsløshed på 25 procent, uden at det får meget store sociale omkostninger,« siger Finn Østrup, der mener, at den førte europapolitik er en falliterklæring:
»Jeg mener, at det er forkert med både med de voldsomme budgetnedskæringer og finanspagten,« siger Finn Østrup, der efterlyser muligheder for, at EU-landene kan føre en mere ekspansiv finanspolitik for at bryde den onde cirkel, hvor nedskæringer bliver til fyringer, der igen dæmper efterspørgslen, som derfor rammer produktiviteten.
Keynes afvist
I et forsøg på at tøjle europæisk økonomi har EU-landene vedtaget den såkaldte finanspagt. Det betyder, at ingen lande må have et højere underskud på statsbudgetterne end 0,5 procent af BNP. Og det er den pagt, der planmæssigt træder i kraft fra januar 2013, som Finn Østrup mener, fratager EU-landene handlemuligheder.
»Jeg mener helt generelt, at det er noget pjat med en pagt for det strukturelle underskud. Det er jo ikke nødvendigt med ligevægt,« siger Finn Østrup, og fortsætter: »Så længe underskuddet ikke er større end væksten i produktiviteten, kan det i sidste ende give et samlet overskud. Det er Keynes’ klassiske idé om ekspansiv offentlig økonomi,« siger Finn Østrup, der peger på, at der ellers er nok at gå i gang med fra offentlig side.
»Der er en lang række opgaver, som giver rigtig god mening. Man kan jo investere i miljøforbedringer, klimasikring, uddannelse. Der er mange investeringer, der giver rigtig god mening, og som vil skabe vækst på både kort og langt sigt,« siger Finn Østrup, der derfor undrer sig over, at den danske regering kan tilslutte sig finanspagten.
Professor i nationaløkonomi ved Aarhus Universitet, Bo Sandemann Rasmussen, er for så vidt enig i, at massive offentlige investeringer er en mulighed. Men han mener, at problemet er, at ingen af de store EU-lande har midlerne.
»De instrumenter, som vi normalt ville benytte os af – som at sætte gang i de offentlige investeringer – er i øjeblikket ikke en mulighed,« siger Bo Sandemann Rasmussen, der peger på, at det kræver meget store investeringer at løfte den europæiske økonomi ud af krisen.
»Skal investeringer have en reel betydning, skal det være de store lande, der sætter gang i de offentlige investeringer. Og selv om eksempelvis Tyskland klarer sig relativt godt, så har de en forholdsvis stor gæld – både målt i forhold til gamle og nye regler for budgetoverskridelser i EU. Så de kan ikke rigtig gøre noget,« siger Bo Sandemann Rasmussen, der derfor mener, at »EU-landene er fanget af mangel på muligheder.«
Når økonomien går i stå
I bogen Grand Pursuit fra sidste år, som er en historieskrivning om den moderne politiske økonomi, beskriver økonomen Sylvia Nasar det, som betragtes som den største nye indsigt, da Keynes i forrige århundrede gjorde op med den hidtidige tro på, at økonomien havde en naturlig kraft mod at genoprette sin egen ligevægt:
»Keynes beviste, at det var muligt for en fri markedsøkonomi at gå i stå i en tilstand, hvor arbejdere og maskiner forbliver ledige i lange perioder ad gangen.«
Det er denne tilstand, som nogle økonomiske meningsdannere nu frygter, er ved at indtræde. I et essay i magasinet The New Yorker har den økonomiske journalist og forfatter John Cassidy beskrevet, hvordan begge sider af det politiske spektrum i mange årtier på hver deres måde har baseret deres politik på Keynes’ tanker om, at man er nødt til at styrke samfundets efterspørgsel i krisetider for at undgå, at kriser sætter sig fast – enten gennem skattelettelser eller gennem offentlige investeringer.
I det lys er det historisk enestående, at Europa med finanspagten overordnet forsøger at løse den økonomiske krise uden hverken skattelettelser eller offentlige investeringer – og det er denne håndtering, som Cassidy og andre frygter vil få stilstanden til at bide sig fast. Han citerer økonomerne Robert Skidelsky og Felix Martin for deres kritik af den britiske nedskæringsorienterede krisehåndtering, som gik forud for den europæiske:
»Grunden til at den nuværende strategi vil slå fejl,« skrev de i Financial Times, »blev præcist udtrykt af John Maynard Keynes. Vækst er afhængig af den samlede efterspørgsel. Hvis man reducerer den samlede efterspørgsel, reducerer man væksten.«
Keynes er gået af mode. Men også keynesianismens modstandere er rådvilde. De er nemlig løbet tør for værktøjer. Ifølge monetarismen, som betragter pengeudbuddet og ikke efterspørgslen som afgørende for at få gang i væksten, burde en lav rente (og dermed stor adgang til lån) sætte gang i hjulene. Og som Berlingske skrev i går, har store rentefald før i tiden sendt milliarder af kroner i omløb i dansk økonomi og skubbet gang i både forbrug og investeringer. Men renten er historisk lav (ECB meldte i går, at man fastholder den på 0,75 procent) – og økonomien står stadig stille.
»Hverken forbrugere eller virksomheder reagerer på den lave rente på samme måde som før. Det skyldes, at de er meget optaget af at nedbringe gæld. Så vi er havnet i en helt særlig krise, hvor renten kommer til at være lav længe, og hvor det vil tage mange år, før renten igen begynder at påvirke økonomien normalt,« sagde cheføkonom i SEB Thomas Thygesen til Berlingske uden at uddybe, hvad han mener med »normalt«.
Få muligheder
Så hvilke muligheder står EU-landene med?
For Bo Sandemann Rasmussen er et af de få tilbageværende håndtag for politikerne et græsk euro-exit.
»Jeg har svært ved at tro på, at alle lande bliver i euroen. Grækenland har alle dage haft svært ved at gøre det, der skal til for at være en del af Euro-samarbejdet,« siger Bo Sandemann Rasmussen, der mener, at »alt det negative fra Grækenland fylder utrolig meget i forhold til EU samlet set«.
»Den græske situation holder alle andre lande i lidt af en skruestik, og på sigt kan prisen ved at forsøge at beholde grækerne i euro-samarbejdet blive alt for stor. Så måske er det bedre at betale den politiske pris for at lade Grækenland falde ud af euro-samarbejdet. Men så er spørgsmålet selvfølgelig, hvad så med de andre?« siger Bo Sandemann Rasmussen:
»Spanien er hårdt ramt af finanskrisen, men i modsætning til Grækenland kan man sige, at Spaniens problemer netop er opstået som følge af krisen, mens de græske problemer er af mere permanent karakter. Grækenland har i virkeligheden aldrig været klar til euro-samarbejdet,« siger Bo Sandemann Rasmussen.
Finn Østrup mener, at det er nødvendigt at nedskrive landenes gæld.
»Jeg mener, at det ville være bedre med et big bang. En hurtig gældssanering, så landene kan starte på nul,« siger Finn Østrup, der dog ikke ser det som en realistisk mulighed, da det vil gå hårdt ud over særligt de franske og tyske banker, der har store udlån i de trængte sydeuropæiske økonomier.

