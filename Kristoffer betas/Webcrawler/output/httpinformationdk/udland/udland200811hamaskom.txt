Hamas er kommet for at blive
Det er stadig usikkert om den forsoningsplan, Egypten har planlagt til vedtagelse i i morgen i Kairo, overhovedet bliver til noget - og kan de palæstinensiske fraktioner ikke blive enige, bombes fredsprocessen tilbage til år nul
Hamas-tilhængere protesterer mod Mahmoud Abbas. Hamas-ledelsen har udtrykt modstand mod det forestående forsoningsmøde, men har ikke afvist noget endnu.


 BEIRUT - I skrivende stund overvejer Hamas-lederne i Gaza stadig, om de vil deltage i et forsoningsmøde, der er planlagt i Kairo i morgen, søndag, med alle de palæstinensiske fraktioner på invitationslisten.
Uden en 'genforening' af de stridende palæstinensiske fraktioner er det ikke muligt at komme videre med den fredsproces, som i forvejen trues af den politiske lammelse i Israel. 
Den endnu siddende amerikanske udenrigsminister, Condoleezza Rice, ankom da også til Israel i denne uge med besked om, at stafetten nu bliver givet videre til Barack Obama. Men han vil heller ikke kunne hjælpe med at stable et fredsprojekt på benen, hvis palæstinenserne fortsat er delt i to enheder - i deres helt egen to-stats løsning, kan man sige - og det er baggrunden for, at europæiske og arabiske diplomater arbejder på højtryk for at få de to parter forenet. 
"Uden palæstinensisk enighed, kan freden ikke leveres," som den danske udenrigsminister, Per Stig Møller (K), udtrykte det under sit nylige besøg i Mellemøsten. 
Udsigterne er dystre, for selv om 13 partier er inviteret, er formålet alene at forlige hjemmestyre-præsident Mahmoud Abbas' Fatah-parti, der har magten på Vestbredden, med Hamas, den islamiske modstandsbevægelse. Hamas har siden juni sidste år været enerådende i Gaza-striben efter en 'lille borgerkrig', hvor PA-hjemmestyrets Fatah-dominerede instituioner og sikkerhedsstyrker blev smidt ud. 
Konflikten opstod efter at Hamas overraskende vandt et parlamentsvalg i januar 2006, der gav organisationen absolut flertal i hjemmestyrets lovgivende forsamling. Hamas-regeringen, der blev dannet efterfølgende, nægtede at anerkende Israel, hvorfor den blev underkastet en vestlig blokade, der ramte hele den palæstinensiske befolkning. 
Efter bruddet mellem Hamas og Fatah, der har anerkendt Israel, i juni 2007 genoptog EU og USA bistanden til Vestbredden, hvor Mahmoud Abbas stadig er ved magten. 
Flere forsoningsinitiativer er siden hen løbet ud i Sinai-ørkenens sand, og det forestående møde i Kairo - hvis det ellers bliver til noget - er angiveligt sidste forsøg på at forlige parterne med en egyptisk fem punktsplan, som Fatahs leder, Mahmoud Abbas, har tilrådt på forhånd, og som Hamas i torsdags fik forelagt med ordene: "Take it or leave it". 
De fem punkter
Planen indebærer etablering af en samlingsregering, reform af sikkerhedstjenesterne, så de samles under præsidentens kontrol, en ny procedure for valg, således, at det bliver muligt at forlænge Mahmoud Abbas' embedsperiode, der udløber i januar, med et år. 
Desuden er en 'reaktivering' af PLO, den afdøde leder, Yassir Arafats, palæstinensiske paraplyorganisation, som Hamas ikke er medlem af, inkluderet i planen, som forudsætter dannelse af fire komiteer, der skal udarbejde retningslinjer for de ovenstående punkter. 
Hele molevitten skal underlægges PLO, der refererer til det såkaldt Palæstinensiske Nationale Råd - PLO's kongres-myndighed.
Hamas-lederne har ventileret modstand mod denne konstruktion, da den indebærer, at de må opgive kontrollen med Gaza. Men da det politiske spil også handler om, hvem der får ansvaret for, at en forsoning ikke lykkes, tøver Hamas-ledelsen med blankt at afvise at diskutere planen. 
Seks arabiske udenrigsministre plus Den Arabiske Liga er inviteret til Kairo-mødet, hvis formål altså alene er at banke Hamas på plads under hjemmestyrepræsident og Fatah-leder Mahmoud Abbas' dagsorden for de fortsatte fredsforhandinger med Israel. 
Hamas-lederen, Mah-moud Zahar, sagde efter sin sondering i Kairo, at organisationen trods de mange forhindringer muligvis vil deltage i forsonings-mødet. Han har dog stillet som minimumsbetingelse, at PA-hjemmestyrets sikkerhedstjenster omgående ophører med at anholde og fængsle Hamas-sympatisører på Vestbredden, hvilket har stået på i en uges tid. 
Per Stigs pessimisme
Og som også foregik den dag Per Stig Møller i sidste uge var på Vestbredden som led i hans årlige rundrejse til Mellemøsten. 
På en måde var det næsten rørende at registrere den danske udenrigsministers optimisme, da han i Kairo tidligere på turen fik forelagt den egyptiske forligsskitse til Fatah-Hamas forsoning, og ligeledes i Kairo mødtes med Mahmoud Abbas, der ikke signalerede synderlig bekymring, men mente, at en løsning var i sigte. 
"For hvis Hamas-lederne ikke går med til den fem- punkts-plan, der ligger på bordet, vil de blive isoleret i hele den arabiske verden - det er det, jeg har hørt hele vejen rundt," var Per Stig Møllers melding efter striben af samtaler i Syrien, Egypten og Israel. 
Hans optimisme var intakt til den sidste dag, hvor han tonsede rundt på Vestbredden fra det ene møde til det andet, og mødte muren. I mere end en forstand. Både den mur, der udhegner de knap tre millioner palæstinensere på Vestbredden, og de mure, der er i hovederne på Fatahs ledere, og som indhegner deres etablerede magtprivilegier. 
Især var PA-styrets chef-fredsforhandler, Ahmed Qurei en showstopper med sit sure syn på udsigten til enighed med Hamas. 
Og hans pessimisme smittede af på Per Stig Møller, der efterfølgende bemærkede, at det ikke er gensidig kærlighe', der dominerede på disse kanter.
Den gamle gardes mand
Qurei tilhører den gamle Fatah-garde, der kom tilbage til Palæstina med Oslo-processen og Yassir Arafat i 1994 og overtog det nydannede hjemmestyre hen over hovedet på de lokale ledere som Hanan Ashrawi og Haider Abdel-Shafi. 
Det blev en fest, ikke mindst økonomisk, og for fire år siden måtte Qurei ud i svævende dementier af dels en overførsel af tre millioner PLO-dollar til hans private konto i Rumænien, dels at hans familieejede cementfabrik i Jerusalem-forstaden, Abu Dis, har leveret cement til den 'sikkerhedsbarriere', der skæmmer landskabet øst for Jerusalem, og som Qurei var en af de mest højrøstede kritikere af. 
Qurei overlevede skandalen, som mange af de øvrige Fatah-ledere har overlevet korruptionsanklager, da de af de vestlige donorer ses som et mindre onde end det fundamentalistiske Hamas.
Men Qureis tid er ved at rinde ud, uanset om forsoningen gennemføres eller ej. Ikke alene er Fatah splittet internt mellem 'de gamle' og 'de unge', der kræver reformer, og som vil til magten her og nu - og hvor Mahmoud Abbas, en af PLO's stiftere, er med den unge fløj - det er heller længere muligt at isolere Hamas, som Per Stig Møller udtrykte det. 
For som en kilde på Vestbredden sagde under Per Stig Møllers besøg: 
"Hamas er igen langt mere populær end det PA-styre, der har magten på Vestbredden. Og der er ingen her, der tror på, at nogle arabiske regeringer vil gøre noget konkret for at 'isolere' Hamas, der er lige så populær på 'den arabiske gade' i Egypten og Syrien, som blandt palæstinenserne. Hvorfor skulle Bashar og Mubarak risikere misnøje i egen baggård."
Nyder udbredt støtte
Og faktisk er Hamas langt fra alene. Udover at Hamas støttes af Iran og Hizbollah - og af Syrien, trods den tilsyneladende erklærede velvilje overfor den 'isolering', Per Stig Møller var talsmand for i Damaskus - nyder Hamas udbredt velvilje i Golfen, hvor rige, islamiske velgørenhedsorganisationer, de såkaldte 'zakat's sender millioner af dollars til Gaza City. 
På skift har Hamas fået støtte af lande som Jordan, Saudi-Arabien og Yemen - og f.eks. er Qatar blandt de mest trofaste støtter både politisk og økonomisk, og er Hamas' næststørste donor efter Iran. 
I den vestlige CNN-optik er dette lille, stenrige olie-emirat synonymt med tennis, golf og uafhængigt arabisk satellit-tv. 
Hovedstaden Doha er tillige hovedkvarter for USA's militære overkommando i Den Persiske Golf og samtidig Mellemøstens 'Helsinki', hvor krigeriske arabere forliges med emiren som neutral mægler. Qatar-araberne er da moderate. 
"Så hvorfor støtter de Hamas?" Per Stig Møller lød både forbitret og forbløffet på sit sidste pressemøde i den danske Ramallah-repræsentation på Vestbredden og så ud over et bord, dækket tæt med arabiske lækkerier, der ledte tanken hen på det diplomatiske udtryk 'en fuld tallerken' - et dækkende udtryk for fredsprocessens problemer.
Svaret er, at islamiseringen af hele den arabiske verden stadig vinder frem - og at den sekulære nationalisme, som Fatah repræsenterer, er på retur. Sådan er det. 


