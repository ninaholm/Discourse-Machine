Industriens luftforurening koster 440 mia. kroner om året
Ifølge en ny rapport fra Det Europæiske Miljøagentur er den europæiske industri skyld i luftforurening for mindst 440 milliarder kroner. Det er en svag forbedring ifht. tidligere år, men der kan stadig gøres meget, mener Det Økologiske Råd


 Selvom det går bedre, så er industriforurening stadig et stort problem i Europa. Det blev understreget i den store rapport, The European environment - state and outlook 2015, som Det Europæiske Miljøagentur offentliggjorde i går. Rapporten, som udkommer hvert femte år, konkluderer, at industriens luftforurening i 2012 kostede 440 milliarder kroner.
Omkostningerne for miljøet er faldet henover de seneste år, men der er stadig plads til forbedring, vurderer sekretariatschef i Det Økologiske Råd, Christian Ege:
»Der skal helt klart gøres mere, selvom det går den rigtige vej, så går det ikke stærkt nok. Heller ikke i det nordlige Europa, selvom vi efterhånden har fået bedre styr på industriens forurening heroppe,« lyder hans kommentar.
Tallene er skabt ud fra data på udledningen fra mere end 14.000 faciliteter rundt omkring i Europa. De er forbundet med stor usikkerhed og det reelle omkostninger kan være lagt højere. Når man laver den slags udregninger, så er det som regel menneskeliv, der vejer tungest. Det fortæller professor på Institut for Folkesundhedsvidenskab, Steffen Loft:
»Tallet dækker primært over helbredseffekter. Man har en mere eller mindre fast praksis for, hvordan man omregner fra dødsfald til euro i sådan nogle sammenhænge. Så det er primært sygdomme og tab af liv som følge af luftforurening, der får tallet op,« siger han.
Stor forskel
Kigger man på de enkelte landes bidrag til forureningen, kan man se, at Danmark og resten af Norden ligger i den gode ende. De største syndere er lande som Tyskland, England, Polen, Italien og Rumænien. Kigger man på industriens luftforureningen målt i forhold til bnp – altså hvor meget industrien forurener i forhold landets produktivitet, så ændrer billedet sig markant. Lande som Tyskland, England og Italien udleder meget luftforurening, men producerer også stor værdi, mens det især er de Østeuropæiske lande – med lande som Bulgarien, Estland, Rumænien, Slovakiet, Polen og Tjekkiet i spidsen – der forurener mest målt i forhold til bnp. Lederen af luftforureningsgruppen i Det Europæiske Miljøagentur, Martin Adams, italesætter denne forskel i en artikel, som følger med rapporten:
»En stor fabrik, som benytter den bedste tilgængelige teknologi forurener betragteligt mindre end flere små og mindre effektive fabriker, som i alt producerer det samme. Set i det lys – når vi tager højde for værdien af de enkelte landes produktion – bliver det tydeligt, at der ofte er relativt større udgifter forbundet med forureningen fra fabrikker i de østeuropæiske lande,« siger Martin Adams, som understreger at tallene ikke skal ses som et angreb på industrien. Dels står industrien kun for en del af den europæiske luftforurening. Dels er industrien naturligvis en forudsætning for, at vores samfund kan fungere, påpeger han. Ifølge Christian Ege fra Det Økologiske Råd er der dog stadig både penge og menneskeliv at spare ved at optimere industrien:
»Det er klart, at man ikke kan komme ned og have en omkostning på nul kroner. Men man kan reducere det ganske betydeligt.« Også han peger især på den østeuropæiske industri:
»Selvom der stadig er potentiale, så har vi allerede reduceret kraftigt på udledningen i det nordlige Europa. Man vil kunne gøre det samme i det østlige og sydlige Europa med stor effekt,« siger han.
Og set i forhold til prisen – hvad enten man måler den i menneskeliv eller kroner, så har vi danskere en klar interesse i at få bragt tallet ned i Europa. For selvom den danske industri er blandt de bedste i Europa, når det kommer til ikke at forurene luften, så hjælper det ikke meget i forhold til sundheden, understreger Steffen Loft:
»Der er god grund til at være bekymret for forureningen fra nabolandene. Størstedelen af de dødsfald, som vi herhjemme tilskriver luftforureningen, stammer fra forurening, som kommer fra resten Europa. Vores egen danske industri bidrager ikke specielt meget, men det betyder ikke, at vi slipper,« siger Steffen Loft.

