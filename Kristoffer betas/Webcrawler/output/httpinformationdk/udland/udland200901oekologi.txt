Økologi vokser i Kina
Frygten for forurening og inficerede madvarer får flere kinesiske bønder til at fokusere på økologi. Nu satser de på, at landets fødevareskandaler vil give dem flere kunder


 SICHUAN - Da Luo Yu for otte år siden fik en datter, blev glæden spoleret af frygt. 
"Jeg var rigtig bange. Hvordan kunne jeg ignorere, at Kinas madvarer var blevet så farlige, at de kunne skade hendes helbred?" siger han. Luo mente ikke, han kunne stole på andre til at skaffe sit barn sund mad. Han tog konsekvensen af den overbevisning, opgav en lukrativ karriere som investeringsrådgiver, købte et stykke jord og forvandlede sig selv til økologisk landmand. I dag er han stolt over aktivt at sikre datterens helbred, og samtidig yderst tilfreds over, at hans landbrug efter flere år med underskud nu ser ud til at blive en god forretning.
"Tidligere så de fleste mit valg som et skridt tilbage, men i virkeligheden var det et skridt mod fremtiden," siger den 37-årige. 
"Mine tidligere kollegaer troede, jeg var blevet sindssyg, da jeg fortalte, jeg ville være bonde, men nu er nogle af dem blandt mine største kunder."
At få forbrugerne til at blive lige så skeptiske overfor Kinas almindelige fødevarer som ham selv, er Luo Yus mest effektive salgsstrategi. Siden han købte sit over tre hektar store landområde lige syd for storbyen Chengdu, har den ene fødevareskandale efter den anden gjort økologisk landbrug stadig mere attraktivt, siger han.
I takt med hyppige medierapporter om dødsensfarlig mad gennemsyret af kemikalier bekymrer stadig flere kinesere sig om kvaliteten af deres fødevarer. Det har, koblet sammen med den voksende og stadig mere købestærke middelklasse, gjort markedet for økologiske varer større.
"Før tænkte de fleste på, om de overhovedet ville have nok mad på bordet. I dag har alle fået øjnene op for, at vi står overfor et kæmpe problem med de almindelige madvarer, og mange flere har økonomisk overskud til at tænke på kvaliteten af maden og ikke kun på prisen," siger Tian Jun, en miljøaktivist i Chengdu.
Uvillige bønder
Men det har vist sig svært at overbevise bønderne om at skifte til økologisk landbrug. At give afkald på pesticider og kemikalier betyder masser af ekstra arbejde og lavere udbytte.
Tian Juns ngo CURA, begyndte i 2003 et forsøg på at overtale indbyggerne i landsbyen Anlong til at gøre deres produktion økologisk i et håb om at mindske brugen af kunstgødning og pesticider, der forurener den nærliggende flod og efterlader tungmetalsrester på markerne.
CURA tilbød bønderne kurser, hjælp med udgifter og etablering af kontakten til forbrugere i nærliggende Chengdu. Men ud af landsbyens 55 familier var det kun 11, der støttede op om projektet. Og siden er antallet faldet til fem.
"De ser ingen økonomisk gevinst ved at skifte til økologi," siger Tian Jun. 
"Og dem, der valgte at deltage, gik i panik og begyndte at sprøjte kemikalier, så snart de så, at insekter begyndte at fortære deres afgrøder. De frygtede for deres indkomst." 
En af dem, som stadig holder ved, er Wang Cheng.
"Før i tiden hældte jeg bare så mange kemikalier på som overhovedet muligt," siger han. "Det var nemt, og ingen af os var klar over, det havde negative konsekvenser."
Han siger, prisen for ikke at bruge kemikalier, er høj: Han mister to tredjedele af sine afgrøder til insekter og fugle.
I modsætning til de fleste andre unge i landsbyen er han ikke taget til storbyen for at finde bedre betalt arbejde. Han er blevet for at passe sin syge mor. Tilbage i Anlong er stort set kun ældre mennesker, som ikke har fysisk overskud til at bruge den ekstra tid i marken som økologisk landbrug kræver, og som derfor tyer til kemikalier for at lette arbejdet.
For helbredets skyld
I landsbyen bor dog også 36-årige Gao Qingrong, der ser idealistisk på sit virke som økologisk landmand. Sammen med de andre familiemedlemmer bruger hun 10 gange mere tid i marken end almindelige bønder, og alligevel tjener de mindre på deres økologiske produkter.
"Det er hårdt, men arbejdet er nødvendigt for miljøet og vores helbreds skyld," siger hun. Hun arbejdede tidligere på fabrik på Kinas østkyst, og siger, hun tjente mange flere penge der, end hun kan her. Men da hun kom hjem på ferie omkring kinesisk nytår, hørte hun om alle naboerne, der var blevet syge af forurening. Hun følte et ansvar for at blive og hjælpe forældrene med at dyrke økologisk.
"Forureningen er kommet over så lang en periode, at ingen virkelig lagde mærke til, hvor alvorlig den lige pludselig var blevet," siger hun. 
"Nu anser folk det bare som almindeligt, at så mange dør af kræft. De ser ikke sammenhængen mellem forureningen, ringe fødevarer og sygdom."
Omkostningerne ved at producere økologisk mad betyder, at det i Kina koster fire til fem gange mere end almindelige fødevarer. Dermed er det altså kun en lille andel af befolkningen, der har råd. Ifølge Luo Yu er det kun en promille af Chengdus indbyggere, der køber økologisk. Han fortæller, at hans omkring 100 faste kunder, som han leverer direkte til, oftest er veluddannede med høj indkomst. Og typisk er det nybagte mødre, der er bekymrede for deres børns helbred. Luo bruger en tredjedel af sin arbejdsdag på at holde foredrag for forbrugere og skolebørn om økologi. Hver måned er han med til at arrangere et økologisk marked i Chengdu. Det skaber hele tiden øget interesse for økologi, siger Luo. Men der, hvor han virkelig kan se et lyspunkt for Kinas økologiske landbrug, er i katastroferne. Om det så er i form af fødevareskandaler, jordskælv eller økonomisk krise.
Kæmpejordskælvet, der i maj sidste år smadrede store dele af Sichuan, har tvunget tusindvis af bønder til at starte helt forfra. Det har Luo sammen med en ngo set som en åbning ved at støtte ca. 100 familier med at komme på fode igen med den betingelse, at de begynder at dyrke økologisk.Og selv den globale finanskrise ser han som et lyspunkt.
"Bønder i millionvis er tvunget til at vende tilbage til deres marker, fordi de har mistet deres arbejde i fabrikker og på byggepladser," siger han. "Nu skal de igen absorberes i arbejdsstyrken på landet. Lige pludselig ser økologisk landbrug mere attraktivt ud. Det er arbejdsintensivt, og der er enorme vækstmuligheder."


