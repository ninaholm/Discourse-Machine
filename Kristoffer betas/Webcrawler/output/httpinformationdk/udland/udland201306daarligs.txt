En dårlig sag for Silvio
Silvio Berlusconis dom for udnyttelse af en mindreårig prostitueret og embedsmisbrug er en sejr for den italienske retsstat
Silvio Berlusconi kommer næppe til at sidde i fængsel, selv efter gårsdagens dom, men dog i husarrest. Og hans politiske karriere bliver svær at genoprette.


 
	Silvio Berlusconi havde en dårlig sag. Det stod klart, da forkvinden i det rent kvindelige dommerpanel, Giulia Turri, efter at have at have idømt ham syv års fængsel for embedsmisbrug og udnyttelse af en mindreårig prostitueret, læste 30 navne op. Det er personer, som nu er mistænkt for at have afstemt deres forklaringer for at forhindre retfærdigheden i at ske fyldest. Denne gang har Berlusconis strategi med ikke kun at forsvare sig i retten, men navnlig mod retssagerne, givet bagslag. Det lykkedes ikke for den tidligere italienske regeringsleders forsvarere at overbevise om, at aflønningen af knap 40 vidner i sagen med omkring 20.000 kroner om måneden er en generøs og fuldt forsvarlig hjælp til nogle yngre kvinder, der alle er blevet arbejdsløse på grund af retsvæsnets og pressens voyeurisme. Dommerne har accepteret anklagernes tese om, at vidnerne i sagen »dannede blok«.

	Dommen er skærpet i forhold til anklagemyndighedens begæring. Der er ført bevis for, at Berlusconi var centrum for »et organiseret prostitutionssystem«. I den kontekst har han opfordret en mindreårig – marokkaneren Karima El Mahroug, som var stukket af fra et ungehjem på Sicilien og i Milano kaldte sig Ruby Rubacouri (Ruby Hjerteknuser) – til at prostituere sig. Da hun i maj 2010 blev anholdt efter en tyverianmeldelse, ringede den daværende ministerpræsident straks fra Paris til politiet i Milano og fortalte, at Ruby var den daværende egyptiske præsident Hosni Mubaraks niece. Herefter blev Ruby overladt til et medlem af Lombardiets regionalforsamling, Nicole Minetti, selv om den vagthavende dommer havde bestemt, at pigen skulle i forvaring. Berlusconi er kendt skyldig i embedsmisbrug ved at forhindre de sociale myndigheder i at fungere på lovlig vis, hvilket strafmæssigt vejer tungest.

	Lovforslag

	I de to år, sagen har varet, har Berlusconi forsvaret sig i de mange medier, han enten ejer eller kan øve indflydelse på og i parlamentet, hvor der undervejs er blevet fremlagt fire forslag til ændringer af loven om embedsmisbrug. Hvis dommen stadfæstes, hvilket bliver en længere proces, kan den 76-årige Berlusconi måske få glæde af en planlagt lovændring. I Italien afsoner personer over 70 år fængselsstraffe i husarrest, hvis de ikke er dømt for terrorisme, mafia eller sexforbrydelser. Ifølge den ændring af straffeloven, som Enrico Lettas regering (der støttes af Berlusconis parti) foreslår, skal mindre alvorlige sexforbrydelser som f.eks. udnyttelse af en mindreårig prostitueret undtages.

	Det er altså tvivlsomt, om Berlusconi ender i fængsel. Men tillægsstraffen på livsvarig udelukkelse fra offentlige embeder kan blive et alvorligt problem for Berlusconi, hans parti og Lettas regering. Af nyttehensyn vil Berlusconi nok fastholde sin støtte til samlingsregeringen, indtil der til efteråret falder definitiv dom i en skattesag mod ham. Hvorfor centrumvenstrepolitikeren Letta og hans Partito Democratico samt den tidligere regeringsleder Mario Monti centrumhøjreparti fortsat vil regere med Berlusconi, er derimod lidt af en gåde.

	Rekruttering

	Det er ikke rare ting, der under retssagen er kommet frem om Italiens mest magtfulde mand. I en aflyttet telefonsamtale fra september 2010 siger politikeren Nicole Minetti – der i maj samme år havde hentet Ruby på politistationen for derefter straks at overlade hende til en brasiliansk prostitueret – til en veninde, som hun vil rekruttere til en aften hos Berlusconi:

	»Jeg skal lige briefe dig. Du kommer altså til at se lidt af hvert, også den mest totale desperation. Der er folk, for hvem det er livets chance (…) Der er luderen, der er sydamerikaneren, som ikke taler italiensk og kommer fra slummen, så er der hende den mere alvorlige og hende midt i mellem som Barbara Faggioli, og så er der mig, som gør min ting.«

	Ifølge andre vidner i sagen bestod Minettis »ting« i at optræde som »sexet nonne«. Andre piger har ifølge vidneudsagn været klædt ud som fodboldspilleren Ronaldinho, præsident Barack Obama og anklageren i sagen, Ilda Boccassini, ved de aftenselskaber, som Berlusconi og hans entourage insisterende betegner som »elegante«. I en anden aflyttet samtale mellem to af Berlusconis kvindelige gæster bliver der talt om lægetjek:

	»De hvide blodlegemer er i orden, vi har ikke aids. Når en mand går i seng med 80 kvinder, kan man jo aldrig vide.«

	I dette miljø blev en mindreårig immigrant indført.

	Reaktionerne på dommen fra Berlusconis partifæller er ikke overraskende militante: »I Milano er retsstaten et overstået kapitel,« siger Fabrizio Chichitto, gruppeformand i Deputeretkammeret. Men det forholder sig stik modsat: Berlusconis styre har påført princippet om lighed for loven stor skade. Det er en relativ ny erobring i Italien, hvor eliten kunne regne med straffrihed ud fra mottoet om, at »loven fortolkes over for venner og håndhæves over for fjender« (Giolitti). Det begyndte at ændre sig i 1970’erne og indtil de store korruptionsafsløringer i starten af 1990’erne. I forhold til denne proces repræsenterer Berlusconi en kulturel og politisk regression, en modrevolution og en tilbagevenden til l’ancien régime. Dommen bekræfter derfor tværtimod, at Berlusconi trods alt ikke helt har formået at skrue tiden tilbage for retsstaten i Italien. De politiske konsekvenser er derimod stadig et helt åbent spørgsmål.

	 

