Briterne genåbner ambassade i Teheran



 Næsten fire år efter, at demonstranter raserede den britiske ambassade i Irans hovedstad, Teheran, og brændte ambassadens flag, rejser den britiske udenrigsminister, Philip Hammond, til Iran i weekenden for at genåbne ambassaden.
Det markerer et tøbrud mellem de to lande og kommer måneden efter, at en historisk atomaftale blev indgået mellem Iran og seks stormagter – Storbritannien, USA, Kina, Rusland, Frankrig og Tyskland.
Hammond besøger Teheran sammen med en delegation af erhvervsledere, der skal mødes med ministre og forretningsfolk, oplyser regeringskilder til den britiske tv-station BBC og til nyhedsbureauet Reuters.
På det seneste har Storbritannien arbejdet på at forbedre sit forhold til Iran, som har større naturgasreserver end Rusland.
Med indgåelsen af atomaftalen er det ventet, at der vil blive lempet på de internationale sanktioner mod landet, og det betyder, at en del internationale virksomheder står på spring for at gøre forretninger i Iran.
Det var netop de britiske sanktioner mod Iran, der oprindeligt var årsag til, at ambassaden lukkede tilbage i 2011, hvor den blev overrendt af demonstranter, der protesterede mod de ødelæggende sanktioner mod.
Ifølge nyhedsbureauet AFP vil Iran også genåbne sin ambassade i London, siger en iransk embedsmand. Det vil ske samtidig med, at den britiske ambassade i Teheran genåbner.
Philip Hammond indleder sit besøg i Iran søndag.

