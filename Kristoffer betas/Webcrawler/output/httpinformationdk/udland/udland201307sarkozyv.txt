Sarkozy vender tilbage
Sarkozy formåede den forgangne uge at vende et sviende nederlag for UMP-partiet til et politisk comeback for sig selv. Det indleder nye, men måske ret forventelige, kampe om magten på den franske højrefløj


 
	Der kommer til at udspille sig hårde kampe på den franske højrefløj i den kommende tid. Det lyste ud af sammenbidte miner hos både den tidligere premierminister François Fillon og UMP-partiets foreløbige formand Jean-François Copé ved partiets krisemøde mandag. Også selv om de begge sad på første række.

	På talerstolen boltrede den tidligere formand og hjemvendte, fortabte søn, tidligere præsident Nicolas Sarkozy, sig med en virtuositet, som fik de to andre til at tage sig ud som skoledrenge. Tilbage på talerstolen i UMP kunne Sarkozy – trods sin påtagede de Gaulle-mine og tale om at ’samle Frankrig i krisetider’ – ikke undlade et par temmelig ’sarkozyspydige’ bemærkninger i retning af sin tidligere ministerpræsident.

	»Jeg har jo altid været stolt over at arbejde med min ven François Fillon,« erklærede Sarkozy. En slet skjult henvisning til Fillons kritik i det forløbne år af de resultater, de i fællesskab opnåede i deres fem år lange regeringstid. Sarkozy holder ikke af kritik inden for tropperne.

	Socialisternes blomst

	Årsagen til det ekstraordinære møde var ellers alvorlig nok i sig selv. UMP-partiet, som støttede Nicolas Sarkozy under valgkampen i 2012, har ikke fået godkendt dets regnskaber af forfatningsdomstolen. Overskridelsen af budgettet med lidt over 400.000 kr. har frataget partiet hele statsstøtten på 82 millioner kroner. Det har fået Sarkozy til at melde sig ud af forfatningsrådet for at komme sit trængte parti til undsætning, med alt, hvad posituren ’redningsmand’ indebærer.

	Allerede i weekenden – ved et nyskabt landsmøde, ’Violfesten’, var partiformand Copé bleg. Han havde prøvet at tage teten ved at udskrive en i øvrigt succesfuld indsamling for at redde UMP-partiet fra fallit. Der er indsamlet over 30 millioner af de manglende 80. Men overalt i de solbeskinnede alléer råbtes en fraværende Sarkozy an. Copé blev så irriteret, at han tog fejl af blomster og erklærede, at han aldrig ville glemme ’Rosefesten’. En lapsus den franske presse med fryd bed mærke i; rosen er socialisternes blomst.

	Men Copé tog ikke fejl i sin ubevidste analyse. Socialisterne ville i øjeblikket langt være at foretrække frem for den modstander, der atter hober sig op i form af Sarkozy. Mandag blev både Fillon og Copé sendt tilbage til skolebænken som menige partisoldater underlagt Sarkozys politiske tæft. I den forgangne uge har især Fillon, der temmelig markant mangler den type præsidentkarisma, Sarkozy har, forsøgt at hejse sig op til en kamp, der af samme grund forekommer ulige.

	Skægstubbe og cykelture

	Politologen Thomas Guenolé har i essayet Nicolas Sarkozy, en fortælling om den umulige tilbagekomst hævdet, at Sarkozy ikke kan komme tilbage, for han er aldrig blevet væk.

	Sarkozys ’tilbagetrækning’ fra fransk politik – inklusiv billeder med skægstubbe, cykelture, kone og børn – er alt sammen del af en langsigtet strategi, som Guenolé ikke tøver med at kalde ’Rocky’. Guenolé sammenlignede i den forgangne uge på Le Mondes hjemmeside Sarkozys påtagede tavshed med den, der i så lang tid gjorde Dominique Strauss-Kahn til socialisterne foretrukne kandidat op til valget i 2012 – langt fra rampelyset i enhver forstand, opdagede man så senere.

	Det må have krævet mange cykelture for Sarkozy at holde sig væk fra rampelyset. Men fraværet synes vitterlig at være det allermest attraktive. Den ukuelige bokser i Stallones skikkelse kan kun komme igen. Det er, hvad Sarkozy så endelig har kunnet gøre efter et helt års fravær.

	Det bliver svært for både Copé og Fillon at hamle op med Sarkozy. De har ligget i indbyrdes kamp, der skulle have været afgjort ved det interne formandskabsvalg til UMP i efteråret 2012. En kamp, som Sarkozy omhyggeligt i sit eksil undlod at blande sig i. Det pinlige og langstrakte interne UMP-forløb endte, ikke mindst på grund af minimale politiske forskelle, stort set uafgjort. Copé forblev i formandskabet med løfte om genvalg i september 2013. Partiet har imidlertid udsat valget af ny formand, til udløbet for Copés periode.

	Imponerende tæft

	Problemet for den franske højrefløj har derfor fortsat været, at der ikke er nogen ’naturlig leder’. Sarkozy har nu omhyggeligt med sit fravær ’bevist’, at ingen andre end han er i stand til at indtage denne position. Både Copé og Fillon har i disse dage derfor kejtet forsøgt sig med udtalelser om at UMP skal »lære at være demokratisk«. I forhold til Sarkozys stormfulde overtagelse af scenen virker det forstemmende afmægtigt.

	Med atter imponerende tæft har Sarkozy således omvendt nederlaget ved forfatningsdomstolens afgørelse til at genindtræde som UMP-partiets naturlige leder.

	Over for offentligheden har han gjort det ved at kalde forfatningsdomstolens afgørelse »uretfærdig«. Sandt nok virker det voldsomt – og det har da også været den argumentation Sarkozy har fulgt – at man på grund af en overskridelse på blot 400.000 kroner mister mister hele 82 millioner kroner. Men Sarkozy tillader sig således at sætte sig til doms over domstolene. I forhold til love han i øvrigt sagtens selv kunne have ændret.

	Imens har både Copé og Fillon fumlet videre med høviske referencer til at »respektere domstolene«. Det virker meget mere underdanigt og ikke nær så statsmandsagtigt. Ikke mindst François Fillon har i sidste uges løb forsøgt at repræsentere en politisk og moralsk hæderlighed på højrefløjen som mod- og medsvar til den siddende præsident François Hollandes krav om det samme. I det overordnede perspektiv bliver det interessant at følge, om det virkelig er dette, franskmændene vil.

	Nicolas Sarkozy synes især at følge en helt anden dagsorden. I horisonten står de lokale franske valg, men også valget til Europa-Parlamentet i 2014. Sarkozy er tilbage.

	Og den utilfredshed med hele situationen, der naturligt nok vil finde udtryk i 2014, er nu klar til at være den bølge, han kan surfe på.

	tiby@information. dk

