Amnesty: Militæret står bag omfattende krænkelser
Trods løfter om demokratiske metoder viderefører Egyptens militærstyre ifølge Amnesty International Hosni Mubaraks systematiske forbrydelser imod det egyptiske folk


 Under dække af at ville sikre sikkerhed og stabilitet er det egyptiske militærstyre løbet fra løfterne om et demokratisk, frit Egypten. Tværtimod står styret bag omfattende diskrimination, krænkelser af menneskerettighederne og indskrænkning af ytringsfriheden. Sådan lyder kritikken fra menneskerettighedsorganisationen Amnesty International i en rapport, der udkommer i dag, kort før det egyptiske valg begynder sidst i november.
Efter Hosni Mubarak blev væltet den 11. februar i år, og De Væbnede Styrkers Øverste Råd tog magten, lovede militærstyret »en fredelig magtoverdragelse inden for et frit og demokratisk system«.
En måned senere udsendte styret en erklæring med løfter om at sikre basale rettigheder for det egyptiske folk i form af ytrings- og forsamlingsfrihed, retfærdige domstolsprøvelser og retten til ikke at blive udsat for fysiske eller psykiske overgreb.
At militæret havde undladt at skyde mod demonstranterne på Tahrirpladsen i Kairo, fik mange til at tro på løfterne, men Amnesty udpeger nu adskillige punkter, hvor styret ifølge organisationen viderefører Hosni Mubaraks brutale metoder eller ligefrem overgår den faldne diktator.
Tortur i fængsler
Mens militærstyret selv bruger Facebook til at offentliggøre sin propaganda, har styret ifølge en lang række vidneudsagn slået hårdt ned på traditionelle medier. Journalister er blevet anklaget ved militærdomstole for kritik af magthaverne, tv-stationer er blevet ransaget, og avisredaktioner har i flere tilfælde fået konfiskeret deres oplag.
Også systemkritiske bloggere, NGO’er, menneskerettighedsaktivister, demonstranter og kandidater til politiske embeder er blevet indkaldt til afhøringer. Nogle er blevet løsladt efter afhøringerne, mens andre er blevet arresteret og anklaget for at have spredt »falske oplysninger«.
I alt er tæt på 12.000 civile egyptere ifølge officielle oplysninger blevet stillet for en militærdomstol. Det indebærer blandt andet, at de har fået deres sag behandlet af dommere, som ikke er uafhængige, og at de ikke selv har kunnet vælge en advokat.
Samtidig viser det sig, at militærstyret ligesom under Hosni Mubarak står bag omfattende tortur mod tilbageholdte og fængslede egyptere. Amnesty har indsamlet vidneudsagn fra flere personer, der er blevet udsat for mishandling på politistationer og i fængsler. De er blevet slået med stokke og gummislanger og har fået elektriske stød. Der er desuden rapporter om, at indsatte i fængslerne er døde under afhøringer, og at kvinder er blevet udsat for såkaldte jomfruelighedsprøver. Kvinderne er blevet beordret til at smide tøjet foran soldater og lade sig undersøge af en mand i hvid kittel under trusler om at blive anklaget for prostitution, hvis de ikke er jomfruer.
De systematiske menneskerettighedskrænkelser har fået egyptere til at gå på gaden i protest mod militærstyrets brutalitet, men styret har ifølge Amnesty svaret tilbage ved at forbyde strejker og sætte militæret ind mod demonstranter. Fredelige demonstranter er blevet ramt af tåregas, knippelslag, gummikugler og skarp ammunition. Armerede militærkøretøjer og bevæbnede civilister, der er loyale over for militærstyret, er blevet sendt ind i demonstrationerne for at sprede og såre de protesterende egyptere.
En anden metode, styret har taget i brug for at standse kritikken, er at love undersøgelser af menneskerettighedskrænkelserne for så at sylte undersøgelserne. Resultatet er ifølge Amnestys oplysninger, at ingen fra militæret indtil videre er blevet dømt for overgreb mod civilister.

