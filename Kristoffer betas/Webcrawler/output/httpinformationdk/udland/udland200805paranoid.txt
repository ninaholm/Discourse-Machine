Paranoid junta forstærker jernring om Suu Kyi
For regimet i Myanmar er cyklonkatastrofen blevet anledning til yderligere isolering af landets fængslede oppositionsleder


 Det var tidligere sådan, at man kunne spørge enhver tilfældig taxichauffør og han ville straks køre dig til hendes hus.
Det ville ikke være muligt at stoppe eller tage fotos, men man kunne godt blive kørt ned ad Yangons University Avenue og få et glimt af den villa, hvor Aung San Suu Kyi har tilbragt næsten 13 år i husarrest.
Det kan man ikke længere. Allerede dagen efter at cyklonen Nargis' havde ramt Myanmar, gav militærledelsen ordre til, at sikkerhedsberedskabet omkring hendes hus skulle øges. Efter i årevis at have været fange i sit hus er Suu Kyi nu blevet yderligere isoleret fra sit folk.
I betragtning af de ødelæggelser, som Nargis har afstedkommet, skulle man måske tro, at de lokale myndigheder havde mere pressererende prioriteringer, men deres beslutning om at afskære oppositionslederens hus fra omverdenen siger alt om den ængstelse, den 62-årige kvinde stadig vækker i militærjuntaen.
Efter at hundredvis af munke tog opstilling uden for hendes hus under september måneds store demonstrationer sidste år, er juntaen tydeligvis opsat på, at Suu Kyi ikke igen skal blive et samlingspunkt for folkets vrede og frustrationer, der ikke er blevet formindsket af regimets ineffektive indsats for at hjælpe cyklonens ofre.
Kommunikation afbrudt
Suu Kyi bor sammen med to tjenestepiger. Hun får sin mad leveret udefra, og den undersøges altid først af de vagter, der står posteret uden for huset. 
Udenlandske diplomater fik førhen tilladelse til at føre telefonsamtaler med hende, men denne kommunikation er nu afbrudt. Hendes læge er hendes eneste jævnlige gæst, men selv disse besøg, der normalt fandt sted hver tredje uge, er nu indstillet.
"Hver gang de frygter for, at hun skal øve indflydelse på den aktuelel situation, aflyser de lægebesøgene," fortæller en vestlig diplomat i Rangoon. 
"Efter begivenhederne i september, fik hendes læge først lov at besøge hende igen i december."
Suu Kyis unikke position er først og fremmest et resultat af fraværet af alternative politiske ledere. Næsten alle organisatorerne af sidste sommers store demonstrationer i Yangon sidder i dag i fængsel, og de få, som undgik arrestation, opholder sig i dag i udlandet eller er gået under jorden. Suu Kyi er således eneste synlige oppositionsfigur.
"Burmas halve million mand stærke hær er rædselslagen for hende. Men hun har sit folks kærlighed og opbakning. Hun forener Burmas forskellige politiske og etniske grupper, og det gør hende til den største trussel imod regimet," siger Mark Farmaner fra ngo'en Burma Campaign UK.
"Generalerne forsøger at holde hende totalt isoleret fra verden. Hendes telefon er afbrudt og de opsnapper al hendes post. Ingen besøgende tillades. Hendes søn får end ikke lov at rejse ind i landet, og sine børnebørn har hun aldrig set."
Paranoidt regime
Suu Kyi blev senest arresteret i maj 2003 efter nogle få måneder på fri fod. I det myanmarske regimes Alice-i-Eventyrland-verden fornyer generalerne hendes fangenskab med jævnlige tilbageholdelsesordrer, der leveres til hendes hus.
"Det er muligvis ikke alle unge burmesere, der er enig med hende i et og alt," siger en anden vesterlænding, der bor i Yangon, "men hvis hun blev sat på fri fod, ville alle slutte op om hende. Regimet er paranoidt over for Vesten og paranoid over for hende."
Oppositionslederen bruger angiveligt sin tid på at læse og meditere. Det står ikke klart, om hun stadig har en radio. Tidligere spillede hun også klaver, men det er allerede mange år siden, at hun beklagede sig over, at instrumentet var brudt sammen.
© The Independent og Information
Oversat af Niels Ivar Larsen

