Chokrapport om politivold og racisme i amerikansk by
Politidrabet på en 18-årig sort dreng i Ferguson sidste sommer skal ifølge det amerikanske justitsministerium ses i sammenhæng med en hvid magtstrukturs systematiske fornedrelse og udbytning af sorte borgere
Demonstranter foran politistationen i Ferguson, hvor politiet skød og dræbte den 18-årige Michael Brown i august sidste år. En ny rapport fra det amerikanske justitsministerium bekræfter nu, at byen er præget af systematisk forskelsbehandling af hvide og sorte borgere.


 En gang imellem illustrerer anekdoter fra det virkelige liv langt mere effektivt den politibrutalitet og racistiske adfærd, sorte amerikanere er udsat for hver dag.
Her er én af dem: I sommeren 2012 sad en 32-årig sort mand i Ferguson, Missouri og kølede af i sin bil efter at have spillet basketball. Bilruderne var lidt mere blændet, end det er tilladt ifølge byens reglement. Ellers var der ikke noget mistænkeligt ved situationen.
Men for en politibetjent var de mørke ruder god grund til at få has på den sorte fyr. Han beskyldte manden for at være pædofil. Han forbød ham at bruge sin mobil. Han beordrede ham ud af bilen og kropsvisiterede ham for våben. Han forlangte at ransage bilen. Det afviste den 32-årige sorte mand med henvisning til den fjerde tilføjelse til USA’s forfatning, der forbyder urimelige ransagelser og i øvrigt kræver dommerkendelse. Betjenten trak sin tjenestepistol, rettede den imod mandens hoved og erklærede ham for arresteret.
På politistationen blev den sorte mand sigtet for otte forskellige lovovertrædelser herunder mened. Han skulle have opgivet fornavnet Mike, mens det formelt set var Michael, og en bopæl, der ikke stod på hans kørekort. Han blev også sigtet for at have en udløbet tilladelse som byggeentreprenør og for ikke at have papiret på sig, da han blev arresteret.
På grund af de otte sigtelser mistede manden sit arbejde som entreprenør for den amerikanske forbundstat og blev arbejdsløs.
Denne historie er taget fra en rapport, som Justitsministeriet offentliggjorde onsdag efter en syv måneder lang undersøgelse af politibrutalitet og racisme i politistyrken i Ferguson, en mindre forstad til storbyen St. Louis i den gamle sydstat Missouri.
Den 100 sider lange rapport er barsk læsning og bekræfter til fulde, hvad USA’s sorte befolkning gennem årtier har fortalt medier og myndigheder uden at blive hørt: at de er udsat for en systematisk forskelsbehandling af de overvejende hvide politistyrker i USA’s små og store byer.
Michael Brown
Rapporten handler om forholdet mellem på den ene side politiet og myndighederne og på den anden side en sagesløs sort befolkning i Ferguson, hvor den 18-årige sorte mand Michael Brown blev skudt af en politibetjent i august sidste år. Drabet udløste demonstrationer og uroligheder, der tiltrak sorte, hvide og latino-demonstranter fra hele USA.
I løbet af kort tid forvandledes mordet på Brown til en protestbevægelse, hvis mest kendte slagord er »Black Lives Matter«. Det efterfølgende politidrab på 12-årige Tamir Rice i Cleveland og stranguleringen af 40-årige Eric Garner i New York styrkede bevægelsen, der først i det nye år synes at have mistet noget af sin kraft og vitalitet.
Justitsministeriets uvildige rapport om forholdene i Fergusons politistyrke vil næppe være et chok for almindelige sorte borgere at læse. Justitsminister Eric Holder har gentagne gange fortalt personlige anekdoter om politiets uberettigede antastning af ham som ung sort mand. Det samme har Barack Obama.
Men siden den officielle ophævelse af raceadskillelsen i USA’s sydstater i 1960’erne har intet regeringsdokument leveret et så chokerende vidnesbyrd om den daglige arrogance, brutalitet, fornedrelse og diskrimination, som sorte borgere bliver udsat for af hvide politibetjente.
Statistikken taler sit tydelige sprog. I Ferguson er 67 pct. af befolkningen sort, men i perioden 2012-14 var hele 85 pct. af bilerne, der blev stoppet af politiet, ejet af afroamerikanere. Sorte udgjorde 88 pct. af dem, der blev udsat for politivold og 93 pct. af de arresterede i 2012-14 var sorte.
Bag tallene skjuler sig et hvidt magtsystem, der ikke alene forskelsbehandler sorte. I Ferguson og – hævder sorte amerikanske ledere – i andre byer landet rundt med afroamerikanske beboere anvender politi og civile myndighedspersoner loven til at udbytte den fattige og sårbare del af befolkningen økonomisk.
I Ferguson giver det sig udslag i åbenlys pengeafpresning af sagesløse borgere med det ene formål at inddrive så store indtægter som muligt til dækning af de relativt høje lønninger, som politi, dommere, embedsmænd og kommunalpolitikere får.
I dette mafiøse magtsystem præmieres politibetjente af kommunalpolitikere for at pålægge borgerne så mange og så store bøder som muligt for alle mulige forseelser, der ofte – ifølge rapporten – er uberettigede og i alle tilfælde intet har at gøre med politiets hovedopgave: at beskytte borgerne.
Retten er underlagt politimesteren, hvorfor det står dommerne frit at afvise anker og fordoble og tredoble bøder, hvis ’synderen’ betaler for sent eller ikke har tilstrækkeligt med penge til at betale det fulde beløb. Domstolen sender jævnligt skyldnere i fængsel. Alene i 2014 var 9.000 af de omkring 21.000 borgere i Ferguson en kort tur bag tremmer. 95 pct. af disse var sorte.
Den økonomiske gevinst er ikke ubetydelig. Mellem 2010 og 2014 tredoblede kommunen sine indtægter fra bøder til 3 mio. dollar. Og det er de sorte, de fattige, de svage og de ældre, der betaler prisen.
Indtil 1960 boede Fergusons sorte forfædre i en lille enklave og havde ikke adgang til den ’hvide’ by efter solnedgang, hedder det i Justitsministeriet rapport. I dag bor de i Ferguson, men de er stadig andenrangsborgere.
Justitsminister Holder har beordret byen til at fremlægge en plan, der skal rette op på de dybe uretfærdigheder begået mod sorte borgere. Ellers vil han lægge sag an, og det kan blive dyrt for de ansvarlige. Men sorte byboere tror ikke på reformer. De vil i stedet have hele politistyrken og embedsværket fyret.

