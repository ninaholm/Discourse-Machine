Det amputerede land
Når der skrives om Syrien, handler det ofte kun om, hvor mange døde der er. Men antallet af amputerede lemmer, livsvarige handicap og psykiske lidelser er tårnhøjt her


 
En læges dagbog, dag 2. (Læs 1. del her)

	Der lyder jubel fra gaden. Euroforisk glade børn, der løber rundt i flok og råber. Det er morgen, og elektriciteten er kommet. Der har ikke været elektricitet i denne lille by i over en måned. Man køber el-generatorer, der kører på brændstof. Salter kødet. Og vasker, hvis man er så heldig, at der er vand.

	Gåturen til hospitalet er det eneste tidspunkt på dagen, hvor jeg er ude. Solen bager ned over bjergene, og svedperlerne triller ned over min pande – klokken er kun ni. Mine tanker omkring revolutionen og de sårede handler nærmest udelukkende om de sårede fra Assads angreb på de omkringliggende byer. Man lærer sig hurtigt nye evner, når man er i krig – jeg hører, at børnene her allerede kan skelne lyden fra forskellige fly og missiler fra hinanden.

	Og så er der de tragiske ulykker, der på grund af vilkårene, vi arbejder under, ikke kan behandles optimalt. En af disse ulykker er Hamide, som jeg møder i dag. Hun er 25 år, og hun blev såret i sit underliv, da et gevær ved uheld faldt ned, og skuddene ramte hende i bækkenet. Hun har gennemgået tre operationer i forsøget på at rekonstruere hendes blære, urinveje, livmoder og vagina. Skudsåret har fået gevaldige konsekvenser for Hamide – man er ikke kvinde på samme måde i en lille landsby som i de store byer i Syrien.

	Hamides forlovede har forladt hende. Hendes fertilitet er nedsat. Og hun er i en dyb depression, fordi hun føler, hun har mistet sin krop og det, der gør hende til kvinde. Der er flere historier som Hamides. Unge kvinder og mænd, der får ødelagt deres krop, fremtid og liv. Når der rapporteres fra Syrien, læser man ofte kun opgørelser om, hvor mange døde der er. Men antallet af amputerede lemmer, livsvarige handicap og psykiske lidelser er tårnhøjt her.

	Intet nyt om brødrene

	Jeg lyttede efter nyheder fra Mulhams landsby i dag. Den lille dreng og hans bror Bahaa var de første to børn, jeg behandlede, og deres skræmte tavshed gjorde et stort indtryk.

	Trods klager over smerter var de ikke kommet i går, og drengenes landsby var under beskydning fra regimet.

	Nyheder fik jeg desværre også. Regimets soldater var trængt ind i byen og havde taget tre mænd som gidsler og brugt dem som menneskelige skjold for at forhindre Den Frie Syriske Hær i at angribe. Assads soldaters indtrængninger i byerne her i området har været præget af massakrer, og børn er i lav kurs. Flere massakrer foregår ved, at børn bliver nedslagtet på offentlige pladser.

	Afskrækkelse. Terror. Mareridt. Det er krigen.

	Går rundt i en døs

	Da hæren ikke kunne trænge ind i byen grundet oprørerne, slagtede den de tre mænd, de havde brugt som skjolde. En af disse mænd var Mulhams far. Mit hjerte knugede sig på stedet. Mulhams far var død. De er syv børn i alt. Nu er de uden en far, der kan beskytte og forsvare dem. Efter alt, hvad de små børn havde været igennem, efter bombningen af deres hjem, så mistede de også deres far.

	Dagen gik. I en døs gik jeg rundt og vidste ikke rigtig, hvad jeg skulle gøre af mig selv. I bunken af dehydrerede babyer, der døde af tørst og fejlernæring, børn med tarme bølgende ud af maven og skudofre, følte jeg mig virkelig ensom. Utilstrækkelig. Måske havde jeg regnet med at kunne gøre en lille forskel. Måske havde jeg naivt regnet med, at jeg ville kunne trøste, helbrede eller hele bare lidt af det blødende Syrien.

	Men som tiden går, jo tydeligere står det mig klart, at det strømmende syriske blod har brug for meget mere end nogle humanitære projekter til at stoppe dets flod.

	Oprørerne er ikke veludstyret. Regimet angriber med tunge våben. Børn og civile fylder dødstabellerne. Og radikaliseringen tager fat i mangel på alternativer.

	Og nu venter jeg stadig på at høre mere fra Mulhams landsby. Flere ofre kom derfra. Nogle døde på hospitalet. Andre overlevede. Men ingen af dem var Mulham eller hans bror Bahaa.

Alle stednavne i Haifaa Awads personlige dagbog fra det nordlige Syrien er redigeret ud af hensyn til hendes sikkerhed. Information er bekendt med, hvor hun befinder sig.

