Vrede tilskuere og de kære små fodboldfans
Fodboldklubben Juventus’ tilhængere er blevet idømt karantæne for at råbe fornærmelser mod modstanderne. I stedet fyldte man stadion med skolebørn. Det gav spektakulært bagslag


 
	DASPO er forkortelsen for en italiensk lov om udelukkelse af tilskuere fra sportsarrangementer. Loven bruges især til at forebygge vold ved fodboldkampe. Enkeltpersoner, tilhængere af bestemte hold eller indbyggerne i en hel by kan på baggrund af risikovurderinger fra politiet udelukkes fra stadion. De præventive tiltag var årsagen til, at billeder fra en italiensk tredjedivisionskamp for nylig gik kloden rundt. Tilhængere af klubben Nocerina var nemlig udelukket fra at overvære udekampen mod naboklubben Saler-nitana. Men kampen varede kun få minutter, da Nocerina straks foretog de tre tilladte udskiftninger, hvorefter fem spillere udgik med skader, så dommeren ifølge reglerne var nødt til at fløjte kampen af. Måske havde Nocerinas fans truet spillere til at sabotere kampen i protest mod udelukkelsen, politiet undersøger stadig sagen.

	Indbyggere fra Nocera, som ligger mellem Salerno og Napoli, var også involveret i historiens muligvis første voldelige lokalopgør, da en gladiatorkamp i Pompei i 59 e.Kr. udartede. Nero, som dengang var kejser i Rom, forbød gladiatorkampe i Pompei i de følgende 10 år og sendte uromagerne i eksil. Optøjerne er afbilledet på et velbevaret freskomaleri, som ved Vesuvs udbrud i 79 e.Kr. blev begravet i vulkanaske. Tilskuerne »slyngede fornærmelser mod hinanden med den løssluppenhed, som kendetegner provinsboere«, beretter den romerske senator og historiker Tacitus, som levede på samme tid: »Mange indbyggere fra Nocera blev bragt lemlæstede hjem, mens andre måtte græde over døde børn eller forældre.«

	I den indeværende sæson er DASPO-reglerne blevet skærpet. Ikke kun voldsepisoder, men også racistiske tilråb og »territorial diskrimination« kan medføre udelukkelse. Det italienske mesterhold Juventus’ fans fik således to spilledages karantæne, efter at de under en hjemmekamp havde fornærmet gæsterne fra Napoli: »Vesuv, vask dem med ild,« lød det taktfast fra tribunerne.

	Børn råbte skældsord

	I stedet for at afvikle de to næste hjemmekampe på et tomt stadion valgte klubben fra Torino at udsende en gratis invitation til byens skolebørn. Det gav spektakulært bagslag. Fra første til sidste minut overdængede de små, søde unger udeholdets målmand, serberen Zeljko Brkic, med skældsord. Tilråbene har udløst en bøde på 35.000 kroner fra det italienske fodboldforbund, men Juventus fastholder alligevel invitationen til den næste hjemmekamp. Ifølge lederen for fodboldforbundets ungdomsafdeling, Luca Pancalli, ville det måske have tjent et pædagogisk formål, hvis børnene også havde fået en straf: »Måske har ikke alle forstået, hvorfor børnene var på tribunerne i søndags,« udtaler Pancalli i radioen, »og måske har deres ledsagere ikke forklaret det godt nok.«

	 

