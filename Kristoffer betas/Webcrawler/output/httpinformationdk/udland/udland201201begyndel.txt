Begyndelsen på enden for Bashar al-Assad
Den Arabiske Ligas beslutning om at trække alle observatører ud af Syrien har eskaleret volden og sat skub i forsøg på at få den arabiske fredsplan vedtaget som resolution i FN’s Sikkerhedsråd


 BEIRUT — Søndagens syriske tabstal er ifølge det franske pressebureau, AFP, 22 dræbte. Det er efterhånden hverdagen i Bashar al-Assads arabiske republik — og årsag til, at Den Arabiske Liga lørdag besluttede at trække de tilbageblevne observatører ud fra Syrien. I forvejen havde Saudi-Arabien søndag og dernæst og de øvrige Golf-stater tirsdag trukket deres observatører med den begrundelse, at deres tilstedeværelse ville legitimere vold mod civile.
Det nye er, at flertallet af de dræbte stod på regimets side. Og at antallet af faldne soldater efterhånden overstiger antallet af dræbte civile. Således også i går, hvor 16 syriske soldater blev dræbt, 10 i Kansafra i det nordvestlige Syrien og seks i en forstad til Damaskus, Sahnaya, hvor desertører fra FSA, Fri Syrisk Armé, angreb en militærbus med en vejsidebombe, udløst med fjernkontrol. Yderligere fire civile og en desertør blev dræbt i Ghuta, en anden by nær Damaskus.
I byen Rankous, 45 km. fra Damaskus, rasede regulære kampe mellem regimets styrker og desertører, efter at byen har været omringet siden midten af sidste uge.
Desertørerne, der nu hævdes at tælle 40.000 soldater og adskillige kampvogne, siger, de hver dag rykker nærmere hovedstaden.
Ahmed al-Khatib, en talsmand for en lokal oppositionsgruppe, fortalte AFP, at der er kampe i Douma, Saqba, Hamouriyeh og Irbin i Damaskus’ periferi.
Befriede lommer
Fredag bredte modstanden mod regimet sig for første gang til Syriens næststørste by, Aleppo, hvor mindst fem civile blev dræbt.
Siden tirsdag i sidste uge, hvor Golf-staterne besluttede at trække deres observatører ud, er volden eskaleret og 232, heraf 147 civile, er dræbt på de fem dage.
Situationen i dag er reelt den, at oppositionens væbnede gren bestående af desertører og lokale grupper, der har fået våben udefra, har kontrol over lommer i Syrien, fortrinsvis i området nær den syrisk-tyrkiske grænse og i byer som Homs, Hama og Idlib, hvor regimets militær midlertidigt er trukket tilbage.
Forlydender om desertør-hærens tilfangetagelse af iranske officerer kan ikke bekræftes, ligesom det heller ikke kan bekræftes, at 16 iranske pilgrimme — som iranske nyhedsmedier hævder — er blevet bortført på vej til Damaskus.
Men hvad der til gengæld nu bekræftes dagligt er, at Syrien ikke længere er under regimets fulde kontrol. Arabiske journalister, der dækker revolten fra Libanon, siger samstemmende, at næste fase er borgerkrig, med den tilføjelse, at det er det, Bashar al-Assad nu går efter.
»En borgerkrig vil betyde, at regimets allierede, der nu er på sidelinjen, Hizbollah i Libanon, shia-militser i Irak og Revolutionsgarden i Iran, kan gå aktivt ind og støtte regimet,« siger en libanesisk analytiker, der ikke ville nævnes ved navn.
»Den eneste mulighed for at undgå borgerkrig og dermed deling af Syrien, er, at officerer i den syriske hær gennemfører et kup mod præsidenten. Det kan afkorte konflikten og spare liv.«
Den syriske hær og de syriske sikkerhedstjenester kontrolleres af officerer fra Bashar al-Assads religiøse sekt, alawitterne, der udgør 10-12 pct. af den syriske befolkning på 22-23 millioner.
Ifølge desertører, Information talte med i det nordlige Syrien for få uger siden, er mange alawit-officerer i felten på oppositionens side, enten af moralske grunde eller med opportunistiske motiver.
»Etablering af et flyforbud vil få hæren til at gå i opløsning,« sagde lederen af desertørgruppen.
FN-sporet
Men militær intervention er ikke på tapetet hos de aktører, der nu arbejder på at få en resolution vedtaget i FN’s Sikkerhedsråd.
Oppositionen i Syrien har længe anmodet om international intervention, hvorimod oppositionen uden for Syrien, delt i to lejre, har været mere tilbageholdende med krav indblanding udefra.
I går rejste lederen af den største oppositionsgruppe, SNC, Syriens Nationale Råd, Burhan Ghalioun, til New York for at »præsentere Syriens situation«, og såvel generalsekretæren for Den Arabiske Liga, Nabil al-Arabi, som Ban Ki-Moon, FN’s generalsekretær, lagde i går pres på Rusland og Kina, der har vetoret i Sikkerhedsrådet.
»Jeg håber, de to lande vil ændre holding til den plan, der er på sikkerhedsrådets bord som resolutionsforslag,« sagde al-Arabi.
Planen går ud på, at Bashar al-Assad går af og overlader sin post til vicepræsident Farouk al-Sharaa, en sunni-muslim, og at der indledes forhandlinger om en samlingsregering efter et stop for militære operationer.
Ban Ki-Moon fulgte op ved at erklære, at »Syriens regime nu bør tage en beslutning om omgående at stoppe volden«.
Rusland har tidligere fremlagt et resolutionsforslag, der placerer ansvaret for volden på begge sider — hvilket alt andet lige er tilfældet nu — men som de vestlige lande har afvist at stemme for.
Det resolutionsforslag, der nu omskrives efter observatørernes exit, bakkes op af Frankrig, Storbritannien, Tyskland og Marokko. I den kommende uge mødes de arabiske udenrigsministre for at drøfte situationen.
Presset på Bashar al-Assad øges. Som en syrisk journalist skrev på Facebook til en libanesisk kollega om den seneste budviking:
»Dette er begyndelsen til enden«.

