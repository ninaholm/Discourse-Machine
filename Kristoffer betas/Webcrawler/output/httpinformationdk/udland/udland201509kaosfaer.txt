Kaos i færøsk politik
Den socialdemokratiske homoaktivist Sonja Jógvansdóttir var den store overraskelse ved det færøske valg. Men to uger efter valget har hun nu meldt sig ud af Socialdemokraterne efter uenigheder om homoseksuelles ret til at gifte sig, og for første gang i lang tid har Færøerne fået en mindretalsregering


 Tre uger efter det færøske valg er det politiske landskab noget mere vindblæst, end valgresultatet den 1. september indbød til. Mandag i sidste uge indtrådte Socialdemokraterne, Republikanerne og det liberale parti, Fremskridt, i en fordragelig regeringskoalition og pegede på Socialdemokraternes formand, Aksel V. Johannesen, som lagmand. Men i grundlaget for regeringen stod der ikke noget om, at den ville arbejde for at sikre homoseksuelles rettighed til ægteskab på Færøerne. Det fik valgets overras-kende stemmesluger, homoaktivisten Sonja Jógvansdóttir, til onsdag at melde sig ud af partiet.
»Jeg kan ikke være en del af et parti, hvor der er en homofobisk holding hos nogle få, som bestemmer, når der er tale om en minoritets rettigheder,« skrev Sonja Jógvansdóttir på sin Facebookside. Hun har siden nægtet at udtale sig.
Sonja Jógvansdóttirs exit efterlod regeringen uden flertal, men hun var hurtig til at skrive ud, at selv om hun ikke var en del af Socialdemokraterne, ville hun stemme for regeringens politik som løsgænger.
Uforstående kommentator
»Jeg er helt uforstående over for hendes beslutning,« siger Eirikur Lindenskov, redaktør på avisen Sosialurin. Sosialurin har spurgt de nye færøske lagtingsmedlemmer, hvad de personligt vil stemme i spørgsmålet om registreret partnerskab, og rundspørgen viser et sikkert flertal for loven.
»Der har aldrig været bedre muligheder for, at loven går igennem, og det har jo været hendes mærkesag,« siger Eirikur Lindenskov.
Sonja Jógvansdóttir har dog også markeret sig på andre områder, som blandt andet tæller bekæmpelse af fattigdom og børns rettigheder.
»Jeg tror, hun har overreageret,« siger Eirikur Lindenskov om hendes udmelding af Socialdemokraterne. »Man kan ikke bare gå ind i politik og forvente, at det er liv og glade dage.«
I starten af denne uge kom der så endnu en omvæltning i færøsk politik.
Fremskridt på tilbagetog
Sonja Jógvansdóttir blev nemlig ikke den første løsgænger i Lagtinget. Allerede en uge efter valget havde Annika Olsen fra det borgerlige Folkeparti begivet sig ud i tilværelsen som løsgænger. Hun havde set sig sur på den konservative bygdmentalitet, der blandt andet indbefatter et nej til registreret partnerskab. Torsdag i sidste uge meldte Annika Olsen sig så ind i Fremskridt og gav regeringen sit mandatflertal tilbage efter Sonja Jógvansdóttirs exit.
Mandatmæssigt var vi således tilbage til valgudgangspunktet i færøsk politik. Men ikke længe. Ved fordelingen af udvalgsposter fik Annika Olsen den største post i lagtinget som formand for økonomiudvalget. Et par dage efter hun havde meldt sig ind i partiet. Det var de eksisterende medlemmer ikke tilfredse med.
Så mandag gik Annika Olsen ud af partiet Fremskridt og tilbage til tilværelsen som løsgænger, hvorfra hun nu har taget orlov, hvilket har givet Folkepartiet i oppositionen deres mandat tilbage og har skabt en mindretalsregering.
»Jamen, jeg ved ikke, hvad jeg skal sige. Det er en smule turbulent,« siger Poul Michelsen, formand i Fremskridt. Partiet som Annika Olsen forlod mandag.
»Annika har fortalt mig, at hun følte, hun blev umådeligt dårlig behandlet i partiet. Hun var blevet presset og truet. Nu vil hun have fred og være sammen med sin familie. Det må man respektere.«
Nu sidder Sonja Jógvansdóttir så igen på det afgørende mandat i lagtinget.
Poul Michelsel forventer, at der onsdag endeligt bliver konstitueret en mindretalsregering på Færøerne. Det er et sjældent prøvet eksperiment i det færøske, men Poul Michelsen håber, at det kan give plads til bredere aftaler og et mere produktivt lagting.
»Nu har vi besluttet os for at arbejde videre, som om ingen ting er sket. Der er jo ikke noget flertal imod os,« siger Poul Michelsen.
Han håber, at den nye parlamentariske situation kan åbne op for, at nogle af de mange tiltrængte reformer kan blive gennemført.
Hverken Annika Olsen eller Sonja Jógvansdóttir vil kommentere deres forhold til den nye regering.

