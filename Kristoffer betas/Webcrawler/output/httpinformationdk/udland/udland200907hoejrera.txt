Højreradikal 'højskole' vækker harme
Begejstringen for Det Tredje Rige er åbenlys i det tyske NPD-parti, der nu også vil formidle begejstringen til kursister i et nedlagt hotel - men det kommer ikke til at ske uden sværdslag
Sådan så det ud, da Jürgen Rieger i 2006 ville åbne et nazi-inspireret kursuscenter i et nedlagt hotel i den tyske by Delmenhorst. Scenerne nu vil formentlig gentage sig i Fassberg.


 BERLIN - Tysklands højreradikale NPD-parti vækker nu harme med sine planer om at oprette en 'højskole' i Tredje Rige-stil i en lille landsby. Bagmanden for dette særegne påfund er Jürgen Rieger, en 61-årig jurist og næstformand i det indvandrerfjendtlige anti-EU-parti, der er gennemsyret af stolthed over Adolf Hitler og det nazistiske regimes 'bedrifter'. Tanken er, at det gamle Hotel Gerhus skal være et nyt pilgrimsmål for trofaste NPD-støtter. Her vil de kunne lære om 'masseindvandringens trussel', 'romafolkets kriminelle instinkter' og 'lovlydige tyske patrioters naturlige anstændighed'.
På andre lokaliteter forsøger Herr Rieger endvidere at etablere 'avlscentre' à la dem i romanen Drengene fra Brasilien. Planen er her at lade fuldblods-hvide, ariske racister som han selv producere afkom til at befolke Det Fjerde Rige, som han mener vil komme en dag.
Riegers pure afvisning af at opgive sine højskoleplaner vil utvivlsomt vække furore i landsbyen Fassberg ikke langt fra Hannover, og et både politisk og korporligt opgør truer nu i den lille by, hvor hotellet ligger. Venstreorienterede, anti-nazistiske grupper er allerede i færd med at mobilisere og lover protestmarcher i de kommende uger, hvilket uundgåeligt vil føre til vold i nærheden af det 80 værelser store nedlagte hotel, som Herr Rieger prætenderer råderet over.
Kan blive til august
En forsmag kom forrige weekend, da skud blev affyret i nærheden af hotellet, og unge fra både venstre- og højrefløjen tørnede sammen i landsbyen med pebersprays og stave. Politiet patruljerer nu døgnet i rundt i landsbyen, hvor der sidste år kun blev arresteret fem personer, heraf de tre for drukkenskab.
Det forladte Hotel Gerhus gik i betalingsstandsning, dagen før Rieger underskrev en 10-årig lejekontrakt på det med dets konkursbobestyrer Jens Wilhelm. Han havde håbet, at en retskendelse i denne uge ville kunne tvinge nynazisterne væk fra ejendommen, men domstolen afviste hans begæring, hvilket betyder, at Rieger og partikammerater som minimum vil kunne forblive der frem til udgangen af august, hvor der indkaldes til nyt retsmøde.
Rieger, der har en omfattende straffeattest, har været medlem af NPD's forretningsudvalg siden 2006. Han er også involveret i et forsøg på at åbne et museum i Wolfsburg, som skal være helliget mindet om den nazistiske fritidsorganisation Kraft durch Freude - en plan, som har givet ham ry for at være ekstremist - endog i et parti, der er fuldt af ekstremister. NPD-ideologen Jürgen Gansel  betegnede ham engang som en »sædbankmand og kraniemåler, der lever i sin egen arierverden«.
NPD har omkring 7.000 medlemmer og ses af mange tyske mainstreampolitikere som en trussel mod den tyske forfatning. Alligevel er det endnu ikke lykkedes at forbyde partiet, som har enkelte folkevalgte siddende i de regionale parlamenter, men dog ingen i Forbundsdagen.

© The Independent og Information Oversat af Niels Ivar Larsen

