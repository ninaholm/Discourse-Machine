Hvem er afsløret: Bitcoins bagmand eller historiens forfatter?
Bitcoin-entusiaster diskuterer ivrigt, om 64-årige Dorion S. Nakamoto er manden bag den virtuelle valuta. Selv nægter han, mens journalisten bag historien står fast
 
	Siden bitcoin kom frem i 2009, har spekulationerne blomstret om, hvem skaberen af Bitcoin var. Navnet har hele tiden været kendt som Satoshi Nakamoto, men han har aldrig vist sig offentligt, og spekulationerne har gået på, hvorvidt det var et pseudonym for en eller flere personer. På billedet ses et billede af Dorion S. Nakamotos hus


 
	Leah McGrath Goodman, prisbelønnet amerikansk freelancejournalist, historiker og forfatter, havde torsdag, hvad der lignede et vaskeægte journalistisk scoop i magasinet Newsweek, da hun i en stort opsat artikel afslørede identiteten af manden bag den flittigt omtalte digitale valuta, bitcoin.

	Goodman havde i et undseligt hus i en forstad til Los Angeles fundet den 64-årige matematiker med japanske rødder, Dorion S. Nakamoto.

	Siden bitcoin kom frem i 2009, har spekulationerne blomstret om, hvem skaberen var. Navnet har hele tiden været kendt som Satoshi Nakamoto, men han har aldrig vist sig offentligt, og spekulationerne har gået på, hvorvidt det var et pseudonym for en eller flere personer. Ifølge Newsweek har der sågar været gættet på, at Den Internationale Valutafond eller NSA har været involveret i bitcoin.

	Men med Leah Goodmans historie mener magasinet altså at have afsløret, at den 64-årige Dorion S. Nakamoto i Los Angeles er den samme som den mystiske Satoshi Nakamoto og dermed bitcoins bagmand.

	Han har ifølge Newsweek løst klassificerede opgaver for en række store virksomheder samt det amerikanske militær. Siden 2002 har mediet dog ikke kunne forbinde ham til en fast arbejdsplads. Angiveligt skal han have skabt valutaen i frustration over de gebyrer og uattraktive vekselkurser, han blev mødt med, når han skulle bestille dele til sin modeljernbane hjem fra Storbritannien.

	Problemet med historien er, at Dorion S. Nakamoto bestrider den.

	Ifølge Nakamoto havde han end ikke hørt om de virtuelle penge, før hans søn for tre uger siden fortalte ham, at Newsweek havde kontaktet ham.

	Af Goodmans artikel fremgår det ellers, at Nakamoto siger, at han »ikke længere er involveret i det og ikke kan diskutere det«.

	»Det er blevet overdraget til andre folk. De leder det nu. Jeg har ikke længere nogen forbindelse,« citeres Nakamoto for i Newsweek.

	Men det er en misforståelse, forklarede han i går til nyhedsbureauet AP, som efter artiklens offentliggørelse fik et eksklusivt interview med den påståede bagmand for næsen af et større presseopbud uden for bopælen i Los Angeles.

	»Jeg siger, at jeg ikke længere er involveret i udvikling. Det er det hele,« sagde Nakamoto til det internationale nyhedsbureau.

	Siden har diverse bitcoin-entusiaster og mediefolk diskuteret på internettet og via de sociale medier, om Leah Goodman har lavet sit journalistiske livs brøler, eller om den excentriske matematiker er fuld af løgn.

	Henriette Weber er leder af netværksgruppen Geek Girl Denmark – en gruppe med fokus på teknologi og internet. Hun undrer sig over tidspunktet, nyheden kommer frem på.

	»Hvis man ser på ugens løb, hvor der har været enormt kaos omkring bitcoin, er det oplagt at bringe noget mere familiært ned over brandet, som folk kan identificere sig med,« siger hun. Henriette Weber understreger, at det er hendes fornemmelse, men at det derfor virker sandsynligt, at bitcoin selv har plantet historien for at styrke deres brand.

	»Jeg hælder til at tro, at det er et pseudonym, og at de nu bare har fundet en mand, de kan hælde fortællingen over på. Bitcoin har en interesse i at få sådan en historie frem nu oven på ugernes løb, fordi deres brand er ved at krakelere. Det hjælper på deres fortælling, som jo bliver forbundet med de der klassiske hackermiljøer.«

	Reuters finansblogger Felix Salmon gør i en lang, detektivisk analyse rede for, at det er lige så tvivlsomt, at Dorion er identisk med Satoshi, som at han ikke er det …

	Journalist står fast

	I går tog Leah Goodman så til genmæle.

	»Jeg står fuldstændig ved min samtale med Mr. Nakamoto. Der var ingen usikkerhed overhovedet om den kontekst, vi talte sammen i, og om hans erkendelse af sin involvering i bitcoin,« sagde Goodman.

	Og på Newsweeks hjemmeside rykker magasinets stab ud med en – næsten – fuldtonet – opbakning bag journalisten: »Ms. Goodmans research blev gennemført under samme høje redaktionelle og etiske standard, som har præget Newsweek i mere end 80 år. Newsweek står stærkt bag Ms. Goodman og hendes artikel,« skriver magasinet. Og tilføjer, at man byder debatten om artiklen velkommen som del af den demokratiske proces.

	Alt mens Nakamoto afviser, og troværdigheden af ham og journalisten diskuteres, løber så en parallel diskussion, om en mand, der ønsker anonymitet og fred for pressen, har ret til det.

	»Han har så afgjort ret til et stille og fredfyldt liv, og det håber jeg, han får,« siger Leah Goodman i et videointerview.

