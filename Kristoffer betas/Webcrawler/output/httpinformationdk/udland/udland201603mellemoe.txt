Mellemøsten: Milepæl i afghansk fredsproces
Oprørsgruppen Hizb-i-Islami klar til at forhandle med regeringen. Taleban afviser fortsat at forhandle, før alle udenlandske styrker har forladt landet


 Den lille, men vigtige oprørsgruppe Hizb-i-Islami har meddelt, at den er parat til at forhandle fred med den afghanske regering. Det meddeler det britiske nyhedsbureau Reuters. Gruppen, der især er aktiv i provinserne Kunar, Nuristan, Ghazni og Logar, ledes af den tidligere mujahedin-leder Gulbuddin Hekmatyar, som har ført væbnet kamp mod den afghanske regering siden 2001.
Beslutningen blev præsenteret i torsdags på et pressemøde i Kabul, arrangeret i samarbejde med Afghanistans såkaldte Høje Fredsråd, der står for gennemførelsen af eventuelle fredsforhandlinger. Her opfordrede lederen af Hizb-i-Islamis forhandlingsdelegation, Karim Amin, andre af Afghanistans væbnede grupper til at lade sig inspirere af Hizb-i-Islamis beslutning, skriver Reuters.
Hizb-i-Islami er en islamistisk gruppe, der menes at have mellem 500 og 1.000 mand under våben. Gruppen er løst allieret med Taleban og andre islamistiske oprørsgrupper. Dens leder, Hekmatyar, har i en kort periode været sit lands premierminister. I midten af 90’erne, da Taleban kom til magten, forlod han Afghanistan og menes nu at opholde sig i Pakistan.
Hizb-i-Islamis beslutning ses som et vigtigt gennembrud i forsøget på at få en fredsproces i gang i Afghanistan. Især i lyset af de mange fejlslagne forsøg på at få den største oprørsbevægelse, Taleban, til forhandlingsbordet.
