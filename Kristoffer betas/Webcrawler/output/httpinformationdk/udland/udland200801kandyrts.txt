Det kan blive dyrt at spare i Afghanistan
Afghanistan-operationen risikerer at ryge på gulvet, hvis det internationale samfund ikke er parat til at levere de militære og civile ressourcer, som opgaven kræver, advarer danske forskere
Flere NATO-lande har pålagt deres soldater begrænsninger, som gør det svært for ISAF at bruge dem effektivt. Nogle må stort set ikke bevæge sig uden for lejren, mens andre lande rask væk skruer op og ned for deres bidrag, så ISAF aldrig ved, hvor mange soldater de har at disponere over.


 NATO kan ikke nå sine mål i Afghanistan med de nuværende ressourcer. 
Sådan lyder den uigenkaldelige dom fra to af Danmarks førende Afghanistan-forskere. Både den militære og den civile indsats er utilstrækkelig, hvis det skal lykkes at få landet på fode igen. Det internationale samfund mangler en masterplan, ISAF-styrken er for lille til at løse sine opgaver, genopbygningen er stadig ikke i gang i store dele af landet, og generelt lider hele operationen af en foruroligende mangel på planlægning, koordinering og penge.
"Hvis ikke vi er parate til at afsætte tilstrækkelige ressourcer, vil det forlænge missionen og på længere sigt bringe hele Afghanistan-projektet i fare," siger Forsvarsakademiets Afghanistan-ekspert, Peter Dahl Thruelsen, der netop har offentliggjort en omfattande analyse af situationen.
Med den nuværende indsats lader det sig simpelthen ikke gøre at levere både den sikkerhed og den udvikling, som får afghanerne til at vende Taleban ryggen, konkluderer han og anbefaler en lang række ændringer, der kan gøre forskellen mellem fiasko og succes. Anbefalingerne bakkes op af lektor, ph.d. i international politik, Peter Viggo Jakobsen fra Københavns Universitet, som har været med til at udarbejde regeringens nye Helmand-plan.
Masterplan mangler
Peter Dahl Thruelsen efterlyser først og fremmest en masterplan for, hvad det internationale samfund ønsker at opnå i Afghanistan, og en opskrift på, hvordan man kommer dertil.
"Vi mangler simpelt hen et Road Map, en samlet strategi for den militære og civile indsats," siger han.
"Målet er at opbygge et bæredygtigt, demokratisk land, der er i stand til at varetage sin egen sikkerhed, men der eksisterer ikke nogen samlet plan for, hvordan vi får det militære og det civile klaver til at spille sammen, så vi også når derhen," siger han. 
Dahl Thruelsen kritiserer i det hele taget den internationale indsats for at være ukoordineret, præget af nationale begrænsninger og manglen på en person, der kan sidde for bordenden, når der skal træffes ubehagelige eller upopulære beslutninger mellem de mange internationale og lokale aktører.
"I dag er der reelt ikke nogen, der bestemmer, og det er et problem. Der mangler en stærk person, som kan sidde ved siden af præsident Karzai, når der skal træffes svære beslutninger. I dag er der alt for meget, der sejler. Hvorfor er indenrigsministeriet f.eks. aldrig blevet reformeret, hvorfor er der ingen, der vil tage ansvar for uddannelsen af det afghanske politi, hvorfor sker der ikke mere på narkobekæmpelsesområdet," spørger han. 
Dyrt at spare
Også på den militære front er der store problemer, mener Dahl Thruelsen. For det første mangler ISAF i øjeblikket mindst 6.000 mand. Det er det antal, som NATO mener er nødvendige, for at ISAF kan løse sine opgaver. I dag er der flere provinser, hvor hverken ISAF eller den af-ghanske regeringshær er til stede. Andre steder er styrkerne spredt så tyndt ud, at de ikke kan levere den sikkerhed, som skal til for at få gang i genopbygningen og vinde befolkningens tillid.
Et andet problem er, at flere af de lande, der bidrager til den 40.000 mand store ISAF-styrke, opererer under begrænsede mandater. Nogle styrker må knapt forlade deres lejr, mens andre gang på gang ændrer de ofte uskrevne engagementsregler, så ISAF reelt ikke disponerer over styrkerne. 
Konsekvensen er, at ISAF-styrken er langt mindre effektiv, end den kunne være, konkluderer Dahl Thruelsen. Blandt andet derfor er store dele af landet fortsat så usikkert, at det ikke kan lade sig gøre at gennemføre større genopbygningsprojekter og dermed vinde befolkningens tillid. 
Hverken regeringsorganisationer eller ngo'er tør arbejde i den sydlige og østlige del af landet, og de lokale af-ghanske ngo'er, som er ude i provinserne, har ikke kapacitet til at iværsætte større projekter. 
Derfor er det afgørende, mener Dahl Thruelsen, at ISAF får de soldater, som de har bedt om, at ledelsen får reel rådighed over alle styrker, og at den afghanske hær overtager ansvaret for sikkerheden i de mere stabile provinser, så de internationale soldater kan frigøres til at bekæmpe Taleban. 
"Det kan blive meget dyrt at spare på indsaten nu. Dels risikerer man at tabe befolningens tillid, og dels koster det menneskeliv. Når man f.eks. kritiserer ISAF's magt-anvendelse, skal man huske på, at det også skyldes, at de er for få," siger han. 
Kapløb med tiden
Dahl Thruelsen konklusioner bakkes op af Peter Viggo Jakobsen fra Københavns Universitet:
"Jeg er enig i både konklusioner og anbefalinger. Der er helt klart behov for overordnet koordinering af den politiske og militære indsats. De fleste forskere er også enige om, at hvis der ikke afsættes flere ressourcer - ikke kun til den militære side, men også til den civile - så risikerer projektet at slå fejl."
Peter Viggo Jakobsen peger imidlertid på, at der i øjeblikket ikke er vilje til at ændre på tingenes tilstand, hverken i NATO eller EU.
"Der er ikke noget, der tyder på, at hverken NATO-landene eller EU er villige til at øge deres indsats. Det er jo bl.a. derfor, at briterne vil se på, om de kan få noget ud af at bevæbne lokalbefolkningen i Helmand. Det gør de jo kun, fordi de ikke har soldater nok til at løse opgaven."
Peter Viggo Jacobsen understreger, at Afghanistan-projektet er under voksende pres.
"Det er et kapløb med tiden, hvor det gælder om at vinde hjerterne både herhjemme og i lokalområdet. Hvor længe har vi, før den britiske, canadiske, hollandske eller danske befolkning siger stop?," spørger han.
"Allerede nu er et flertal af danskerne imod den militære indsats i Afghanistan. Og jeg kan godt forstå, at folk har svært ved at se forbindelsen mellem det, der foregår i Afghanistan, og risikoen for at en bombe sprænges på Nørreport Station. Jeg tror imidlertid stadig på, at det godt kan lykkes. Men som Thruelsen konkluderer, skal der findes løsninger på de problemer, han påpeger. Det store spørgsmål er, om det går hurtigt nok."


