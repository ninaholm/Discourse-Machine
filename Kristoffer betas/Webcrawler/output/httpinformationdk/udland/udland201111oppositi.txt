Oppositionen satser på en fredelig revolution
Den syriske opposition lover demokrati, frie valg, respekt for menneskerettighederne — og fred med Israel


 Den syriske opposition har for første gang offentliggjort en plan for, hvordan et fredeligt magtskifte i Syrien kan gennemføres samt en erklæring om, hvad det er for et Syrien, de ønsker skal erstatte det nuværende diktatur.
I en fælles programerklæring opfordrer paraplyorganisationen Syrian National Council, SNC, til at vælte præsident Bashar Assads regime ved hjælp af civil ulydighed, strejker og demonstrationer og lover blandt andet at indføre demokrati i Syrien, respektere menneskerettighederne, bevare Syriens enhed samt slutte fred med Israel.
Alt det rigtige
Med tydelig inspiration fra Libyens Nationale Råd lover rådet at afholde frie valg til en grundlovgivende forsamling senest et år efter Assads fald. Og senest seks måneder efter forfatningen er klar, skal der afholdes parlamentsvalg til »en demokratisk, pluralistisk og civil stat.«
Dermed siger Det Syriske Nationalråd nu for første gang alt det, som blandt andet vestlige regeringer har efterlyst.
Siden rådets oprettelse i august har blandt andet en række EU-lande presset på for at få rådet til at inkludere så mange forskellige etniske, religiøse og politiske grupperinger som muligt.
Ifølge ’udenrigsminister’ Radwan Ziadah omfatter rådet nu repræsentanter for alle etniske og religiøse grupper i landet samt politiske grupperinger fra venstre til højre. I programerklæringen, der blev offentliggjort søndag, lover oppositionen — sammen med den syriske hær — at styre landet igennem overgangsperioden fra Assads fald til afholdelse af frie valg.
Oppositionsrådet lægger stor vægt på, at man ønsker et samarbejde med den syriske hær og forpligter sig blandt andet til at »bevare statsinstitutioner, herunder militæret, gennem hele overgangsperioden.«
Rådet understreger, at bevarelsen af militæret som institution ikke »står i modsætning til behovet for at ændre alle totalitære udtryk og symboler«
Rådet lover blandt andet at frigive alle politiske fanger, respektere menneskerettighederne, gennemføre et retsopgør med dem, der har begået »forbrydelser mod folket« og oprette en forsoningskommission.
Beroliger nabolande
Den syriske opposition gør det i det hele taget meget for at berolige både syrerne og omverdenen om, at oppositionen ikke ønsker, at Syrien kastes ud i anarki efter regimets fald.Rådet lover blandt andet at bevare Syriens enhed og indgå forhandlede aftaler med landets etniske og religiøse mindretal.
Specielt understreges behovet for en forhandlingsaftale med Syriens kurdiske mindretal, men det skal ske »inden for rammerne af det syriske territoriale og befolkningsmæssige enhed,« erklærer rådet og afviser dermed enhver mulighed for oprettelsen af et selvstændigt Kurdistan.
Netop dette løfte har blandt andet til formål at berolige Tyrkiet, der som bekendt selv har et stort kurdisk mindretal, som ønsker løsrivelse.
Også Syriens kristne assyriske mindretal forsikres om, at oppositionen ønsker at indgå en forhandlingsaftale om deres rettigheder inden for den syriske stats enhed.
Endelig lover det Syriske Nationalråd at skaffe de israelsk-besatte Golan-højder tilbage.
Det vandrige og strategisk beliggende højdedrag har været besat af Israel siden Seksdageskrigen i 1967, men er aldrig blevet anerkendt som israelsk territorium af andre end Israel selv.
Aftalen om Golan-højdernes tilbagevenden til Syrien skal ifølge programerklæringen indgås »på basis af relevant international lovgivning og resolutioner« — hvilket blandt andet henviser til en række FN’s resolutioner, der dels kræver, at Israel leverer besat område tilbage men også indebærer en anerkendelse af Israels ret til at eksistere bag sikre grænser.
Læs hele SNC’s program-erklæring på vores Syrien-journal: www.information.dk /journal/285202

