'Forældre skal have retten til at være forældre tilbage'
Dårlig opdragelse og manglende autoritetstro  er en af forklaringerne på det udbrud af anarki  og de plyndringer, der har ramt de britiske  storbyer, lyder det samstemmende fra forældre, socialarbejdere og politikere i  London-forstaden Tottenham


 LONDON - »Forældre er alt for bange for at sætte sig i respekt over for deres børn,« siger Clasford Stirling, en garvet ungdomspædagog, som i dag leder en fodboldklub i medborgerhuset i Broadwater Farm i Tottenham.
»Forældreautoriteten har været under nedbrydning over lang tid. I dag træder forældre varsomt for ikke rage uklar med deres egne børn. Sådan er det blevet.«
Broadwater Farm ligger i det område i af Tottenham, London, hvor nogle af de værste optøjer i Storbritannien i nyere tid brød løs i sidste uge. Mark Duggan, hvis død udløste urolighederne, voksede op i dette kvarter og tilmeldte en af sine sønner fodboldtræning hos Stirling.
Clasford Stirling er ikke alene om at henvise til svækket forældreautoritet som en af forklaringerne på optøjerne. Adskillige fremtrædende politikere og meningsdannere har reageret på billederne af børn i skolealderen på natlige plyndringstogter ved at skyde skylden på forældrene. Parlamentsmedlemmer har opfordret de britiske forældre til at sikre sig, at de ved, hvor deres børn opholder sig, og premierminister David Cameron har talt om et »knækket Storbritannien«, og Londons borgmester har erklæret, at voksne og lærere på ny skal håndhæve deres autoritet.
Ligeglade
Clasford Stirlings analyse er mere nuanceret han peger også på andre udløsende faktorer som fattigdom, arbejdsløshed, mangler i uddannelsessystemet og politichikane men han insisterer på, at forældres angst for at disciplinere deres egne børn hører med til det samlede billede.
»Grim opførsel og kriminalitet bliver glamouriseret på gaden. Lærere er bange for at straffe børn, og moderne børn er ikke bange for deres forældre. De er også ligeglade med, at politiet låser dem inde.«
»Jeg har arbejdet med unge i 32 år, men i dag er jeg bekymret. Jeg ville lyve, hvis jeg sagde, jeg ikke var,« siger han. »Forældre bliver fyret fra deres job, og den sociale deroute smitter af på hele familien. De kan ikke længere købe ting til deres børn. For børnene er fattigdom oplevet virkelighed. Der er ingen job, de har intet. Hvad har de at miste? Nogle gad ikke engang dække ansigtet til. Og det er jo ikke banker, de forsøger at røve, men butikskæder. De er så fattige, at løber risikoen for at ryge i fængsel for bare at stjæle et par gummisko eller et fladskærms-tv,« siger Clasford Stirling og fortsætter.
»Hvorfor kalder de her forældre ikke deres børn til sig og siger: 'Nu stopper I!'? Fordi de ikke kan. Den tid er forbi. Autoriteten er væk. Og rigtig mange forældre kan ikke hindre deres børn i at gå på gaden. De unge har fået nok. Se bare, hvor frække de er blevet de går helt frem og provokerer politiet.«
Produkt af tilfældig sex
En forklaring på de unges manglende autoritetstro er ifølge Chris (som ikke ønsker sit efternavn offentliggjort), at forældre som hende føler sig presset til ikke at opdrage deres børn, fortæller hun, da hun sætter sin seksårige søn af til fodboldtræning.
»Ansvaret er taget fra forældrene. Folk ringer til de sociale myndigheder, hvis de hører dig tale hårdt til dine børn. Alle børn i skolen har hørt om Childline (en telefonlinje, hvor børn kan indberette overgreb, red.). Alle de venstreorienterede ideer er sikkert fine nok, men forældre skal altså have deres til at være forældre tilbage,« siger hun.
Samme omkvæd hører David Lammy, Tottenhams Labour-parlamentsmedlem, ofte fra sine vælgere.
»I områder som mit ved vi, at 59 procent af de sorte caribiske børn bliver passet af en enlig forælder. Her findes ikke de normale forudsætninger for to voksne, der ønsker at starte en familie, opdrage børn sammen, elske dem, opfostre dem og føre dem frem til fuld uafhængighed. Forældrene er ikke gift, og barnet er for at sige det rent ud sandsynligvis et resultat af tilfældig sex. Faderen er ikke til stede og forventes ikke at være det. Et netværk af storfamilier, der kan træde til, findes heller ikke. Manglen på mandlige rollemodeller i unge mænds liv har store konsekvenser,« siger han og fortsætter:
»Hvordan finder du ind til din egen maskulinitet i fraværet af rollemodeller? Gennem hip-hop og bandekultur og ved at slutte dig til grupper af unge, der har det som dig selv. Det er enormt problematisk. Forældrene er slet ikke rustet til at tage hånd om det. Der er samtidig en manglende evne til behovsudsættelse. Mange søger tilflugt i alkohol, sex, stoffer. Det stiller os over for store udfordringer, for det er altid de fattigste, der rammes hårdest. Har man penge, kan man i det mindste betale for at gå til noget dans, fodbold osv.«
David Lammy er bevidst om, at diskussionen om forældresvigt er politisk betændt. Den konservative fortælling om 'et knækket Storbritannien', som fremføres af bl.a. premierminister Cameron, identificerer dårlig forældrekompetence som roden til de fleste sociale problemer. Men den forklaring bliver blankt afvist af venstrefløjen, siger David Lammy.
»Højrefløjen taler altid om opdragelse, men ingen på venstrefløjen vil diskutere det tema. Der er opstået et tomrum omkring et dybt alvorligt problem.«
Hvad med teenagerne?
David Lammy beklager lukningen af en række lokale ungdomsklubber som følge af nedskæringer.
»Her var mennesker, der kunne få de unge i tale, men de har mistet deres job nu.«
Sidste år foreslog Labourpolitikeren, at der indføres en form for national samfundstjeneste, der kan indgyde de unge en fornemmelse for arbejdsetik, men forslaget vakte meget lidt gehør. David Lammy så også gerne, at de statslige hjælpeprogrammer ikke blot fokuserede på de første år af et barns liv.
»Jeg har åbnet rigtig mange legepladser for femårige, men hvad med teenagerne?« spørger han.
Forældre bør kunne få orlov til at tage sig af deres børn, når de gennemgår en vanskelig fase i deres liv.
»Vi må væk fra den fortælling, at børn kun behøver deres forældre i de tidlige år.«
Ingen job at få
I et andet Londonkvarter, Kilburn, fortæller Jane, at det har været en »forfærdelig« oplevelse for hende at være forælder til teenagesønner i det centrale London. Hendes 18-årige søn, Luke, blev anholdt søndag aften sammen med en gruppe på syv andre drenge i alderen 14 til 19, da de var i færd med at rejse en barrikade for at stoppe politiets biler. Nogle af de andre drenge i gruppen kastede med sten mod en politibil. De tilbragte efterfølgende 22 timer i politiets celler, altimens Jane intet fik at vide om sin søns skæbne, før han mandag aften blev løsladt uden sigtelse.
»Jeg prøver at tale med ham om rigtigt og forkert. Det er så mange børn, som ikke længere har respekt for autoriteterne. De går i skole og kalder deres lærer ved fornavn, og der er ingen disciplin i skolerne. Ingen får en ordentlig uddannelse, og så forlader de skolen og kan ikke finde arbejde, fordi der ikke er job at få,« siger hun.
Hverken Luke, der har stået i lære som elektriker eller hans storebror på 20 kan finde arbejde.
»Det gør mig deprimeret og vred,« siger Jane.
»Jeg sørgede for, at de kom på universitete´t, så de kunne få ordentlige kvalifikationer, men det nyttede ikke noget. Jo længere tid de står uden arbejde, desto mere vænner de sig til at flyde rundt uden at foretage sig noget. Og desto mere uinteressede bliver de så i at finde et job. Hvis han gik på arbejde, ville han komme hjem på ved 18-19-tiden og være alt for træt til at hænge rundt på gaden om natten.«
 
Patrick Barkham har bidraget til denne artikel © The Guardian og Information
Oversat af Niels Ivar Larsen

