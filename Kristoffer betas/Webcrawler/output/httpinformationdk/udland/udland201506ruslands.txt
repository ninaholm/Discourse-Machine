Ruslands aggression i fokus på G7-møde



 Den amerikanske præsident Barack Obama er søndag ankommet til G7-mødet med et ønske om, at G7-landenes ledere vil yde fælles modstand mod Ruslands »aggression« i Ukraine.
Det skriver nyhedsbureauet Reuters.
»Over de næste to dage vil vi diskutere vores modstand mod Ruslands aggression i Ukraine,« siger han.
Lederne fra USA, Canada, Japan, Italien, Frankrig,Storbritannien og Tyskland mødes søndag og mandag på luksusslottet Schloss Elmau 120 kilometer fra München for at diskutere en række af landenes fælles problemer.
Heriblandt global økonomi, skabelse af nye handelsaftaler og bekæmpelse af voldelig ekstremisme og klimaforandringer. Tidligere hed gruppen G8, men den russiske præsident, Vladimir Putin, blev ekskluderet fra selskabet, da landet annekterede Krim-halvøen i Ukraine i marts 2014.
Ifølge nyhedsbureauet AFP markerede Barack Obama, at G7-landene står sammen mod Ruslands ageren i Ukraine-krisen ved at sige, at båndene mellem Tyskland og USA var »en af de stærkeste alliancer, verden nogensinde har set.«
Den amerikanske præsident har forud for mødet gjort det klart, at krisen i Ukraine stod højt på dagsordenen for ham.
»Det er meget vigtigt, når vi kommer ud fra disse G7-møder, at verden ses talende med én stemme. En stemme, der støtter de konsekvenser, konflikten har haft for Rusland,« sagde Barack Obamas rådgiver Ben Rhodes lørdag med henvisning til EU’s og USA’s sanktioner mod Rusland.
Også EU-præsident Donald Tusk har forud for G7-mødet et udtalt ønske om at signalere enhed mod Rusland i Ukraine-krisen.
»Min intention i dag er, at vi genbekræfter G7-landenes sammenhold om sanktionspolitikken,« siger han søndag ifølge Reuters.
»Så i lyset af den nuværende situation vil jeg gerne slå meget klart fast, at hvis nogen vil starte en diskussion om at ændre sanktionerne, kan det kun være for at skærpe dem.«
Ritzau

