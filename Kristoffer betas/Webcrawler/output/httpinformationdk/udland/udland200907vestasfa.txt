Vestas-fabrik besat i protest mod lukning af grønne job
Britisk vindmøllefabrik lukker, fordi lokal modstand og bureaukrati har sat møllebyggeriet i England i stå. De ansatte kræver Vestas-fabrikken nationaliseret. Vestas er tavs
Mens de fyringstruede medarbejdere på Vestas' vindmøllefabrik på Isle of Wight er utilfredse med det danske selskab, er de endnu mere utilfredse med deres egen regering, som ikke lever op til ambitøse vindmølleplaner, men istedet bøjer sig for lokale modstandere af vindmøllerne.


 Den danske vindmølle-gigant Vestas, der har skabt over 21.000 grønne job verden over, befinder sig pludselig i den uvante og ubehagelige situation at være skydeskive for vrede arbejdere, fagforbund, miljøfolk og grønne politikere, der anklager koncernen for at jage fortjeneste på bekostning af arbejdspladser. Siden tirsdag aften har omkring 30 medarbejdere på Vestas' vingefabrik på den britiske ø Isle of Wight holdt fabrikken besat i protest mod den varslede lukning om en uge af virksomheden med 525 ansatte.
»Vi føler, at vi er blevet behandlet uretfærdigt ved at blive opsagt af et selskab, som alene er ude på at skabe profit,« sagde en unavngiven Vestas-arbejder i går pr. mobiltelefon til avisen The Guardian.
Ved redaktionens slutning fortsatte besættelsen med beskyldninger mod Vestas for at ville sulte de fyringstruede ud af virksomheden. »Alt hvad jeg har fået til morgenmad er en kop kakao med to stykker sukker,« sagde en arbejder på fabrikken til de lokale medier, der følger dramaet udefra. Britisk politi afviste i går at bryde besættelsen, men ifølge BBC arbejdede Vestas på at få en dommerkendelse til at fjerne de 30 arbejdere.
Ikke i min baghave
Vestas-fabrikken i byen Newport på den britiske kanal-ø fremstiller som den eneste virksomhed i Storbritannien vinger til vindmøller. Vingerne går imidlertid ikke til det britiske marked, men primært til USA, og dét er selskabets begrundelse for at lukke Newport-fabrikken: Markedet i Storbritannien svigter - ligesom det gør det andre steder i Nordeuropa, herunder i Danmark, hvor Vestas i april opsagde 1.275 medarbejdere.
I stedet ekspanderer Vestas nu i bl.a. USA og Kina, hvor vindmøllebyggeriet er i hastig vækst. Kun 12 pct. af den forventede efterspørgsel på nye Vestas-møller de kommende år ventes at komme fra Nordeuropa.
De fyringstruede Vestas-arbejdere på Isle of Wight har siden maj fået opbakning fra lokalsamfundet, hvor arbejdsløsheden i forvejen er høj, og fra bl.a. det største britiske fagforbund, Unite, og miljøgrupper som Friends of the Earth og Campaign Against Climate Change. Medarbejderne har forhandlet med virksomheden om mulighederne for en videreførelse af produktionen, og Vestas har selv ført samtaler i månedsvis med den britiske regering i forsøget på at finde en løsning.
Forleden præsenterede miljøminister Ed Miliband regeringens nye klimaplan, der lægger op til skabelse af 400.000 grønne job via bl.a. opførelse af mindst 7.000 nye vindmøller. Indtil nu har det imidlertid været stort set umuligt for regeringen at overtale lokale myndigheder til at opstille nye møller. Vestas' øverste chef, Ditlev Engel, henviste i april til dette 'not-in-my-backyard'-problem (NIMBY) som årsag til, at den britiske forretning næsten er gået i stå.
Det er »ekstremt tidsrøvende og ekstremt kompliceret« at få vindmøller op at stå i Storbritannien, sagde Engel.
I avisen The Times hævder en unavngiven kilde tæt på den britiske regering, at man var indstillet på at diskutere en form for støtte til Vestas for at muliggøre en produktion til det britiske marked.
»Vestas sagde, at de ikke ville have regeringens penge. De indtog den holdning, at fabrikken må lukke på grund af det NIMBY-problem, der blokerer udviklingen af vindmølleparker i Storbritannien,« siger kilden.
Ingen kommentarer
Andre har i britiske medier sået tvivl om regeringens vilje til at redde virksomheden.
»Det er vanvittigt af Ed Miliband at fremsætte den ene erklæring efter den anden om grøn energi og grønne job, samtidig med at denne virksomhed bliver lukket. Det ville være et lillebitte økonomisk skridt at holde fabrikken åben, men det ville være et meget stort budskab om regeringens forpligtelse på den grønne økonomi. Ligesom de ikke havde råd til at lade bankerne gå ned, har de heller ikke råd til at lade denne falde,« siger en af de besættende Vestas-arbejdere, Michael, til The Guardian.
Men medarbejdernes primære krav er ikke regeringspenge til Vestas, men derimod en nationalisering af vindmøllevirksomheden.
»Gordon Brown - nationaliser dette,« stod der på et af bannerne, der i går hang ud af vinduerne på fabrikken i Newport.
Talsmand for forbundet Unite John Rowse sagde i går, at »det er ikke for sent at redde virksomheden«.
Hvis regeringen håndterede forhindringerne i planlægningssystemet for at gøre op med NIMBY-brigaden, så ville der blive en stærkt øget efterspørgsel på vindmøller.«
Fra Europa-Parlamentet siger Caroline Lucas, valgt på Isle of Wight for De Grønne:
»Jeg giver min fulde støtte til kampagnen for at stoppe lukningen af Vestas' vindmøllefabrik. Beslutningen om lukning udgør en opsigtsvækkende fiasko for regeringens ministre, når det gælder om at fremme grønne virksomheder og beskytte fortsat fremstillingsvirksomhed i dette land.«
I løbet af onsdagen samledes et større antal Vestas-arbejdere uden for virksomheden i solidaritet med besætterne indenfor.
»Det er på tide for regeringen at mande sig op og sige, at dette er forkert. Dette er de vedvarende energikilder, som regeringen har forpligtet sig selv på. Dette er ikke en virksomhed, der bør lukkes - det er en virksomhed, der tjener penge,« sagde Steve Stotesbury, Vestas-ansat, til BBC.
Fra Vestas' hovedkvarter i Danmark lød kommentaren til konflikten i går pr. e-mail:
»Der foregår fortsat drøftelser med medarbejdere om fremtiden for Vestas' vingefabrik på Isle of Wight. Vi kan desværre ikke diskutere sagen med medierne på nuværende tidspunkt.«
Ansatte på virksomheden samt lokale og tilrejsende sympatisører har annonceret en demonstration i Newport i morgen.

