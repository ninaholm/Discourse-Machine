På banen for Den Kære Leder
Det isolerede Nordkorea tager til VM i fodbold med en trup, der ligesom landet selv er omgivet  af mystikkens tågeslør. Pyongyang håber på gentagelse af historisk succes, som kan bevise Kim Jong-ils 'uudslukkelige styrke'
Det nordkoreanske fodboldlandsholds forberedelser er indhyllet i hemmelighedsfuldhed i stil med det, der omgærer landets politiske system og omstridte atomvåbenprogram. Træningen er lukket land for udefrakommende, og holdet og træneren nægter at møde pressen i deres træningslejr. Holdets træner roser landets leder til skyerne, og det siges da også, at Kim Jong-il har givet sine råd til træneren om, hvorledes de sportslige modstandere skal tackles ved det forestående VM i Sydafrika.


 BEIJING - Det er fortsat en af de største overraskelser i fodbold-VM's historie. Ved slutrunden i 1966 i England slog Nordkorea storfavoritterne Italien med 1-0 og kvalificerede sig til kvartfinalen. Ingen havde forventet det. Heller ikke nordkoreanerne selv.
Deres hjemrejse var allerede planlagt, og de havde ikke booket hotel til spillertruppens forlængede ophold. Det havde italienerne dog i selvsikker forventning om en sejr, men da de blev sparket ud, overtog nordkoreanerne deres reservation. Der var blot et problem. De reserverede værelser var i et romersk-katolsk refugium, der var fyldt med religiøse symboler. Måske passende for italienere, men for nordkoreanere, der levede et isoleret liv i en ateistisk og kommunistisk stat uden den store viden om verdenen omkring dem, blev det en traumatiserende oplevelse.
»Om natten kunne vi kigge ud på et kapel, hvor der var en statue af Jesus på korset med uhyggelige søm igennem sine hænder,« fortæller målscoreren fra Italiens-kampen, Pak Do-ik. »Det var første gang, vi så noget sådan, og det gjorde os så bange, at vi ikke kunne sove.«
Spillerne var blevet indlogeret i eneværelser. Med udsigten til de uhyggelige og uforståelige symboler søgte de hurtigt ind i hinandens værelser for at opnå en følelse af sikkerhed.
Historien fortælles i dokumentarfilmen The Games of their Lives, der beskriver nordkoreanernes første deltagelse ved fodbold-VM. I dag, 44 år senere, virker Nordkorea endnu mere isoleret end dengang. Og manglen på gensidig viden og forståelse mellem Nordkorea og omverdenen er stadig slående.
For første gang siden den legendariske præstation i England er Nordkorea igen klar til at møde verden på fodboldbanen, når VM i Sydafrika begynder på fredag. Dermed får Nordkorea muligheden for - i en tid med advarsler om krig på den koreanske halvø - at opnå en smule sympati og støtte ved at bemærke sig for andet end sin status som international paria.
Kendt taktik
Men hvor holdet i 1960'erne blev en mediedarling i værtslandet England, og spillerne ivrigt kommunikerede med begejstrede fans, bruger det i dag tilsyneladende den samme taktik som Nordkoreas leder, Kim Jong-il. Holdets forberedelser er indhyllet i hemmelighedsfuldhed i stil med det, der omgærer landets politiske system og omstridte atomvåbenprogram. Træningen er lukket land for udefrakommende, og holdet og træneren nægter at møde pressen i deres træningslejr.
Den Kære Leder, Kim Jong-il, siges da også at have givet sine råd til træneren om, hvorledes de sportslige modstandere skal tackles.
»Vi ville ikke have været i stand til at kvalificere os til verdensmesterskaberne uden hans støtte,« som træner Kim Jong-hun har sagt om landets leder.
»Der er nok ikke noget hold i verden, som vil kæmpe med den samme grad af entusiasme for at behage lederen og bringe berømmelse til moderlandet.«
VM-deltagelsen giver de hårdtprøvede nordkoreanere en chance for at samle sig om andet end styrets politiske ideologi, men de bliver dog mindet om, at enhver succes er takket være Kim Jong-ils lederskab.
»Den bevægende begivenhed beviser endnu engang, at det erfarne og afprøvede lederskab af generalsekretær Kim Jong-il og hans patriotiske hengivenhed er kilden til alle sejre, mirakler og uudslukkelig styrke,« som det hed i statsmedierne efter kvalifikationen til VM kom i hus.
Ingen støtte
Der vil måske nok være nysgerrighed omkring landets deltagelse i Sydafrika. Men støtte på tribunerne vil der formentlig ikke være meget af. Ikke kun på grund af holdets spillestil, der er baseret på en ekstrem defensiv og en stærk målmand, Ri Myong-gu, der siger, at hans job er »at forsvare porten til mit moderland«.
Men mest på grund af, at Nordkorea ikke har medrejsende fans, da langt størstedelen af befolkningen ikke er tilladt at rejse ud af det strengt kontrollerede regime - og i øvrigt ville det være de færreste i det forarmede land, der ville have råd til turen.
Men som i den virkelige verden uden for fodboldbanen, kan Nordkorea finde støtte i Kina. Det nordkoreanske sportsministerium har givet over 1.000 VM-billetter til en gruppe kinesiske fodboldfans, døbt 'hæren af frivillige fans' - ligesom de kinesiske soldater, sendt af sted af Formand Mao til støtte for nabolandet i Korea-krigen fra 1950-1953, hed 'folkets frivillige hær'.
»Folkets frivillige hærs passion i 1950'erne eksisterer fortsat i vores hjerter, så vi bør støtte Nordkorea ved VM,« skriver Qi Ge, en kinesisk klummeskriver ved Dongfang Sports Dagblad.
De eneste nordkoreanere, der var til stede ved holdets træningskamp mod Nigeria i søndags, var tilsyneladende en lille gruppe nordkoreanske embedsmænd og diplomater, som bar den obligatoriske badge med portræt af deres tidligere leder Kim Il-sung, far til Kim Jong-il.
Der var kun et koreansk flag på lægterne ved kampen (som Nordkorea tabte 3-1) - men det var Sydkoreas flag. Måske en sydkoreansk fodboldfans udtryk for en fælles koreansk samhørighed, som ellers har været totalt fraværende i de sidste uger med skærpet retorik mellem de to lande. Pyongyang har truet med krig, efter Seoul har anklaget Nordkorea for at stå bag et torpedoangreb på et sydkoreansk krigsskib, hvor 46 sømænd blev dræbt.
Siden er transmissionen af VM-kampene blevet en del af det politiske spil mellem Nord- og Sydkorea. Sydkoreansk tv køber normalt tv-rettighederne for hele halvøen og har før tilbudt signalet gratis til Nordkorea som en venskabelig gestus.
Men med den spændte situation insisterer Sydkorea på, at Nordkorea nu selv skal betale.
Risikoen for et direkte slag mellem de to lande på fodboldbanen i Sydafrika er dog lille, da de er placeret i forskellige indledende puljer. Men de to mødtes i kvalifikationen til VM - det internationale fodboldforbund FIFA beordrede dog, at Nordkoreas hjemmekamp skulle flyttes fra Pyongyang til Shanghai, da nordkoreanerne nægtede at spille Sydkoreas nationalmelodi før kampen.
Succes for Chollima
Nordkorea, der er placeret som nummer 105 i verden på fodboldranglisten og dermed er det lavestrangerende land ved slutrunden, vil få svært ved at komme videre fra den indledende gruppe og gentage succesen fra 1966. På trods af, at træneren lover »stor succes« i Sydafrika. Holdet, med øgenavnet Chollima, efter en mytisk bevinget koreansk hest, der symboliserer styrke og hastighed, er oppe mod nok uoverkommelig modstand. I deres første kamp den 16. juni skal de møde Brasilien og derefter Elfenbenskysten og Portugal - det samme land, der satte en stopper for det nordkoreanske fodboldeventyr i England, da Portugal, anført af legendariske Eusebio, vandt 5-3 i kvartfinalen.
Den nordkoreanske angriber Jong Tae-se har dog lovet at score mindst ét mål i hver af landets kampe - og det er mest af alt for én bestemt fans skyld.
»Hvis Kim Jong-il er tilfreds, så vil jeg være beæret,« siger han.


