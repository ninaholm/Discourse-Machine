’Taleban er knækket’
Ifølge Helmands nye guvernør Mohammed Naeem Baluch er sikkerheden i provinsen blevet kraftigt forbedret. Regeringen har nu kontrol over 80-90 procent af Helmand, hævder han. Og hvad tolkene angår, kan de trygt blive i Afghanistan. Der er mange andre, der står langt højere på Talebans dødsliste, siger han
’I dag kan jeg og regerings-ansatte bevæge os frit mellem alle distriktshovedstæder og også besøge lands-byer selv i den sydlige del af provinsen uden nogen form for sikkerhedsproblemer,’ siger guvernøren i Helmand, Mohammed Naeem Baluch.


 I Allahs navn, den Nådige, den Barmhjertige. Jeg er meget taknemmelig for at få denne lejlighed til at takke det danske folk for at have bidraget til befrielsen af mit land.«
Helmands nye guvernør, Mohammed Naeem Baluch, er på besøg i Danmark for at studere lokaldemokrati og er tydeligvis en mand, der holder på formerne. Selv om han har været på studietur hele dagen, er det korte, gråsprængte skæg toptrimmet, jakkesættet pletfrit og tolken Arifs Muhammeds høflighed ulastelig.
»Hr. Guvernøren er klar til at lade sig interviewe, men Hr. Guvernøren har desværre kun 15-20 minutter,« beklager han.
Den cirka 50-årige Mohammed Naeem Baluch er en af de guvernører, som den afghanske præsident Karzai indsatte i efteråret 2012 for at konsolidere sin magt forud for præsidentvalget i 2014.
Han er også en af de afghanske politikere, der skal sikre landet, når de internationale styrker trækker sig ud senere samme år.
Og det er han klar til, bedyrer general Mohammed Naeem Baluch, der de seneste 10 år har haft forskellige chefposter inden for den afghanske efterretningstjeneste NDS.
»Der er ingen tvivl om, at Taleban er knækket. Bl.a. takket være de danske soldaters indsats,« siger han.
»Det seneste år er der sket store sikkerhedsmæssige fremskridt i Helmand. Der er stadig enkelte mindre områder, som er under Talebans kontrol, men de afghanske sikkerhedsstyrker har nu kontrol over 80-90 procent af provinsen,« siger guvernøren.
Da Information sidst besøgte Helmand i foråret 2012, havde den afghanske regering og ISAF opgivet at kontrollere andet end en fem kilometer bred zone omkring de større byer. Men det hævder guvernør Naeem Baluch er et overstået kapitel.
»I dag kan jeg og regeringsansatte bevæge os frit mellem alle distriktshovedstæder og også besøge landsbyer selv i den sydlige del af provinsen uden nogen form for sikkerhedsproblemer,« siger han.
Om guvernørens positive billede er korrekt, er umuligt at verificere, men både FN’s Afghanistan-administration (UNAM) og det britiske forsvar har bekræftet, at sikkerheden i Helmand er blevet væsentligt forbedret. Og Danmark besluttede for nylig at trække de sidste kampsoldater hjem et halvt år før tid, bl.a. med den begrundelse, at afghanerne er klar til selv at stå for sikkerheden.
Fra opium til bomuld
Guvernør Naeem Baluch deler i det hele taget ikke den udbredte opfattelse i Vesten af, at Afghanistan-indsatsen har været en fiasko.
»Det er absolut ikke tilfældet. Tværtimod. Da Taleban blev væltet, havde vi intet. Der var ingen hær, ingen politistyrke, ingen statsadministration, ingenting. Afghanistan lå fuldstændigt i ruiner. I har givet os alt det. I har gjort Afghanistan til en samlet nation, og det er bestemt ikke nogen fiasko,« siger Helmands guvernør.
Trods den sikkerhedsmæssige fremgang ser Naeem Baluch dog fortsat masser af problemer.
»Taleban vil ikke opgive kampen, bare fordi I trækker jeres soldater hjem. De vil fortsat bekæmpe regeringen og også være i stand til at rekruttere til kampen,« siger han.
»Men deres metoder er reduceret til miner og selvmordsbombere. Det er efterhånden deres eneste våben, så det er et problem, vi godt kan håndtere.«
Ud over krigen mod Taleban peger guvernør Naeem Baluch på en anden stor udfordring: den enorme opiumproduktion i Helmand.
Ifølge den seneste rapport fra FN og det afghanske ministerium for narkotikabekæmpelse dyrkede bønderne i Helmand opium på 75.100 hektar i 2012, hvilket er 19 procent mere end året før. Alligevel hævder guvernøren, at den samlede produktion er faldet med 15 procent det seneste år.
»Mit mål er at få sat en total stopper for produktionen af opium. Jeg har holdt storjirga med ledere fra hele provinen, og de ved udmærket, at opiumpengene finansierer Taleban og går i nogle få bagmænds lommer. De vil gerne skifte afgrøder og ved også, at det er i strid med islam at dyrke opium,« siger han.
Hvis guvernør Baluch virkelig agter at standse opiumproduktionen, vil han meget hurtigt skaffe sig nogle meget magtfulde fjender i Helmand.
»Det er jeg udmærket klar over, men jeg er fast besluttet på at fjerne oprørernes vigtigste indtægtskilde,« bedyrer han.
Hans plan er bl.a. at få bønderne i Helmand til at dyrke bomuld i stedet for opiumvalmuer.
»Vi er i gang med at renovere en bomuldsfabrik, og jeg arbejder også på at skaffe eksportkontakter i Indien, så bønderne kan sælge deres bomuld uden for Afghanistan,« siger han.
Garanti for fanger
Guvernør Naeem Baluch er som mangeårig chef for den afghanske sikkerhedstjeneste NDS udmærket klar over, at bl.a. Danmark og Storbritannien har suspenderet udleveringen af fanger til efterretningstjenestens fængsler på grund af risikoen for tortur.
Blandt de fængsler, som er under mistanke, er NDS’ faciliteter i Lashkar Gah, som de danske styrker frem til 2012 har udleveret fanger til.
»Jeg afviser fuldstændigt beskyldningerne om tortur. Det har absolut intet på sig,« bedyrer den tidligere NDS-chef og lyder for første gang en smule ophidset.
»De danske styrker kan roligt begynde at aflevere deres fanger til NDS igen. Jeg garanterer personligt for, at der ikke sker dem det mindste,« siger han.
Tolkene kan blive
De afghanske militærtolke, som den danske regering i øjeblikket overvejer at give asyl, mener guvernøren heller ikke har et reelt problem.
»Selv de tolke, der kommer fra Helmand, løber ikke nogen stor risiko. Der er mange andre, der står højere oppe på Talebans dødsliste,« siger han og nævner bl.a. de mange afghanere, der arbejder for den afghanske regering eller de afghanske sikkerhedsstyrker.
»Faktisk er tolkene langt bedre stillet end f.eks. en politimand, der må leve hele sit liv i den samme by, hvor han arbejder. De løber efter min mening en langt større risiko og er i langt højere grad mål for oprørerne, end tolkene er.«
Og så er de 20 minutters audiens fordi. Guvernør Naeem Baluch haster videre i det flere dage lange program, der bl.a. omfatter møder med de danske udenrigs-, udviklings- og forsvarsministre samt en stor, offentlig Afghanistan-konference i dag på Christiansborg.
 

