Tortur bliver til taktik i Washington
Ingen diskuterer tortur. Alle diskuterer demokraten Nancy Pelosis viden om simuleret drukning. Men bag den politiske larm diskuterer Senatet for første gang CIA's tidligere afhøringsmetoder med vidner, der undsiger både resultater og fremgangsmåde
På trods af mange protester er Obamas opgør med forgængerens torturmetoder blevet mindre radikalt end ventet - og nu indvender Republikanerne, at den vigtige Demokrat-leder Nancy Pelosi var briefet om, hvad der foregik - og ingen protester havde. Her er det demonstranter, der demonstrerer, hvordan waterboarding fungerer.


 WASHINGTON DC - Nancy Pelosi har næppe nogen sinde haft en værre uge. Formanden for Repræsentanternes Hus har siden sidste mandag befundet sig direkte i mediernes skudlinje, når det gælder den sensitive og heftige debat om de afhøringsmetoder, CIA i Bush-tiden tog i anvendelse over for terrormistænkte indsat i hemmelige fængsler uden for USA. 
Republikanernes anklage mod Pelosi har været, at hun allerede i september 2002 var vidende om brugen af først og fremmest waterboarding - dvs. simuleret drukning - der nu er forbudt i USA som tortur.
Som den højst rangerende demokrat i Kongressen på sikkerheds- og efterretningsområdet på det tidspunkt, blev Pelosi briefet direkte af CIA om afhøringsmetoderne. Og dengang tog hun ikke afstand, men nu har hun travlt med at kalde metoderne for tortur; det er rent hykleri og politisk plattenslageri, siger den politiske opposition. 
Tonen har ikke været blid. Som f.eks. da George W. Bushs tidligere medierådgiver Karl Rove i Wall Street Journal onsdag skrev, at "Nancy Pelosi var medskyldig i 'tortur,'" mens både den konservative radiokonge og talkshowvært Rush Limbaugh og tidligere formand for Repræsentanternes Hus Newt Gingrich opfordrede hende til at træde tilbage.
Fredag holdt Pelosi en kaotisk pressekonference, hvor hun bragte debatten op i et helt andet og højere toneleje, da hun temmelig uhørt i amerikansk politik direkte anklagede CIA for at lyve for Kongressen. Både nu og under Bush.
CIA's chef, Leon Panetta, skrev fredag eftermiddag i et opmuntrende memo til hele sin stab, at CIA ikke havde løjet for nogen, "det går imod vore love og vore værdier," og at Kongressen var informeret "hele vejen", når det gjaldt de afhøringsmetoder, agenterne havde anvendt. 
Agenter: Obama er smart
Hos CIA, hvorfra Information har talt med en række tidligere og nuværende ansatte, er man lige så imponeret over præsidenten, som man er kritisk over for Pelosi. 
"Hvad præsidenten gør, er smart. Meningsmålingerne siger klart, at han har vundet præsidentvalget ved at overtale nogle røde stater (rød er republikanernes farve, red.) til at stemme på sig. De stater er fortsat røde, og der skal stemmes til guvernørvalgene i 2010. Det valg skal præsidenten også vinde, og han har ikke råd til den mindste vaklen i geledderne, når det gælder diskussionen om den nationale sikkerhed. Derfor vælger han ikke at ville offentliggøre fotos af mishandling begået af amerikanske tropper i Irak, og derfor vælger han nu at genoptage de militære tribunaler, som han ellers havde sat i bero, og som Bush også benyttede sig af - selv om Obama har føjet juridiske garantier til, der giver de anklagede bedre vilkår. Og fordi han har den strategi, er der er ingen tvivl om, at hans Pelosi-øjeblik også vil komme på et tidspunkt," sagde en kilde med tilknytning til den amerikanske efterretningstjeneste fredag til Information.
Ngo'er: Obama i bakgear
Den omtalte beslutning om at genoplive de militære tribunaler i en ny form modtog massiv kritik fra samtlige amerikanske menneskerettighedsorganisationer lørdag efter et møde mellem Det Hvide Hus og organisationerne. 
"Jeg hørte intet, der overbeviste mig - intet der klargjorde, hvordan denne beslutning kan være del af en smart strategi mod terrorisme," lød det eksempelvis fra direktør Elisa Massimino fra Human Rights First. 
Kenneth Roth, som er direktør for Human Rights Watch, sagde, at "ved at lade de forfejlede ideer fra Bush-tiden genopstå bakker Obama fra alle sine løfter om reform".
Og mens strategien med at diskutere Pelosi er lykkedes for oppositionen, startede høringerne om selve torturen, rent faktisk onsdag i senatet men under langt mindre pressebevågenhed, end sådanne høringer elles ville have fået.
I første runde optrådte to tidligere embedsmænd, Philip D. Zelikow fra State Department og pensioneret FBI agent Ali Soufan som vidner. De to var allerede i 2002-3 kritisk over for både waterboarding og en afhøringsteknik kendt under termen 'walling' - hvor den mistænkte bliver banket ind i en væg af krydsfiner. De hævder begge, at deres protester blev bevidst overhørt.
Soufan, som var skjult bag en skærm under høringen for at skjule hans identitet - kaldte onsdag CIA's afhøringer for "amatøragtige teknikker inspireret af Hollywood," mens Zelikow sagde, at hans skriftlige advarsel om lovligheden af waterboarding (et dokument, der fortsat er hemmeligstemplet) blev beordret destrueret af Det Hvide Hus tidligt i 2006.
Denne oplevelse, sagde Zelikow, "fortalte mig, at de jurister, som var involveret, ikke brød sig om professionel kritik, uanset om den kom udefra eller indefra fra regeringens egne jurister. Hvis jeg har ret, er hele den fortolkning ... usund".
Guldgrube for FBI
Soufan fortalte senatorerne, at han havde fået flere pålidelige oplysninger ud af Abu Zubaida - den terrormistænkte, som ifølge dokumenter lækket fra Røde Kors blev udsat for simuleret drukning 83 gange på en måned og hvis rigtige navn er Zayn al-Abidin Muhammed Hussein - ved hjælp af traditionelle afhøringsteknikker bygget på dialog og opbygningen af en vis tillid, end CIA senere fik med deres metoder. Han talte om en "guldgrube" af informationer, men at CIA-agenterne alligevel overtog fra FBI, hvis rolle derefter ophørte:
"Efter min mening er de vidtgående afhøringsteknikker ineffektive, langsommelige og upålidelige, og de har derfor været skadelige for vores forsøg på at bekæmpe al-Qaeda". CIA har lige afvist opfordringer, bl.a. fra tidligere vicepræsident Dick Cheney, om at offentliggøre resultaterne af de kontroversielle afhøringer med henvisning til den nationale sikkerhed. 
Zelikow opfordrede under høringen Senatet til at nedsætte et bredt, uafhængigt undersøgelsesudvalg, der kan komme til bunds i, hvorvidt USA's love blev brudt med afhøringerne: 
"Den amerikanske regering tillod et afhøringsregime, som aldrig før har været taget i brug, som koldt og kynisk tillod misbrug og fysiske pinsler for at skaffe sig oplysninger ... dette var en fejl, måske en katastrofal fejl. Det var en kollektiv fejl ... og præcis på grund af fejlens kollektive natur, er det desto mere vigtigt at fatte omfanget og lære af, hvad der er sket".
Ikke uventet var oppositionen lodret uenig i alt, hvad den hørte onsdag. Republikanernes Lindsey Graham fra South Carolina, som var ordfører under høringen - den første af sin slags siden justitsministeriets memorandum blev offentliggjort - kaldte høringen for "et politisk stunt" og en "uværdig komedie," som "vi ikke ville have råd til, hvis vi blev angrebet i eftermiddag".
"De mennesker, vi her har med at gøre, og som er under anklage (for terrorisme, red.), er ikke gemene tyveknægte, der er brudt ind i en vinhandel," lød det.


