FN: Ny valuta-skat skal redde klimaet
FN foreslår en global finansskat på transaktioner på mere end 218 milliarder kroner. Den danske regering kalder det 'en rigtig god idé'


 Beskat valutahandler og brug pengene på klimaforbedringer.
Sådan lød budskabet fra FN's Udviklingsprogram (UNDP), der i går i København præsenterede UNDP's årlige rapport Menneskelig udvikling.
FN anbefaler, at verdens lande kradser i overkanten af 218 milliarder kroner ind til klimaforbedringer ved at beskatte valutatransaktioner med 0,005 procent.
FN-rapporten konkluderer, at »skatten ville give mulighed for at de, der har størst fordel af globaliseringen kan hjælpe dem, der har mindst fordel af den«.
Med på pressemødet var også den danske statsminister Helle Thorning-Schmidt (S). Og hun kalder ideen om en særlig klimaskat for »en rigtig god idé« — hvis altså alle lande på kloden kan blive enige om den.
»Vi har skrevet ind i regeringsgrundlaget, at vi vil arbejde aktivt for at få en global transaktionsskat. Det er en rigtig god idé, og det er vigtigt, at det bliver en global aftale,« lød det fra statsministeren efter pressemødet.
Lidt halvhjertet af Helle
Mellemfolkeligt Samvirke modtager statsministerens reaktion på forslaget om en klimaskat med en halv omfavnelse:
»Det er ikke helhjertet nok. Helle Thorning-Schmidt lægger sig lidt på baghjul af de andre ved at fremhæve, at Danmark først støtter en aftale, når hele verden er enig om det,« siger generalsekretær Frans Mikael Jansen.
»Hun skulle have sagt helt klart, at Danmark støtter den skat, når nu hele verden kiggede med i dag,« lyder det fra generalsekretæren. Ifølge rapporten er bekæmpelse af fattigdom og ulighed en væsentlig del af indsatsen mod klimaforandringer. Langt over 100 millioner mennesker er trukket ud af et liv i ekstrem fattigdom i løbet af de forgangne 12 måneder. ritzau<\!s

