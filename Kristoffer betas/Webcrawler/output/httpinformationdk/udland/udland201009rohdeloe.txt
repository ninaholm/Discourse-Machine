Rohde til Løkke og Lykke: Gå med til 30 pct. CO2-reduktion i EU
Venstres EU-politiker frygter, at EU bliver hægtet af den grønne teknologi-udvikling, hvis ikke man bruger et skærpet EU-klimamål som drivkraft for markedet


 Venstre-medlemmet af Europa-Parlamentet, næstformand i parlamentets industri- og energiudvalg Jens Rohde, vil have VK-regeringen til at slås for et skærpet klimamål i EU: 30 pct. CO2-reduktion i 2020 i stedet for det nuværende mål på bare 20 pct.
»De 20 pct. når EU jo, selv om vi ikke gør noget ekstra i forhold til i dag,« siger Rohde til Information med henvisning til den økonomiske krise og det stagnerende energiforbrug, der i sig selv har givet EU en nem CO2-gevinst.
Den gældende EU-position er, at Europa kun vil gå til 30 pct. CO2-reduktion, hvis det sker som led i en global klima-aftale, hvor andre lande forpligter sig tilsvarende. Men for nylig har både en række store internationale virksomheder, miljøministrene fra Storbritannien, Frankrig og Tyskland samt herhjemme brancheorganisationen Dansk Energi gjort sig til talsmænd for et betingelsesløst EU-mål på 30 pct. Rohde mener, at den danske regering bør gøre det samme.
»Jeg siger det ikke for at pudse klimaglorien. Men hvis man laver ambitiøse, bindende mål, så viser al erfaring, at det sætter markedet i gang og dermed i langt højere grad kan sikre en markedsdrevet udvikling. Det er afgørende for at finde løsninger, både på den økonomiske krise og den miljømæssige udfordring,« siger Jens Rohde.
Han finder den europæiske retorik om at gå i spidsen med den grønne, klimavenlige teknologi noget hul.
»Vi har travlt med at pege fingre ad amerikanernes klimaindsats, men taler vi investeringer, så falmer billedet. USA investerer faktisk fire gange så meget som EU i ren teknologi. Alle i EU taler om, at vi skal gå foran på dette område og blive konkurrencedygtige i forhold til USA og Kina, men hvis det skal lykkes, skal vi op i et helt andet gear. I dag er EU's investeringer på dette område alt, alt for lave,« mener Rohde.
Han kalder et skærpet EU-klimamål en afgørende dynamo, hvis investeringerne og erhvervslivets grønne omstilling skal stimuleres.
»Jeg ser meget gerne, at vi laver en bindende CO2-målsætning for EU på 30 pct. reduktion i 2020, ikke kun 20 pct. Det er mere, end regeringen har villet forpligte sig på,« siger Venstres EU-parlamentariker.
Regeringen overvejer
Klima- og energiminister Lykke Friis sagde forleden til Information, at regeringen i øjeblikket overvejer den hidtidige danske position.
»Jeg vil ikke afvise, at vi lander på de 30 pct., da der er gode argumenter for det,« sagde ministeren. »Det er dog ikke en beslutning, vi skal tage forhastet. Vores klimapolitik skal gå hånd i hånd med samfundsøkonomien, og vi skal derfor tænke os godt om og have gjort os konsekvenserne klart. Både i forhold til konkurrenceevne og arbejdspladser.«
Friis og statsminister Lars Løkke Rasmussen har netop modtaget en fælleshenvendelse fra de 23 danske miljø- og udviklingsorganisationer i 92-gruppen, som også lægger pres på regeringen.
»Det er dybt bekymrende at se, at den danske regering end ikke støtter, at EU nu hæver sit reduktionsmål fra 20 til 30 pct. i 2020,« skriver 92-gruppen og henviser til en redegørelse fra EU-Kommissionen, der i maj viste, at det pga. af nedgangen i produktion og forbrug er blevet absolut økonomisk overkommeligt at skærpe CO2-målet.
Helt nye data, offentliggjort forleden af Det Europæiske Miljøagentur, fortæller, at EU's udledninger af drivhusgasser sidste år faldt med hele 6,9 pct. som konsekvens af den økonomiske krise, og at EU dermed har reduceret sine udledninger med samlet 17,3 pct. i forhold til basisåret 1990. Der er således 10 år til at nå de resterende 2,7 pct.,  hvis EU ikke skærper klimamålet fra 20 til 30 pct.
Det er ingen hemmelighed, at EU's klimakommissær, Connie Hedegaard, er en varm fortaler for de 30 pct.
»Jeg håber naturligvis, at de nye stærke tal kan inspirere den nødvendige debat om, hvor hurtigt EU kan nå endnu mere ambitiøse mål,« siger Connie Hedegaard i en udtalelse.
Ifølge 92-gruppen peger den nyeste klimaforskning  på, at EU's rimelige andel af en global klimaindsats faktisk bør være så høj som 40 pct. CO2-reduktion i 2020, hvis der skal være chance for at bremse opvarmning ved to graders temperaturstigning. Derfor anbefaler ngo-sammenslutningen, at EU hæver sit klimamål til 40 pct. reduktion, hvis det kan ske som del af en ny international klima-aftale.
EU's miljø- og klimaministre mødes den 14. oktober i Luxembourg for at genoptage diskussionen om 20 eller 30 pct. CO2-reduktion.


