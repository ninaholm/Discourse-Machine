Prisvindende videojournalister fængsles i Myanmar
Myanmars militærjunta har slået hårdt ned på de journalister, der dokumenterede nedkæmpelsen af 'Safran-opstanden' i 2007. Alligevel fortsætter videojournalister deres arbejde - en ny film skildrer regimets ligegyldighed over for ofrene for cyklonen Nargis
Det er billeder som dette, regimet i Myanmar ikke ønsker, at omverdenen skal se. Billedet her af en såret demonstrant under Safran-opstanden i 2007 har den Oslo-baserede organisation Democratic Voice of Burma sendt ud til omverdenen.


 Med dødsforagt og håndholdte videokameraer i lommestørrelse trodsede en ihærdig flok myanmarske journalister landets regime og dokumenterede i 2007 såvel folkeopstanden, hvor 100.000 af myanmarere, anført af munke, gik på gaden med krav om frie valg, såvel som militærjuntaens brutale nedkæmpelse af opstanden. Optagelserne blev til den rystende film Burma VJ, der har vundet en række priser, herunder en Bodil og en Robert, og som netop er blevet udvalgt som en af 15 bejlere til en Oscar  for bedste dokumantarfilm.
En anden dokumentar, Orphans of Burma's Cyclone, har også potentiale til at vinde priser. Denne handler om nogle af de børn i Myanmar, der blev gjort forældreløse af sidste års voldsomme cyklon i 2008, og er favorit til at vinde den prestigefyldte video-journalistiske Rory Peck Award. Men skulle den vinde prisen, kan der komme til at gå lang tid, før mændene bag filmen får chance for at fejre deres succes.
Seks måneder efter optagelserne af filmen var færdiggjort, blev den ene kameramand - han kendes kun som T - anholdt på vej ud af en internetcafe i Rangoon og ført til byens Insein-fængsel. Efter at have siddet fire måneder i fængsel fik han i sidste uge besked på, at han ville blive dømt for at have overtrådt et nyt forbud mod at filme uden regeringens tilladelse, hvilket betyder, at han står til minimum 10 års fængselsstraf.
13 andre fængslet
Rory Peck-prisen uddeles hvert år til freelancekameramænd og dokumentarproducere, der løber samme risici som legendariske Peck selv gjorde. Han blev skudt og dræbt, da han filmede belejringen af det russiske parlament i 1993.
I Myanmar er udfordringerne nogle andre. Risikoen for at blive skudt eller bombet, mens man filmer i det fredelige, landlige Irrawaddy-delta syd for Rangoon, er  begrænset. Men i andre henseender kan det være en af verdens farligste opgaver.
Filmen følger en flok børn, der er blevet forældreløse som følge af cyklonen Nargis, der ramte det sydlige Myanmar i maj 2008, dræbte 140.000 mennesker i deltaet og gjorde 2,4 millioner myanmarere hjemløse. Nu kæmper børnene for at overleve og det uden nævneværdig hjælp fra staten.
T og hans kollega (der kun kendes som Z - han gemmer sig for øjeblikket i Thailand), fangede endda general Thein Sein, juntaens premierminister, på film i en situation, hvor han beordrer en gruppe desperate landsbyboere til at gå tilbage til deres arbejde og samtidig giver dem besked på, at de ikke skal forvente nogen bistand fra staten i et godt stykke tid.
T deler skæbne med 13 andre kameramænd, der også arbejder for den Oslo-baserede Burmas Demokratiske Stemme (DVB), og som er blevet fængslet af de myanmarske myndigheder siden Safran-opstanden i 2007, den munkeledede folkerejsning, der rystede Sydøstasiens mest undertrykkende regime i sin grundvold.
Siden det statskup, som i 1962 bragte general Ne Win til magten, har Myanmars generaler gjort alt, hvad der står i deres magt, for at kontrollere, hvilke billeder der kommer ud af landet. Udenlandske journalister bliver stort set aldrig lukket ind i landet, og de jorunalister, som kommer ind under dække af at være turister, bliver ofte deporteret. Allestedsnærværende spioner gør det uhyre risikabelt for myanmarere at sladre til udlændinge om regimets overgreb .
> >Tilbagevirkende kraft
Men internettet og videokameraernes krympende format har givet dissidenter nye metoder til at få deres ord og billeder ud. Det måtte  juntaen sande i september 2007, da freelance-kameramænd sendt i marken af DVB optog de folkeskarer, der demonstrerede under munkenes ledelse, og sendte optagelserne til udlandet. Her blev de samlet op af nyhedsmedier verden over, hvorved regimet fik sin værste presseomtale i årtier.
For at forhindre noget lignende i at gentage sig har det myanmarske regime vedtaget en ny lov, der forbyder al filmoptagelse uden forudgående tilladelse fra myndighederne. Og loven håndhæves tilsyneladende med tilbagevirkende kraft, idet regimet er begyndt at fængsle alle, som tidligere har trodset forbuddet. Tre af de videojournalister, som filmede munkenes protester, afsoner således lange straffe.
Det har dog på ingen måde afholdt deres kolleger fra at tage tråden op. Khing Maung Win, medredaktør for DVB, siger: »Vi havde 30 aktive journalister under Safran-opstanden, hvoraf halvdelen nu er inaktive - de sidder enten i fængsel, er gået under jorden eller er flygtet til Thailand. Men i dag har vi omkring 100 mere, spredt ud over hele landet, selv i Myanmars nye hovedstad, Naypyidaw.«
Han tilføjer:
»Vi offentliggør normalt ikke, når en af vores kameramænd er blevet arresteret, men vi har besluttet at gøre en undtagelse denne gang på grund af Rory Peck-prisceremonien. Prisen vil kunne få stor betydning. Vinder vi, vil det være en stor cadeau til myanmarske journalister. Rory Peck-prisen handler om at løbe risici, og det må man sige passer på os. Vi er stolte over, at vi kan holde den internationale offentlighed informeret.«
DVB's hovedaktivitet består i at sende et totimers dagligt nyhedsprogram om situationen i Myanmar. Det sker via satellit, som det ikke har været muligt for regimet at blokere.
Efterhånden som flere og flere af kanalens medarbejdere bliver fængslet, står DVB imidlertid over for den udfordring at understøtte de fængslede og deres familier. Og uanset om Orhpans of Burma's Cyclone vinder eller ej, har Rory Peck fonden lovet at bidrage til DVB's indsats for at holde stationens uforfærdede dokumentarister i live og ved godt helbred.

© The Independent og Information, Oversat af Niels Ivar Larsen og Iben Christine Grundtvig

