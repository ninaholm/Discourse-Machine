Kan flystyrt genoplive forhandlinger?
Et malaysisk passagerfly med 295 om bord blev i går skudt ned over det østlige Ukraine. Den tragiske episode kan dog få positive følgevirkninger, fordi parterne nu presses til at genoptage forhandlingerne, siger ekspert
 Det malaysiske passagerfly styrtede ned 60 kilometer øst for den oprørskontrollerede by Donetsk i Ukraine.


 Det malaysiske passagerfly MH17 styrtede i går ned ved 15-tiden i den ukrainske provins Donetsk. Det store hvide Boeing 777 med vandrette blårøde striber, som kendetegner Malaysian Airlines, var på vej fra Amsterdam til Kuala Lumpur med 295 personer om bord, men på vej ind over det østlige Ukraine blev flyet angiveligt ramt af et jord-til-luft missil af typen Buk og styrtede derefter ned på ukrainsk territorium, tæt på den russiske grænse. Ingen af de 280 passagerer og 15 besætningsmedlemmer overlevede.
Siden har prorussiske separatister og den ukrainske regering slynget om sig med beskyldninger om, hvem der står bag angrebet. Ingen har endnu taget ansvaret, men gårsdagens vedvarende forlydender om, at de prorussiske separatister stod bag, bestyrkes af detaljerne om styrtet.
Flyet, som bevægede sig fra nordvest mod sydøst, styrtede ifølge Malaysian Airlines ned cirka 50 kilometer fra den russiske grænse. Producenten af Buk missilsystemet oplyser, at våbnets maksimale rækkevidde er 45 kilometer, hvilket indikerer, at flyet er ramt fra Ukrainsk territorium i den separatistkontrollerede Donetsk-provins. Ifølge Ukraineekspert og lektor ved Syddansk Universitet Søren Riishøj er der stor mulighed for, at separatisterne står bag.
»Det er set før, at de prorussiske separatister har skudt både ukrainske militærfly og helikoptere ned, så de har kapaciteten til at gennemføre et sådan angreb, og de skyder på det, der flyver hen over dem,« siger han.
Det bekræftes af lektor ved Forsvarsakademiet Claus Mathiesen:
»I de seneste dage er det som om, at separatisterne har forsøgt at gøre deres område til en slags ’no-fly-zone’ og skræmme de ukrainske regeringsfly fra at overflyve området. De skød et transportfly ned forleden fra seks kilometers højde,« siger Ukraine-eksperten til Ritzau. Søren Riishøj påpeger, at episoden både er en katastrofe for Rusland og for Ukraine.
EU og USA har i denne uge iværksat yderligere økonomiske sanktioner mod Rusland, og derfor søger præsident Putin at nærme sig de asiatiske lande for at sikre fremtidig forretning og samarbejde. Da Malaysian Airlines er et asiatisk luftfartsselskab anstrenger det forholdet mellem parterne. Samtidigt udstiller episoden Ukraines regerings svaghed, fordi den ikke har kontrol over landets territorium – på trods af flere måneders militæroperationer mod separatisterne.
Derfor lægger episoden pres på både Rusland og Ukraine, som kan blive lokket tilbage til forhandlingsbordet ovenpå tragedien.
»Når der ligefrem falder et passagerfly fra et tredjeland ned, kan både Kiev-regeringen og Kreml måske indse, at denne konflikt skal stoppes ved forhandlingsbordet,« siger han.
Svækket forhold
Flere separatistledere har i de seneste uger udtrykt offentlig skuffelse over manglende hjælp fra Rusland i kampen mod det ukrainske militær. Og nedskydningen af flyet anstrenger det forhold yderligere, påpeger Riishøj. Blandt andet vil Ruslands præsident Putin få kritik for at yde sin støtte til separatisterne.
»Det kan få russerne til at stramme op på, hvilke våben der bliver leveret til separatisterne, således at avanceret antiluftskyts ikke bliver leveret« siger han.
Riishøj mener, at Rusland har været mere forsonende på det seneste. Blandt andet ved at invitere OSCE-observatører til at inspicere deres grænsekontrolposter. Derudover har Rusland deltaget i de seneste våbenhvileforhandlinger den 2. juli, hvor også en håndfuld separatistledere deltog. Og selv om Rusland har tillid til nogle af separatistlederne, kan Putin begynde at miste tilliden til de resterende, som agerer mere autonomt – især efter dette flystyrt.
»Rusland har fire separatistledere, som de har tillid til, og som var med i våbenhvileforhandlingerne. Men der er 17 forskellige kommandanter, hvoraf nogle kører deres eget løb – udenfor pædagogisk rækkevidde,« siger Søren Riishøj.

