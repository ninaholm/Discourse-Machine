Den nye mester i fred
Er krisen afværget for denne gang? Efter at have stået bag dødelige angreb, der har været tæt på at bringe den koreanske krudttønde til sprængning, rækker Nordkorea nu tilsyneladende en forsonende hånd frem og fremstiller samtidig Sydkorea som aggressoren
Sydkoreanere på vej i beskyttelsesrum inden den planlagte militærøvelse i går.
 Da Sydkorea i sidste måned gennemførte en lignende øvelse, besvarede Nordkorea ilden med et større angreb,
 der kostede to soldater livet, sårede adskillige og ødelagde huse på øen Yeonpyeong. Nordkorea havde i går advaret mod at udføre øvelsen, der varede en time.


 BEIJING - I 94 minutter afholdt Sydkorea i går en militærøvelse med skarpladte artillerigranater blot 10 km fra Nordkoreas kyst. Det var en handling, der risikerede at forværre den allerede højspændte situation på Den Koreanske Halvø.
Da Sydkorea i sidste måned gennemførte en lignende øvelse i samme område, svarede Nordkorea igen med et granatangreb, der dræbte fire.
Men på trods af tidligere trusler om, at øvelsen ville blive gengældt og føre til »en katastrofe«, holdt Nordkorea sig i går i ro og forsøgte i stedet at bytte om på de roller som henholdsvis skurk og offer, som Nord- og Sydkorea normalt indtager.
Nordkorea, som oftest beskyldes for at være aggressoren på halvøen, brugte gårsdagens sydkoreanske militærøvelse til at fremstille sig selv som den tilbageholdende part og regeringen i Sydkorea som »krigsmagere«, der bevidst søger at øge spændingerne.
Nordkoreas »væbnede styrker føler ikke noget behov for at gengælde enhver foragtelig militær provokation,« siger den nordkoreanske overkommando ifølge landets nyhedsbureau KCNA. Videre lød beskeden fra Nordkorea: »Verden skal vide, hvem der er de virkelige mestre i fred, og hvem der er den virkelige krigsprovokatør.«
Kim Jong-ils styre i Pyongyang har en lang historie med uforudsigelig og selvmodsigende opførsel, hvilket gør det umuligt at vurdere, hvor længe denne tilbageholdende attitude vil vare ved - så sent som lørdag lovede Nordkorea »resolut og nådesløs straf«, hvis Sydkorea skulle gennemføre militærøvelsen.
En tur i den nordkoreanske rutsjebane har længe bestået af voldsomme op- og nedture, hvor Nordkorea forsøger at bringe sig i en så gunstig forhandlingsposition som mulig ved at true med at omdanne Sydkorea til »et brændende hav« for derefter at tilbyde forsoning til gengæld for økonomisk støtte og anerkendelse fra omverdenen.
Og det lader nu til, at Nordkorea er klar til forhandlingsfasen. For samtidig med den manglende gengældelsesild efter Sydkoreas militærøvelse kom Pyongyang i går med yderlige forsonlige meldinger: Nordkorea vil tillade atominspektioner fra FN for at løsne op for konflikten om landets atomvåbenprogram. Det siger den amerikanske guvernør og uofficielle Nordkorea-udsending Bill Richardson til nyhedskanalen CNN.
Sydkorea klar?
Med de umiddelbart positive meldinger fra Nordkorea er spørgsmålet dog, om Sydkorea er klar til forhandling.
Efter Nordkoreas granatangreb den 23. november som dræbte fire og torpedoangrebet i marts, hvor 46 sydkoreanske sømænd blev dræbt, er der voksende krav i Sydkorea om at sætte hårdt mod hårdt over for den nordlige nabo. Efter granatangrebet i sidste måned blev den sydkoreanske reaktion af befolkningen betragtet som for blødsøden, og forsvarsministeren blev nødt til at trække sig.
Den nyudnævnte forsvarsminister har lovet at slå hårdt tilbage, bl.a. ved brug af luftvåbnet, hvis Nordkorea angriber igen.
Samtidig har Sydkoreas præsident, Lee Myung-bak, ført sig frem som en høg, der har opgivet tidligere tiders forsonlige solskinspolitik over for Nordkorea. Det vil derfor være svært for ham at overleve politisk, hvis han går med til at sætte sig ved forhandlingsbordet med Nordkorea, uden at modparten giver en undskyldning for dette års blodsudgydelser eller kommer med betragtelige indrømmelser.
Som den sydkoreanske avis The Korea Herald skriver i dagens avis: »Hvis Sydkorea i denne situation viser tilbageholdenhed, så vil det være det samme som at kapitulere«.
Sydkorea betegner dog gårsdagens militærøvelse som en rutineøvelse.
Repræsentanter fra den amerikanske hær har alligevel i de seneste uger sendt signaler til Seoul om, at krisen ikke må eskalere - uden at Washington dog har forsøgt at få Sydkorea til at stoppe sin militærøvelse.
Tidligere på måneden advarede USA's militære stabschef, Michael Mullen, om, at Seoul skulle være varsom med selv 'normale' øvelser på et tidspunkt, hvor spændingerne er så store.
Mange amerikanske politikere mener dog, ifølge Wall Street Journal, at militærøvelserne er nødvendige både for at afskrække Nordkorea og for at forberede Sydkorea på angreb fra nordkoreansk side.
Uenighed i FN
Kina, Nordkoreas vigtigste allierede, der har nægtet offentligt at gå i rette med den nordkoreanske regering for den aggressive opførsel.
»Ingen har ret til at prædike eller opfordre til konflikt eller krig, og ingen har ret til at forårsage blodsudgydelser mellem folk fra den nordlige eller sydlige del af halvøen,« siger viceudenrigsminister Cui Tiankai i en kommentar til den sydkoreanske militærøvelse.
FN-diplomater, der søndag mødtes i Sikkerhedsrådet, præsterede ikke at finde fælles fodslag i forhold til krisen på halvøen.
Rusland havde indkaldt til mødet i New York og fremlagde et forslag til en erklæring, hvori FN opfordrer både Syd- og Nordkorea til »at udvise maksimal tilbageholdenhed«. Men bl.a. USA, Storbritannien og Frankrig anså det for unfair, at begge lande tillægges lige stort ansvar for den spændte situation. De forlangte i stedet, at Nordkorea fordømmes for granatangrebet den 23. november og torpedoan-grebet i marts. Men det forslag modsatte Kina sig.

