Splittet tysk venstrefløj kan ikke enes om at vælte Merkel
Trods et parlamentarisk flertal har den tyske venstrefløj malet sig op i et hjørne. Det tyske valgresultat viser, at Socialdemokraterne fremover er nødt til at gentænke forholdet til den problematiske lillebror Die Linke
Die Linkes ledelse: Bernd Riexinger, Katja Kipping og topkandidaten Gregor Gysi (t.v.)efter valget i søndags.


 
	Reaktionerne på det tyske valg har været entydige: Med 41,5 pct. af stemmerne er Angela Merkel og CDU valgets store vinder, og dermed har tyskerne demonstreret en altovervældende opbakning til kansleren som den bedste betvinger af sydeuropæisk frådseri og gældsætning og som den mest nidkære forsvarer af tyske skatteyderes finanser. Derfor er det kun naturligt, at det er Merkel, der i øjeblikket overvejer, om det er De Grønne eller SPD, der skal agerer CDU’s juniorpartner i en ny tysk regering.

	Men der findes også en anden fortælling om den tyske stemmefordeling, der kaster et rød-grønt skær over valgresultatet: Den tyske venstrefløj har nemlig en uudnyttet mulighed for at danne flertal uden om Merkels mægtige kristendemokrater. Med 25,7 pct. til SPD, 8,6 pct. til Die Linke og 8,4 pct. til De Grønne har Tysklands rød-grønne blok en stemmeandel på 42,7 pct.

	Når to af partierne, SPD og De Grønne afviser Die Linke som koalitionspartner eller støtteparti og i stedet afsøger betingelserne for at blive juniorpartner i Merkels kabinet, skyldes det en dyb splittelse på den tyske venstrefløj, siger Henning Meyer, London School of Economics og medlem af det tyske socialdemokratis værdikommission.

	»Rent praktisk er der tale om, at Die Linke under indflydelse fra partiets egen venstrefløj indtager positioner, der gælder som absolut uspiselige for De Grønne og for SPD. Det gælder eksempelvis kravet om en opløsning af NATO samt en betingelsesløs modstand mod indsats af tyske styrker i udenlandske militæroperationer, også selv om de er udstyret med et FN-mandat.«

	Derfor har SPD ført valgkamp på at danne en regering bestående af socialdemokraterne og De Grønne, mens SPD’s slagne kanslerkandidat, Peer Steinbrück, har afvist ethvert samarbejde med Die Linke. De socialdemokratiske forbehold har efter valget fået ledende Linke-politikere til at opfordre SPD og De Grønne til at opgive modstanden mod Die Linke.

	»SPD har chancen for at sætte sig på kanslerposten og virkeliggøre dele af deres program,« sagde Linke-formanden Bernd Riexinger til den tyske tv-station n-tv.

	»Det hører med til en ordentlig omgangstone, at man i første omgang tilbyder at føre samtaler.«

	Han støttes af partiets grand old man, Gregor Gysi:

	»Jeg er sikker på, at dette valg er det sidste, hvor dørene lukkes,« siger Gregor Gysi.

	Umuligt samarbejde

	Partiet Die Linke blev dannet i 2007 som en sammenslutning mellem vesttyske fagforeningsmedlemmer og det socialistiske PDS, der efter Murens fald blev dannet på ruinerne af det østtyske socialistparti SED. Som reaktion på Gerhard Schröders arbejdsmarkedsreformer, valgte den daværende finansminister Oskar Lafontaine at forlade SPD i 2005.

	To år senere blev Lafontaine formand for Die Linke, der med skiftende held har forsøgt at stjæle utilfredse vælgere fra den socialdemokratiske storebror, hvilket yderligere har afkølet forholdet mellem de to partier, der konkurrerer om at være bannerfører for social retfærdighed i det tyske politiske landskab.

	Die Linke betragter SPD-politikken under Gerhard Schröder-æraen som et neoliberalt angreb på socialstaten, der i praksis har givet sig udslag i voksende ulighed og en udvidelse af den tyske lavtlønsektor. Af samme grund virker det utænkeligt, at Schröder-støtten Peer Steinbrück, der under den seneste store koalition fra 2005-2009 fungerede som finansminister under Merkel og deler en række af kanslerens syn på kriseforvaltningen, vil kunne leve med Die Linke som enten støtteparti eller regeringsmedlem.

	»Der er ganske enkelt en ballast i Die Linkes program, der på dette tidspunkt gør det umuligt for både SPD og De Grønne at arbejde sammen med Die Linke på et forbundspolitisk niveau,« siger Henning Meyer og peger samtidig på, at De Grønne efter søndagens valg nok en gang har peget på den manglende kritiske stillingtagen til DDR-tiden som en faktor, der udelukker partiet fra samarbejdet.

	Hos De Grønne og SPD regner man af samme grund Die Linke for at være populister, der ikke har taget et tilstrækkeligt opgør med de mest yderligtgående i partiet.

	»Både Socialdemokraterne og De Grønne ser ikke Die Linke som ét enkelt, men i praksis to partier. For det første har man de pragmatiske og regeringsansvarlige del af Linke, der primært er lokaliseret i Østtyskland, hvor man eksempelvis har deltaget i regeringerne i Brandenburg og Berlin. Den anden fløj er den hårde, ideologiske fløj, der delvist kommer fra kommunistiske platforme i øst og i de tidligere vesttyske delstater, hvor flere ideologiske venstrefløjspartier har samlet sig. Det er strukturelt problem, der har præget Linke i flere år,« siger Henning Meyer.

	Om fire år

	Mens sejrherren Angela Merkel i øjeblikket er gået i tænkeboks, hvad angår mulige regeringskonstellationer med enten De Grønne eller SPD, er de tyske venstrefløjspartier langsomt ved at vågne op til en erkendelse af, at noget er nødt til at ændre sig afgørende på den tyske venstrefløj, hvis man i fremtiden skal gøre sig forhåbninger om at bryde med Merkel-æraens konservative dominans.

	Ganske vist har SPD, De Grønne og Die Linke et uudnyttet flertal. Medregner man stemmerne fra de to borgerlige partier, Alternative für Deutschland og det tidligere regeringsparti FDP, der begge havnede under den tyske spærregrænse på fem pct. i den samlede optælling, har Tyskland stemt overvejende borgerligt.

	Også derfor mener Henning Meyer, at SPD er tvunget til at forholde sig positivt til forhandlingerne om en stor koalition. Tyskerne vil ganske enkelt ikke acceptere et flertal bestående af de tre oppositionspartier.

	Alligevel tydeliggør stemmefordelingen ved valget til den tyske forbundsdag ifølge en række tyske kommentatorer, at SPD er nødt til at gentænke sine forbehold over for det mindre venstrefløjsparti Die Linke. Partierne lever af rivaliseringen, men uden overvindelse af modsætningerne vil et formindsket SPD ikke i en overskuelig fremtid kunne regne med at danne et rødt kabinet.

	»Om fire år kan det muligvis komme på tale, men det kræver, at Die Linke skiller sig af med sine mest radikale synspunkter. I øjeblikket ser det ikke ud til at blive tilfældet,« siger Henning Meyer.

	 

