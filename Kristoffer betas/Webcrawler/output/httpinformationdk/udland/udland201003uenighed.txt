Uenighed om trusselsniveauet i Nordirland
Trusselsniveauet i Nordirland er lige så højt som inden fredsaftalen i 1998, siger Irlands justitsminister. Nej, den er ej, siger iagttagere


 Den seneste tids attentater i Nordirland udgør en trussel, der er »så farlig som på noget tidspunkt« under de 30 års sekteriske vold mellem de nordirske protestanter og katolikker. Så alvorligt ser Dermot Ahern, justitsminister i Irland, situationen i det tilstødende Nordirland, men iagttagere her mener, at han skyder noget over målet.
Justitsminister Aherns udtalelser faldt søndag efter en uge, hvor Nordirland havde været vidne til en genopblussen af volden.
Onsdag blev den 31-årige Kieran Doherty fundet nøgen, bagbundet, skudt gennem hovedet to gange og efterladt på en landevej uden for Londonderry, ikke langt fra grænsen til Irland.
Den republikanske udbrydergruppe Real IRA har taget skylden for drabet på Doherty, som var en af gruppens tidligere medlemmer. Drabet kom bare to dage efter, at en bilbombe med 113 kilo sprængstof eksploderede i byen Newry, ligeledes få kilometer fra grænsen til Irland.
»Mirakuløst«, som politiet betegnede det, blev ingen dræbt eller såret ved dette attentat, men det blev dog bemærket, at der var tale om det første, store bilbombeattentat i Nordirland i 10 år.
Oprørsgrupper samles
Den sekteriske vold i Nordirland sluttede formelt i 1998 med den såkaldte langfredagsaftale. Dermed krydsede Nordirland og omverdenen fingre for, at de borgerkrigslignende tilstande, der gennem 30 år havde kostet 3600 mennesker livet, var slut. Den sekteriske vold har i de forløbne 12 år været nærmest ikke-eksisterende, men inden for det seneste år har en række republikanske udbrydergrupper, såsom Real IRA og The Continuity IRA, igen grebet til attentater.
»Der synes at have været gjort bestræbelser de seneste måneder på at bringe disse grupperinger tættere sammen,« siger den irske justitsminister.
Medlemmerne af de forskellige grupperinger bevæger sig på kryds og tværs blandt hinanden og udveksler kampmæssig viden i en grad, der af Ahern bliver betegnet som »krydsbestøvning«.
Det, grupperne ønsker ved deres optrapning af volden nu, er, at »få de britiske tropper tilbage i Nordirlands gader og destabilisere bestræbelserne hos de politiske partier i Nordirland på at blive enige om en endelig fredsaftale«, siger den irske justitsminister.
Mark Simpson, ledende korrespondent for BBC i Nordirland, mener dog ikke, at udviklingen er så faretruende, som Dermot Ahern ønsker at gøre den til.
»Den brutale sandhed er, at hvis et større antal IRA-bombemænd og attentatmænd havde sluttet sig til The Continuity IRA og Real IRA i de seneste måneder, så ville der være blodigt bevis på dette rundt om i Nordirland nu,« hedder det i en kommentar fra Simpson mandag.
Samtidig påpeger han, at der i Nordirland i år blot har været to attentater med tilsammen tre døde. I eksempelvis 1989 dræbte IRA alene 53 personer - det var en om ugen.
Tommy McKearney, tidligere IRA-medlem, hvis livstidsstraf er blevet omstødt, siger til BBC, at den trussel, udbrydergrupperne udgør, er relativ lav.
»Der er ingen omsiggribende opstand i gang. Man må sige, at disse grupper mangler meget, hvad angår praktisk erfaring,« siger McKearney.
De fleste af de nye rekrutter, der forsøger at destabilisere Nordirland på et politisk kritisk tidspunkt for fredsprocessen, er småkriminelle, der aldrig tidligere har været involveret i den sekteriske vold.
Nogle af dem er endog så unge, at de ikke kan huske, hvordan Nordirland så ud, inden fredsprocessen gik i gang i 1990'erne.


