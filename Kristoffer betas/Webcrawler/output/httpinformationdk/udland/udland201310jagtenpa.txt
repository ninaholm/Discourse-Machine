Jagten på olie i Arktis fortsætter trods protest
Hverken Greenpeaces kampagne mod udvinding af olie i Arktis eller olieselskabernes frygt for dårlig omtale lader til at stoppe olie-jagten i Arktis
 
	Greenpeace-aktivister blev anholdt, mens de forsøgte at borde en russisk boreplatform i september. Flere selskaber har sat deres arktiske olieprojekter på pause af frygt for dårlig omtale, men det betyder langtfra, at jagten på olie slutter. Foto: Denis Sinyakov


 
	Med sagen om de 30 Greenpeace-aktivister, der sidder fængslet i Murmansk i Rusland på anden måned, har striden om den arktiske olie nået et nyt højdepunkt. Uviljen mod udvinding af olien synes så stor, at en del iagttagere har spået, at oliejagten i Arktis snart vil stoppe. Men den spådom synes indtil videre at bygge på løse forhåbninger.

	Flere af de største olieselskaber – Shell, Statoil, Total og Conoco-Phillips – har ganske vist nedjusteret eller udskudt efterforskningsboringer i Arktis i 2012 og 2013 netop med henvisning til faren for, at det risikerer at forvolde skade på selskabernes renommé.

	Og da det franske olieselskab Totals administrerende direktør, Christophe de Margerie, i september 2012 annoncerede, at Total ikke længere ville deltage i efterforskningen efter olie i Arktis, lod han forstå, at det netop var frygten for dårlig omtale, der var hovedårsagen.

	»Olie i Grønland ville være en katastrofe. Et udslip ville gøre alt for meget skade på vores selskabs image«, sagde han til Financial Times.

	Siden da har Shell efter en serie uheld ud for Alaska udskudt alle nye boringer nord for Alaska i hvert fald indtil 2014; det samme har ConocoPhillips. Og forsikringskoncernen Lloyd’s har i en advarende analyse understreget netop ‘reputational risks’ ved olien i Arktis.

	Dertil kommer, at udvindingen af olie og gas fra skiferlag i USA’s undergrund i stadig større grad gør USA selvforsynende med energi, og det kan svække lysten til at investere i Arktis, hvor omkostningerne til udvinding af olie er enorme.

	Bag al spektaklet

	Hvorfor er spådommen om det arktiske olieeventyrs død så formentlig overdreven? For det første har alle meldingerne om oliepause ud for Alaska midlertidig karakter. Shell har arbejdet videre ud for Alaska også i 2013, blot uden egentlige boringer. Total har droppet den arktiske olie – men ikke den arktiske gas. Statoil fastholder et ret højt udviklingstempo i de grønlandske, norske og russiske farvande.

	Statoil har i 2013 kastet sig over det isfyldte, svigefulde Okhotske Hav ud for Østsibirien, hvor 67 russiske oliefolk mistede livet, da olieplatformen Kolskaya sank i 2011. Maersk Oil lader også til at ville fortsætte efterforskning i Grønland.

	Det væsentligste tegn er dog, at alle meldinger fra de politiske beslutningstagere i de arktiske hovedstæder peger i retning af, at den folkelige modstand kun har overfladisk betydning. I Moskva, Oslo, Ottawa, Washington, Reykjavik og Nuuk udstedes jævnligt nye licenser, tilladelser og regulativer, der understøtter jagten på olie og gas.

	Flere tilløb i EU til modstand mod udvinding af den arktiske olie er blevet knust. For få dage siden kom det frem, at Storbritannien satser på en rolle som logistikcenter for den arktiske olie. I Moskva har man netop annonceret vældige skattelettelser, så både russiske og udenlandske selskaber animeres yderligere. Tankskibe fra det russiske Arktis kan nu sejle ad den stadig mere isfri sejlrute nord om Sibirien direkte til forbrugerne i Japan, Sydkorea og Kina. China National Petroleum Corporation konkurrerer i dag med BP, Statoil, ConocoPhillips, ExxonMobil og Total om de mest lukrative kontrakter i Rusland.

	I Norge er reglerne lempet, så olieboringer i Barentshavet kan ske i mere is end tidligere. Den nye grænse mellem Norge og Rusland i Barentshavet fra 2010 udnyttes for fuld kraft. I Alaska har olieindustrien fået skattelettelser i år, præcis som i Rusland. Washing-ton fastholder strenge sikkerhedskrav til olieselskaberne efter katastrofen i Den Mexicanske Golf i 2010, men egentlige forbud mod boringer i Arktis er ikke på tale.

	I Canada understreger den konservative Harper-regering ofte sin støtte til den arktiske olie, og olieudvindingen mellem isbjergene ud for Newfoundland fortsætter ufortrødent. ConocoPhillips og andre har i 2012 og 2013 fået nye licenser i det canadiske højarktis.

	Olie afgørende for Grønland

	Grønland fastholder også bestræbelserne på at få gang i olieudvindingen. Da den nye regering med Aleqa Hammond i spidsen trådte til i marts, blev der midlertidigt sat en stopper for udstedelse af nye olielicenser, men der er ingen planer om at afblæse jagten på olie og gas i de talrige felter, der allerede er udlejet til selskaberne.

	Tværtimod har den ny regering ofte understreget, at den er mindst lige så klar til at leve med de afledte risici som den tidligere regering. Beskatningen af olieselskabernes efterforskning giver allerede pæne indtægter, og egentlige oliefund kan vise sig afgørende for det grønlandske velfærdssamfund og for grønlandsk selvstændighed.

	Både de grønlandske politikere og et stort flertal af vælgerne har valgt at leve med risikoen for forurening. Alle ved, at effektiv oprydning efter et større olieudslip vil være næsten umuligt på grund af de ekstreme vejrforhold og de enorme distancer, men vældige områder både øst og vest for Grønland er nu skåret op i bevillinger til ConocoPhillips, Shell, Statoil, Cairn Energy, Husky, Dong, Maersk Oil og andre selskaber.

	Helt op til 77 grader nord har Grønland indbudt til efterforskning i det, der kan blive verdens nordligste offshore-felter.

	Oliejagten har afdækket et dilemma i forholdet mellem Danmark og Grønland. Grønlands ret til undergrunden blev slået fast i Selvstyreloven i 2009. Siden har Grønland også hjemtaget det fulde ansvar for, at selskaberne har beredskabet klar, hvis katastrofen sker.

	Dilemmaet består i, at regningen alligevel kan ende i København: I første omgang har olieselskabet ansvaret, hvis ulykken sker. Men hvis selskabet ikke kan, ikke har råd eller nægter at påtage sig ansvaret, lander ansvaret hos den danske regering, eftersom ansvaret for miljøet i havet uden for de helt kystnære områder i Grønland fortsat er et dansk anliggende. Risikoen er reel: Regningen til BP efter katastrofen i Den Mexicanske Golf i 2010 lyder foreløbigt på cirka 35 mia. dollar. Det er mere, end Grønland i dag kræver i sikkerhedskapital fra de selskaber, der vil bore ud for Grønland. Den danske presse spurgte i sommeren 2013 forsvarsminister Nick Hækkerup (S) til emnet, men Nick Hækkerup mente ikke, at det påhvilede ham at have en holdning. Beredskabet er Grønlands ansvar, påpegede han korrekt – selv om regningen kan ende i København. Og Danmark støtter fortsat Grønlands beslutning om at satse på olien.

	Den arktiske olie bliver altså stadig mere kontroversiel. Men såvel olieindustrien som de politiske beslutningstagere i Arktis virker stadig fast besluttede på at fortsætte jagten.

	 

Martin Breum er journalist, vært på DR2’s Deadline og forfatter til bogen ’Når isen forsvinder – Danmark som stormagt i Arktis, Grønlands rigdomme og kampen om Nordpolen’.

