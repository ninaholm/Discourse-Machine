Cypern kan hjælpe EU ud af Ruslands greb
Fundet af store mængder naturgas placerer miniputstaten Cypern midt i EU’s planer om at blive mindre afhængigt af russisk gas. Men den 40-år gamle strid om Cyperns tilhørsforhold blokerer for udvindingen


 
	Et energihungrende EU leder i disse dage efter alternative kilder til russisk olie og gas. Men måske findes en del af løsningen allerede i unionens egen baghave. I det østlige Middelhav har fundet af naturgas, blandt andet i farvandet omkring EU-landet Cypern, skabt håb for, at unionen kan blive mere selvforsynende. Udforskningen af havbunden er stadig på et tidligt stadium, forklarer Michalis Ioannou fra det cypriotiske udenrigsministerium.

	»Men jeg er sikker på, at EU gradvist vil forstå, at det østlige Middelhav bliver vigtigere og vigtigere for EU’s energisikkerhed.«

	En geologisk undersøgelse anslog i 2010, at der gemmer sig op mod 3.500 milliarder kubikmeter naturgas i et afgrænset område af det østlige Middelhav. Omkring halvdelen befinder sig ifølge Cyperns udenrigsministerium i den cypriotiske kontinentalsokkel.

	»EU er nødt til at se på mange forskellige muligheder i forsøget på at reducere vores energiafhængighed. Og her kan gassen fra det østlige Middelhav bestemt spille en vigtig rolle,« siger Annika Ahtonen, klima- og energiekspert ved den uafhængige tænketank European Policy Centre (EPC).

	Brat opvågnen

	EU’s afhængighed af russisk energi er kommet i fokus i forbindelse med unionens vaklende svar på Ruslands annektering af Krim. Ifølge Eurogas dækker Rusland omkring en fjerdedel af EU’s forbrug af gas, ligesom Europa udgør Ruslands største mar-ked for eksport af olie. Russerne har flere gange udvist vilje til at bruge energiforsyningen som diplomatisk skruetvinge. Blandt andet i 2006 og 2009, hvor ubetalte regninger i Ukraine førte til en afbrydelse af Ruslands forsyninger til det vestlige Europa.

	»Situationen på Krim var et wake up call til EU,« konstaterer Annika Ahtonen.  
	På Cypern har regeringen inddelt landets sydlige farvand i 13 blokke, hvor internationale energiselskaber leder efter olie og gas. Det amerikanske energiselskab Noble Energy fandt i oktober 2013 mellem 100 og 170 milliarder kubikmeter naturgas i en enkelt blok i det såkaldte Afrodite-felt. Det svarer nogenlunde til EU’s årlige import af russisk naturgas på 160 milliarder kubikmeter.

	Større mængder gas er også blevet fundet på Israels havbund. For at undgå syrisk og libanesisk farvand vil en eventuel rørledning fra det østlige Middelhav strække sig gennem det cypriotiske farvand og landjord i Tyrkiet, hvorfra gassen kan eksporteres til EU.

	Der er bare et enkelt problem. Udvindingen af gassen kan formentlig ikke begynde uden en løsning på det såkaldte ’Cypern-problem’. Et problem, der har savnet en løsning, siden Tyrkiet i 1974 invaderede Cypern for at forhindre, at Grækenland annekterede den lille ø.

	Siden da har græsk-cyprioterne i syd og tyrk-cyprioterne i nord levet på hver sin side af en FN-bevogtet bufferzone, der strækker sig gennem hovedstaden Nicosia. Indtil videre er alle forhandlinger om en genforening slået fejl. Men fundet af gas er en ny og muligvis afgørende faktor i forhandlingerne mellem de to sider af øen. Det forklarer politisk reporter på avisen Cyprus Mail, Stefanos Evripidou. For eksempel ser USA fundet som en mulighed for at øge samhandlen mellem Tyrkiet og Israel, hvilket formentlig vil kunne skabe mere stabilitet i regionen.

	»Selv Obama er begyndt at tale om Cypern. For et år siden vidste han ikke engang, hvor vi lå,« siger han.
	USA’s udenrigsminister John Kerry har haft møder med regeringerne på begge sider af Cypern, ligesom den amerikanske ambassadør på øen har været dybt involveret i forhandlingerne.

	Militære trusler

	Også Tyrkiet, som har stor indflydelse på det tyrkisk-cypriotiske lederskab, er interesseret i en løsning på Cypern-problemet, mener Stefa-nos Evripidou.

	»Før kunne Tyrkiet godt håndtere status quo. De var ligeglade med at blive beskyldt for at krænke et EU-lands territoriale integritet ved FN’s Generalforsamling hvert år. Men nu er Tyrkiet interesseret, fordi de også kunne tænke sig en andel i den gas,« siger han.

	Tyrkiet har truet med militær indgriben, hvis gassen i det cypriotiske farvand bliver udvundet uden at Cypern-problemet er løst.
	For græsk-cyprioterne vil investeringerne, der følger med en udvinding, bidrage gevaldigt til en genrejsning af landets økonomi, der har ligget med kølen i vejret, siden en bankkrise sidste år tvang øen til at låne 12,5 milliarder euro af EU, Rusland og Den Internationale Valutafond (IMF).

	 Det tyrk-cypriotiske lederskab i nord mener også at naturgasfundet har skabt større international interesse for at finde en løsning. Men den tyrkisk-cypriotiske repræsentant for udenrigspolitik, Özdil Nami, er bekymret for, at de to sider ikke får gang i forhandlingerne i tide.

	Efter underskrivelsen af en fælleserklæring i februar har øens ledere aftalt at mødes en gang om måneden, mens de respektive forhandlere mødes en gang om ugen.

	 Håndbremsen trukket

	Den naturgasreserve, som Noble Energy indtil videre har opdaget i Afrodite-feltet, vil kunne indbringe Cypern et beløb, der mere eller mindre svarer til de 12,5 milliarder euro, som republikken måtte låne i 2013. Trods de økonomiske incitamenter ser Hugh Pope, der er programleder ved International Crisis Group, ikke tegn på, at de to sider af øen er begyndt at nærme sig hinanden i forhandlingerne.

	»For et par år siden håbede vi alle, at det ville være en gulerod for begge sider,« siger Hugh Pope. »Men desværre har parterne i stedet forstærket konflikten til deres egen fordel.«

	Lederne fra de to sider af øen underskrev i februar en fælleserklæring om at nå frem til en løsning. Men intet af det, der bliver diskuteret, tyder på, at situationen har forandret sig, mener Hugh Pope.

	Han advarer om, at det i stedet kan ende med, at Cypern slet ikke kommer til at eksportere gas.
	»Så må de gøre noget andet med gassen og tjene færre penge. Sådan er historien om Cypern-problemet. Alle bærer byrden. Alle kører rundt med håndbremsen trukket,« siger han.

	Udvindingen af naturgas fra det cypriotiske Afrodite-felt forventes tidligst at kunne ske i år 2020-2021.

