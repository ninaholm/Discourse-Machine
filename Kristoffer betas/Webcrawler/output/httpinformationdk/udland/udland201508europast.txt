Europa: Stort EU-madspild kan undgås
Hvert år smider den gennemsnitlige europæer 123 kilo mad i skraldespanden. Næsten 80 pct. kan undgås, siger ny analyse


 Over 67 millioner ton. Så meget mad går hvert år til spilde hos forbrugerne i EU. Næsten 80 pct. af dette spild kan undgås.
Det fortæller en undersøgelse foretaget af forskere fra EU-Kommissionens Joint Research Centre og netop offentliggjort i Environmental Research Letters.Undersøgelsen har set på data fra seks EU-lande – heriblandt Danmark – og på det grundlag skønnet det samlede madspild i EU. De 67 mio. ton svarer til 123 kilo pr. EU-borger pr. år eller en tredjedel kilo om dagen. Det er en højere værdi end i tidligere opgørelser fra EU-Kommissionen og fra FN’s fødevare- og landbrugsorganisation FAO.
Værst af de seks undersøgte lande i den ny undersøgelse er Storbritannien, bedst til at udnytte fødevarerne er rumænerne – danskerne ligger i den pæne ende. Resultaterne afspejler ifølge undersøgelsen, at jo færre penge et lands befolkning har, desto bedre er de til at udnytte fødevarerne.
Forskerne noterer, at selv om mængden af kød, som går til spilde, er mindre end for andre produkter, så er det miljømæssige fodaftryk af kødspildet det største.
»Det er, fordi produktionen af kød er meget ressource-intensiv,« noterer mijøforsker Davy Vanham og hans kolleger i forskergruppen.
Madspildet indebærer bl.a. et tab af kvælstof , foruden fosfor og vand. Ifølge undersøgelsen svarer kvælstofspildet pr. indbygger til forbruget af kvælstof pr. indbygger i kunstgødning i Storbritannien og Tyskland tilsammen.
EU-parlamentet lægger for tiden pres på EU-Kommissionen om at inddrage et bindende mål for reduktion af bl.a. madspild på 30 pct. i 2025.

