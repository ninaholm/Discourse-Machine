Grækenland sidder fast i krisen
Ingen ved, hvad fremtiden vil bringe de gældsplagede grækere, men de fleste er enige om, at det næppe er noget godt. De græske politikere er mest tilbøjelige til at give udlandet skylden
I sidste uge demonstrerede græske lastbilchauffører mod den økonomiske hestekur ved at blokere motorveje omkring Athen og havnen i Piræus.


 Rettelse: Vi havde fået anført et forkert beløb på penge tilbageholdt af det græske skattevæsen. Det korrekte beløb er 156 mio. kroner.
Før eller siden må det gå galt for Georgios Papandreous Pasok-regering i Grækenland. Foreløbig er det lykkedes nogenlunde at leve op til betingelserne for lånepakken på 820 milliarder kroner, som giver trojkaen bestående af Den Internationale Valutafond, EU og Den Europæiske Centralbank indsigelsesret i forhold til den græske regerings politik, og at undgå omfattende sociale uroligheder.
Men ifølge flere iagttagere er det kun et spørgsmål om tid, før boblen brister.
»Stort set alle mener, at Grækenland ikke kan overleve i det lange løb uden at misligholde sin gæld. Ifølge den amerikanske tænketank Council on Foreign Relations vil Grækenland med 90 procents sandsynlighed gå bankerot i løbet det næste årti,« skriver James Mackintosh i Financial Times og tilføjer, at en græsk statsbankerot slet ikke ville være så usædvanlig:
»Ingen udviklede lande har siden tiden lige efter Anden Verdenskrig misligholdt deres gældsforpligtelser. Men i det 19. århundrede var det almindeligt, og eneherskere blev ofte betragtet som mere risikable end de bedste private låntagere. F.eks. misligholdt Spanien i 1800-tallet i otte tilfælde sin gæld til udlandet, mens det skete for Grækenland mindst fire gange.«
Champagne og anarkister
På en af Athens smarte barer, Gelée Royale, som tiltrækker et klientel bestående af politikere, advokater og mediefolk, er der stadig forholdsvis høj cigarføring. Baren har ansat en bidronning, Elvira, som spankulerer rundt på meget høje hæle og konverserer gæsterne:
»Før drak jeg champagne hver dag, men nu er det kun to gange om ugen. Selv folk med en meget høj indtægt kan ikke få et banklån nu,« forklarer den platinblonde champagnepige og indretningsarkitekt og ser ærgerlig ud.
Få hundrede meter længere nede ad gaden holder politiet og anarkisterne hinanden i skak ved indgangen til studenterkvarteret Exarchia. Det var her, at en ung betjent i december 2008 affyrede et varselsskud, som ramte og dræbte den 15-årige Alexis Grigoropoulos. Resultatet var flere ugers optøjer og knuste ruder overalt i byens centrum. Ifølge Nikos Konstandaras, redaktør på avisen Kathimerini, er begivenhederne i 2008 en del af forklaringen på, at protesterne mod de offentlige besparelser ikke har været mere omfattende:
»Reaktionen på drengens død var helt ekstrem. Selv anarkisterne blev skræmte over, at situationen udartede på den måde. Da tre mennesker så omkom i en brand i en bankfilial under protesterne i maj, mistede folk helt lysten til at gå på gaden. En af fagforeningslederne har netop udtalt, at der ikke er planer om en generalstrejke. Det er usædvanligt i et land med tradition for voldsomme demonstrationer, hvor mange har grund til at være utilfredse over, at politikerne og deres mange klienter har udplyndret staten og ødelagt lovlydige medborgeres fremtid,« siger Konstandaras.
Sko og fortrængninger
Premierminister Papan- dreou blev dog mødt af demonstranter, da han forleden fremlagde regeringens bud på en udvej i en tale i Thessaloniki. En 59-årig mand blev arresteret, fordi han kastede en sko efter regeringslederen, som bekræftede, hvad alle i forvejen ved: Situationen er svær, der skal træffes svære valg, og det bliver svære tider. Ifølge Spyros Economides fra Hellenic Observatory ved London School of Economics bliver den nærmeste fremtid ekstra svær:
»Blandt bankfolk og forretningsmænd er der ingen tiltro til, at Grækenland kan klare de næste måneder uden at misligholde eller omlægge sin gæld eller optage nye lån. Der er negativ vækst og faldende produktivitet, inflationen og arbejdsløsheden stiger. Der hersker en fornemmelse af, at uanset hvad man gør for at reducere de offentlige udgifter, vil det gå ud over skatteindtægterne og dermed evnen til at afdrage gælden,« siger Spyros Economides.
Forleden offentliggjorde Den Internationale Valuta- fond en rapport om implementeringen af den foreskrevne genopretningsplan. På grund af manglende skatteindtægter er regeringen nødt til at spare yderligere fire milliarder kroner på de offentlige budgetter i løbet af årets sidste måneder:
»Planens troværdighed afhænger helt og aldeles af evnen til at forbedre skatteindbetalingen,« hedder det bl.a. i rapporten, som også kritiserer oppositionspartierne for ikke at støtte planen:
»Ingen regeringer har nogensinde på en meningsfuld måde taget fat på problemerne omkring et grænseløst spild i den offentlige sektor og en skatteunddragelse af ufattelige dimensioner. Så det er kun godt, at der nu bliver stillet krav udefra, selv om de politiske partier, sågar også medlemmer af regeringspartiet Pasok, beskriver aftalen som en uønsket indblanding i græske forhold,« siger Spyros Economides og tilføjer:
»Det gør ondt at indse, at det var nødvendigt og på høje tid.«
Skal bekæmpe skattesnyd
Den Internationale Valuta- fond har sendt observatører til Grækenland, som skal overvåge bekæmpelsen af skattesnyd. I sidste uge havde Kathimerini en forside- historie, som illustrerer, hvad de er oppe imod: En ansat i skattevæsnet blev forleden taget på fersk gerning i at modtage 220.000 kroner i bestikkelse. Men politiets specialenhed, som efterforsker skattesvig og korruption, havde kun mærket en lille del af pengene, og derfor kan manden ikke tiltales i en straffesag:
»Der har udviklet sig et system, hvor kriminel adfærd sjældent bliver straffet. Og de etablerede partier modtager så mange penge i partistøtte (samlet 500 millioner kroner i 2009 og 290 millioner kroner 2010, red.), at de trods befolkningens utilfredshed ikke kollapser. De kan stadig købe sig til loyalitet,« vurderer Nikos Konstandaras.
Georgios Papandreou er på charmeoffensiv for at tiltrække udenlandske investorer:
»Vi yder en kæmpemæssig indsats i år for at sikre, at Grækenland på ingen måde risikerer at gå bankerot,« forsikrede han i sidste uge i New York.
En reform, som skal gøre det mindre besværligt at oprette og drive en virksomhed, træder i kraft i oktober. I næste uge kommer Kinas premierminister, Wen Jiabao, til Grækenland, hvor det kinesiske shippingselskab Cosco har foretaget store investeringer. Kinesernes tillid til grækerne er allerede svækket efter strejker blandt havnearbejdere og lastvogns- chaufførernes blokader, som skaber forsyningsproblemer i nogle dele af landet. Og nu venter Cosco på at få tilbagebetalt 156 millioner kroner, som det græske skattevæsen har tilbageholdt på grund af faldende indtægter:
»Regeringens indsats for at forbedre investerings- klimaet er prisværdig. Men det er åbenlyst, at landet knap nok er i stand til at holde på de investorer, som allerede er her,« siger Nikos Konstandaras.

