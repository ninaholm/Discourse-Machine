Svære forhandlinger i klimatruslens skygge
Med et bagtæppe af oversvømmelser og klimaskader i Ghana har verdens lande startet næste fase af maraton-forhandlingerne om en global klimaaftale
I september 2007 var Garu-Timpane-provinsen i Ghana ramt af oversvømmelser efter en voldsom tropisk storm. Nu er det afrikanske land vært for endnu en runde forhandlinger om en global klimaaftale.


 Det lignede næsten en iscenesat katastrofe, designet til at presse verdens klimaforhandlere til at levere resultater. 
I går, sammenfaldende med åbningen i Ghanas hovedstad Accra af endnu en forhandlingsrunde om en global klimaaftale, skulle digerne være åbnet på den store Bagre-dæmning på Volta-flodens øvre løb i Burkina Faso. Fra det overfyldte dæmningsbassin skulle enorme vandmasser være væltet med floden sydpå og have oversvømmet store landbrugsarealer og landsbyer i Ghana. I forvejen står landområder i det nordlige Ghana under vand som følge af den forstærkede nedbør, som disse års klimaforandringer udsætter dele af Vestafrika for.
Vestafrikanske medier havde allerede advaret om katastroferisikoen og udsigten til fødevaremangel, hvis endnu større områder blev sat under vand kort før høsten.
Syndfloden udsat
Men syndfloden er udsat. Fra Accra oplyser klima- og energiminister Connie Hede-gaard, der deltager i klimamødet, at myndighederne i Burkina Faso har besluttet ikke at åbne Bagre-dæmningens sluser nu. Man håber, dæmningen kan modstå presset fra de ophobede vandmasser en tid endnu. Antagelig til sidst i næste uge - hvor de mere end 1.600 forhandlere og lobbyister fra over 160 lande er færdige med denne etape af maraton-processen frem mod klimatopmødet i København i december 2009.
Men ifølge Connie Hedegaard leverer Vestafrika selv uden den ekstra oversvømmelse rigelig anskuelses-undervisning i den globale opvarmnings dystre virkninger på levevilkårene for nogle af verdens fattige. Ministeren har de seneste dage rejst i Mali, Burkina Faso og Ghana og samlet indtryk og modtaget vidnesbyrd om klima-krisen.
"I Vestafrika har man været vant til skift mellem tørke og oversvømmelser, men efter et slemt år har man kunnet se frem til, at der kom et bedre. Sådan er det ikke længere," siger Connie Hedegaard. 
"Ét budskab går igen fra de vestafrikanske ministre, ngo'er og andre, jeg har talt med: Alt er blevet uforudsigeligt. Regnen kan pludselig komme midt i den tørre periode og skylle såsæden væk. De afgrøder, man er vant til at bruge, kan ikke længere klare sig. Træerne står og dør - det, der for 15 år siden var skov, er nu savanne eller sand. I Mali har man tabt 30 pct. af afgrøderne. I Burkina Faso har man i nogle regioner 40-60 pct. mindre vand i reservoirerne, samtidig med at reservoiret bag Bagredæmningen er ved at sprænges."
Klimaforandringerne driver mennesker fra land-distrikterne mod byerne eller til andre distrikter, hvor der opstår konflikter om retten til græsningsarealer, vand etc.
"Både migrationsproblemet, konflikten om jord og sikkerhedsaspektet af klimaforandringerne får man tydelige eksempler på her, og det er i sig selv et stærkt signal til landenes forhandlere i Accra om, at nu må vi forlade fasen, hvor der snakkes, og se at komme over i fasen, hvor der handles," siger Connie Hedegaard, der sammen med Ghanas præsident, John Agyekum Kufor, talte ved åbningen af klimamødet.
Præsident Kufor gjorde opmærksom på, at et land som Ghana står til at miste 1.000 kvadratkilometer land ved kysten som følge af verdenshavenes stigen og oversvømmelser, hvis ikke opvarmningen bremses.
Bekymring efter Doha
Klimamødet løber frem til den 27. august. Der skal ikke træffes endelige beslutninger, men håbet er, at egentlige indholdsforslag til den forventede Københavner-aftale begynder at komme på bordet. 
Den afgørende barriere er fortsat uenigheden mellem klodens store CO2-udledere: På den ene side USA, hvis regering ikke vil påtage sig konkrete forpligtelser til CO2-reduktion, før store, fremvoksende økonomier gør det samme. Og på den anden side netop disse lande - Kina og Indien - som ikke er villige til at forpligte sig, så længe de, der er historisk ansvarlige for den globale opvarmning, ikke viser lederskab.
Iagttagere frygter, at det nylige sammenbrud i de globale frihandelsforhandlinger under Doha-runden kan lægge gift ud for klimadrøftelserne. Især stejlhed fra USA's, men også fra indisk side har effektivt væltet håbet om en global frihandelsaftale de nærmeste år, og nogle mener, at skuffelse og mistillid mellem parterne kan hæmme det internationale samfunds evne og vilje til at finde fælles fodslag og indgå kompromisser på klimaområdet. Samtidig indebærer stigende fødevare- og oliepriser samt økonomisk afmatning, at det politiske fokus kan blive drejet fra de langsigtede spørgsmål om klodens klima til de presserende økonomiske trængsler.
Men virkningen kan også blive den modsatte, siger Connie Hedegaard.
"Her i Ghana mærker man lige som andre steder hårdt, at olien stiger i pris, og det gør det alt andet lige mere interessant at gå efter alternativerne - her bl.a. solenergi. Det skaber motivation i den retning, klimaforhandlingerne skal gå," siger den danske minister.
Formanden for FN's klimapanel, Rajendra Pachauri, karakteriserede det i går over for CNN som "tragisk", hvis ikke de rige lande under de aktuelle forhandlinger tager skridt til effektiv handling.
"U-lande vil gøre, hvad de kan, men det blev i 1992 klart forstået og i FN's Klimakonvention nedfældet, at i-landene ville tage de første skridt. For at være ærlig: De har intet gjort. Det er virkelig tragisk," sagde Pachauri.
37 i-lande - USA undtaget - har formelt fulgt op på Klimakonventionen ved at forpligte sig til begyndende CO2-reduktioner via Kyoto-aftalen, der nu skal erstattes af Københavner-aftalen. Men klimapanelets formand minder om, hvor tidskrævende processen hidtil har været.
"Vi formulerede Kyoto-aftalen i 1997, men den blev først ratificeret i 2005. Det tog så lang tid at putte substans i noget, som vi var blevet enige om i 1992."
Efter den næste uges møde i Accra følger en central forhandlingsrunde i Poznan, Polen, til december og derefter - med flere etaper lagt ind på vejen - klimatopmødet i København.


