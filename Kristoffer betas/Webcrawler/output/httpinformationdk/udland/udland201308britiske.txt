Britiske illusioner om verdensmagt brister
Underhusets nedstemning af Camerons angrebsplaner mod Syrien er en sen erkendelse af en langvarig nedtur - der begyndte med verdenskrigene
 
	Der ligger mere end krigstræthed bag Underhusets beslutning om ikke at bakke op om David Camerons ønske om en militæraktion mod Syrien, skriver David Rehling.
	Foto: Scanpix


 
	Svidende nederlag for premierminister David Camerons konservative-liberaldemokratiske regering: 30 konservative og ni liberaldemokrater svingede over til Labour-oppositionen i afvisningen af Camerons planer om at gå sammen med USA i et angreb på Syrien som straf for den syriske regerings angivelige brug af giftgas mod civile i landets borgerkrig.

	Kun 272 parlamentsmedlemmer støttede Cameron. 285 var imod.

	Umiddelbart kan afvisningen ses som udslag af, at Underhuset ikke er overbevist om, at Syriens regering faktisk står bag giftgassen. Alt for mange husker endnu daværende Labour-premierminister Tony Blairs falske påstande om »irakiske masseødelæggelsesvåben« forud for invasionen af Irak i 2003. Blair har – som det hed i underhusdebatten torsdag aften – »forgiftet brønden« for nye militæraktioner bygget på mistanker. Hertil kommer – som fremdraget af Camerons kritikere i Underhuset – usikkerheden om, hvad et angreb på Syrien kan føre med sig. Men der lå noget mere bag Underhusets afvisning. Noget, som den britiske konservative finansminister, George Osborne satte ord på i går: »Der vil komme en national selvransagelse om vores rolle i verden.«

	Udsat erkendelse

	I en kommentar i The Guardian hedder det uden omsvøb: Det er »en længe udsat erkendelse af, at Storbritannien er mindre magtfuldt og mere fattigt, end det var, træt af krige og ikke stolt over at kæmpe i højere vægtklasser end sin egen.« Avisen Daily Mails kommentator Stephen Glover skriver om det britiske forhold til USA: »Vi skal ikke traske lydigt bagefter som den altid hengivne puddelhund (...) I 250 år var vi en global magt, men den tid er forbi (...) Lad os samle os om vore nationale interesser.«

	De blodige og bekostelige krige i Irak og Afghanistan synes at have vækket briterne til en barsk virkelighed: Deres land er ikke længere, hvad det var. Reelt begyndte den britiske nedtur allerede med Første Verdenskrig (1914-18), der drænede imperiet for blod og guld. I Anden Verdenskrig (1939-45) kunne briterne kun holde sig oprejst til sejren, fordi amerikanerne stivede dem af med lån, forsyninger og mandskab.

	Vendepunktet kan sættes til det, som daværende premierminister Winston Churchill betegnede som »den værste katastrofe og største kapitulation i britisk historie«: Overgivelsen af den britiske base i Singapore til japanske invasionsstyrker i februar 1942. Briterne blev afskåret fra deres eget imperium i Fjernøsten. Nu tog USA over som førende vestmagt.

	Bitter erkendelse

	Det var bittert for Winston Churchill at erkende. Men han trøstede sig med, at de to lande jo på en vis måde var ét – i kraft af sproget – og at de rent faktisk havde været det frem til den amerikanske uafhængighedskrig 1775-83. Meget sigende bærer et af Churchills bindstærke værker titlen: De Engelsktalende Folkeslags Historie.

	Churchills amerikanske samarbejdspartner, præsident Franklin Roosevelt påhørte i krigsårene venligt Churchills besyngninger af ’det særlige forhold’ mellem USA og Storbritannien. Men Roosevelt delte ikke sentimentaliteten, Roosevelt arbejdede målbevidst på at demontere det britiske imperium. Roosevelt var forarget over imperiets ideologi om den hvide mands byrdefulde pligt til at herske. Roosevelt havde dog ingen anfægtelser ved, at USA overtog imperiets profitable forretningsdele.

	Det var Churchills forhåbning, at der efter sejren i 1945 ville vente hans land en belønning for »at have været først og længst i krigen«, og at det ville lykkes at holde imperiet samlet. Ingen af forhåbningerne blev indfriet. Amerikanerne forlangte ubarmhjertigt deres krigslån tilbagebetalt. Det var med til at opbryde Pund Sterling-zonen og dermed det britiske økonomiske herredømme over imperiets medlemslande – en gevinst for dollarzonen og USA, som amerikanerne var meget bevidste om. Alligevel fastholdt den britiske herskende klasse forestillingen om ’det særlige forhold til USA’ – fordi illusionen løftede briterne ovenud af Europa. Deraf også meget af det britiske ubehag ved binding til EU. Den britiske illusion kunne være bristet, da USA ydmygede Storbritannien (og Frankrig) ved i 1956 at forhindre de to gamle kolonimagter i at tilbageerobre Suez-kanalen. Eller i 1982, da stærke kræfter i USA’s regering fandt det smartere at støtte Argentina i dets forsøg på at erobre de britiske Falklands-øer. Eller i 1983, da USA besatte Commonwealth-øen Grenada – uden at have orienteret London. Men briterne er hængt ved forestillingen om verdensmagt. I Afghanistan-invasionen 2001, i Irak 2003. I går meddelte Frankrigs præsident François Hollande, at det britiske nej til Syrien-angreb ikke vil afskære Frankrig fra at gå med USA. Frankrig nærer stadig illusionen om verdensmagt.

