Arbejdets trædemølle sikrer den grænseløse vækst
Engang arbejdede vi for at dække basale behov. Nu arbejder vi for at skabe nye arbejdspladser, så hjulene kan holdes i gang og økonomien voksende. Barcelona-konferencen for en økonomi uden vækst vil have os til at slappe lidt af
Konferencen om gr©°nser for v©°kst kontra menneskelig trivsel og lykke foregik i Universitat de Barcelonas s©jle°©omkransede smukke patioer med bl.a. font©°ner og appelsintr©°er. Her diskuterede de 380 deltagere fagligt, men de tog ogs? selv opvasken og sludrede over opvaskebaljerne om den mulige, forn©jelige fremtid, hvor ikke alt er fokuseret p? v©°kst, endnu mere arbejde og st©rre konsum.


 Etymologi er læren om ordenes oprindelse. Der er masser af økonomer, sociologer, økologer, ingeniører, men vist ingen etymologer til stede her på den internationale konference om opgør med vækstøkonomien, som afholdes på Barcelonas Universitet. Alligevel kommer det frem under en af de 27 workshops , at det spanske ord for at arbejde trabajar  har sin rod i den latinske betegnelse for 'tortur', 'lidelse'. Samme afledning gælder det franske travail. Det engelske labour har som bekendt både betydningen 'arbejde' og 'fødselsve', altså smerte.
Arbejdet blev altså oprindeligt anskuet som egnet til at pine og plage mennesker. Siden har synet på arbejde ændret sig flere gange i den vestlige kultur.
»Aristoteles sagde: 'Vi arbejder for at få fritid'. Nu siger man: 'Vi må arbejde for at skabe arbejde',« bemærker Tom Walker, initiativtager til det canadiske Work Less Institute of Economics og oplægsholder på Barcelona-konferencen. Hans landsmand, økonomen Peter Victor fra York University, formulerer et beslægtet paradoks:
»Engang arbejdede man for at producere det, som manglede. Nu er tingene vendt på hovedet. Hvis en ny produktionsvirksomhed skal etableres, siger politikerne: 'Den vil skabe arbejde'.«
Udsagnene illustrerer den 'arbejdets trædemølle', som er et centralt tema på konferencen, og som er både en konsekvens af og forudsætning for den grænseløst voksende økonomi. Den onde cirkel - som indtil for nylig var en god cirkel - ser ifølge fagfolk som den britiske økonom Tim Jackson således ud:
Mennesket har altid måttet arbejde for at sikre overlevelse: brød på bordet, tøj på kroppen, tag over hovedet. I den moderne økonomi arbejder man for at få penge, så man kan købe sig til maden, klæderne, boligen osv. Virksomheden, hvor man arbejder, skal hele tiden skabe overskud for at kunne betale afdrag og renter på lån til banken, give udbytte til aktionærer samt investere i produktivitetsforbedringer, der kan sikre mulighed for fortsat overskud.
Produktivitetsforbedringerne handler om at skabe større produktion pr. ansat og arbejdstime, hvilket muliggør lavere priser på de producerede varer og dermed større forbrugerefterspørgsel, større varesalg, vækst i virksomhedens omsætning og indtjening. Ekspansionen bliver selve forudsætningen for at kunne holde mennesker i arbejde, for med voksende arbejdsproduktivitet vil en konstant varemængde kunne fremstilles af stadig færre hænder.
Ekspansion eller kollaps
Virksomhed og lønmodtagere har altså fælles interesse i vækst: Jo mere virksomheden kan producere, og jo mere lønmodtagerne kan aftage som forbrugere, desto bedre muligheder er der for at sikre virksomhedens lønsomhed og dermed medarbejdernes fortsatte ansættelse og løn.
I denne proces er markedet for længst blevet mættet med de livsnødvendige fødevarer, klæder og boliger. Nu produceres og arbejdes der ikke længere for basale behov, men for at holde hjulene i gang og arbejdspladserne intakt. Forbrug - voksende forbrug - bliver en samfundsnyttig handling. »Sving kreditkortet - hjælp økonomien«, appellerer finansministrene. Af samme grund bliver det at arbejde meget - arbejd gerne et par timer mere eller nogle år ekstra - en samfundsdyd, fordi indtægten er forudsætning for mere forbrug.
Lever man ikke op til dette samfundsansvar, svigter salget, og virksomhedernes indtjening falder med lønnedgang og afskedigelser til følge - med begge dele som forstærkende faktorer for nedturen, fordi forbrugsevnen daler. Tilmed vokser de offentlige udgifter, parallelt med at skattebetalingerne skrumper. Recession og underskud banker på.
»Den kapitalistiske model har ikke nogen enkel vej til stabile forhold. Dens naturlige dynamik skubber den mod en af to tilstande: ekspansion eller kollaps,« anfører Tim Jackson, medlem af den britiske regerings Sustainable Development Commission og forfatter til bogen Prosperity without growth.
At modellen er så ustabil og jævnligt kriseplaget, er ét problem. Et andet, som er i centrum for oplæg og diskussioner på Barcelona-konferencen, er, at selv når den virker, er modellen ikke længere konstruktiv eller holdbar.
Lykken er...
Én faktor er den økologiske: Planetens truede bæreevne tilsiger, at materiel produktion og forbrug i den vestlige verden skal ned, ikke længere op. Og dét har konsekvenser for arbejdet.
»Hvis vi bliver ved at øge produktiviteten i erhvervslivet, kan vi kun sikre bæredygtigheden ved at arbejde mindre,« siger civilingeniør, lektor emeritus ved DTU Jørgen Nørgård i den workshop, der handler om praktisk omstilling til en økonomi uden vækst.
Han fortæller, hvordan kirken i Europa i 1500-tallet begyndte at opdrage folk til at arbejde hårdere og længere. Arbejdstiden nåede et maksimum i 1800-tallet, og derefter indledtes en lang periode med nedtrapning via bl.a. fagforeningers indsats, kulminerene i 1920'erne, hvor voksende produktivitet blev vekslet til mere fritid. I 1933 var Kongressen i USA på nippet til at vedtage en sænkning af arbejdsugen fra 40 til 30 timer, men blev i sidste øjeblik bremset af industrien.
»Det blev vendepunktet, hvor man skiftede fra en strategi med at dele arbejdet til en vækststrategi med at skabe mere arbejde. Dermed blev det også fødslen for vor tids forbrugerisme,« siger Jørgen Nørgård. Problemet er, at dagens meget arbejde og den ledsagende høje indkomst ikke længere giver øget menneskelig trivsel.
Daniel O'Neill, økonom ved University of Leeds, er en af dem, der med grafer fra mange lande illustrerer, hvordan indkomstens stigning over et vist niveau ikke ledsages af stigning i menneskelig lykke. Antagelig fordi de basale behov, der får mennesker til at trives, er opfyldt ved det pågældende niveau.
En undersøgelse blandt 1.000 amerikanske kvinder  af psykolog og nobelpristager Daniel Kahneman, viser, at arbejde er den af en række aktiviteter, som lægger beslag på mest tid, men giver mindst lykkefølelse. Det, der gør de interviewede mest lykkelige- sex, samvær med venner, spise middag m.m. - er til gengæld noget af det, der bruges mindst tid på. I undersøgelser fra USA, Australien, Tyskland, Storbritannien og Canada fortæller en stigende andel af befolkningerne om stress, og danske undersøgelser med start i 1960'erne fortæller, at stadig flere danskere foretrækker mindre arbejde og samme løn frem for mere i løn og samme arbejdstid. I 2007 var det over 70 pct., der gerne ville gå ned i tid og give afkald på lønstigning.
Træng markedet tilbage
Blandt konferencens deltagere er konklusionen klar: På en klode, der kræver mindre produktion og forbrug i de rige vestlige lande, må vi også indskrænke den enkeltes lønarbejde målt i tid. Kortere individuel arbejdstid vil være godt for miljøet, for trivslen, for deling af arbejdsmængden med de arbejdsløse og for tilbagerulningen af markedsøkonomiens dominans over tilværelsen.
»Fra frie markeder til frihed fra markedet« står der i Barcelona-konferencens program, som også citerer den franske filosof André Gorz: »Jo mere vi udvider den aktivitetssfære, hvorom vi kan sige 'Dette er ikke til salg', eller 'Dette kan jeg ikke sætte en pris på', desto rigere bliver vore individuelle og sociale liv.«
Jørgen Nørgård taler i sit oplæg om at genvinde kontrol over tiden og tilværelsen ved at udvide den pengeløse 'amatørøkonomi', der i dag skrumper til fordel for markedsbaseret professionalisering: Madlavningen, børnepasningen, ældreplejen sundheden etc.
»Amatørøkonomien har høj produktivitet med hensyn til at skabe lykke og tilfredshed. Mennesker kan simpelthen godt lide at gøre det, de godt kan lide - fremfor at gøre, hvad de får besked på,« siger han.
Den tyske arbejdsmiljøforsker Linda Nierling fra Forschungszentrum Karlsruhe understreger, at det kræver politiske initiativer:
»Det betalte lønarbejde er stærkt forankret i lovgivningen og økonomien. Vi mangler at etablere tilsvarende anerkendelsesstrukturer for det ubetalte arbejde.«
På konferencen oplever man, at deltagelse i amatørøkonomien kan bære lønnen i sig selv. Ikke bare er hele seancen forberedt af frivillige, ubetalte aktivister - studerende, forskere, øko-samfundsfolk - de 380 konferencedeltagere står selv for bl.a. opvasken. I Barcelonas Universitets solbeskinnede, grønne patioer sludrer man over baljerne og viskestykkerne om den mulige, fornøjelige fremtid. Man ved, hvordan den kan se ud. Om man kan komme derhen, står mere åbent.

