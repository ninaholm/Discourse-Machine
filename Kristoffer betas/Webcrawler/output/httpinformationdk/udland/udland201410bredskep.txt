Bred skepsis over for USA’s nye luftkrig
Trods bred folkelig opbakning til luftbombardementer tror få i USA, at Islamisk Stat vil kunne besejres. Indsigelser mod præsidentens strategi kommer fra Pentagon, tidligere regeringsembedsfolk og uafhængige forskere
Antikrigsaktivister prote-ste-rer foran Det Hvide Hus i Washington mod de amerikansk ledede bombeangreb mod Islamisk Stats tilholdssteder i Syrien og Irak. Hvorfor er Nobels fredsprisvinder, Obama, gået i krig, spørger de?


 Der er intet usædvanligt i, at den amerikanske befolkning slutter op om landets præsident, når han giver de væbnede styrker ordre til at angribe mål i udlandet. Det gjaldt for George W. Bush efter invasionen af Afghanistan i 2001 og Irak i 2003, og det gælder i dag for præsident Barack Obamas luftangreb mod Islamisk Stats (IS) styrker i Irak og Syrien.
Ifølge en meningsmåling fra Wall Street Journal støtter 71 pct. af amerikanerne bombardementer i Irak, mens 65 pct. bakker op om angreb mod IS-mål i Syrien.
Men til forskel fra de tidligere krige findes der udbredt skepsis i forsvaret, blandt erfarne og kyndige iagttagere og selv langt inde i regeringen over for, hvorvidt Obamas strategi og slutmål – at tilintetgøre Islamisk Stat – er realistiske, endsige mulige at virkeliggøre.
I meningsmålingen betvivler hele 68 pct. af de udspurgte amerikanere, at Obamas strategi lykkes. Og listen over pensionerede officerer, tidligere medlemmer af hans regering samt eksperter på universiteter og tænketanke, der deler denne skepsis, vokser dag for dag.
Alt imens fortsatte IS-styrker i denne weekend en militær offensiv mod kurdiske byer langs den syrisk-tyrkiske grænse til trods for luftangreb gennemført af USA og arabiske medlemmer af den 55 lande store koalition.
I sidste uge kom det endda til voldsomme demonstrationer mod bombardementer af IS-styrker i områder kontrolleret af andre syriske oprørsgrupper, der frygter, at den amerikansk-ledet luftoffensiv vil styrke deres hovedfjende, præsident Bashir al-Assad.
The Syrian Observatory for Human Rights rapporterer desuden, at oprørere fra andre islamistiske grupper deserterer til Islamisk Stat, der ikke har kvaler med at rekruttere nye krigere.
Selv syrere, der lever under Islamisk Stats brutalt undertrykkende styre, skal ifølge en kilde kontaktet af The Financial Times i provinsen, Deir Ezzor, være begyndt at udtrykke sympati for de islamistiske krigeres situation under bombardementerne.
Kongressen tier
De folkevalgte i Washington D.C. har generelt afholdt sig fra åben kritik af Obamas nye krig i Irak og Syrien. En formel godkendelse af den væbnede intervention i Irak og Syrien er endda blevet skrinlagt af Kongressen, selv om det er i strid med en lov fra 1973 (War Powers Resolution).
I opløbet til midtvejsvalget til Kongressen 4. november er luftkrigen mod IS kun et kritikpunkt for republikanske kandidater, der mener, at præsident Obama og demokraterne er for blødsødne. I valgkampe til Senatet i flere delstater hænges demokrater ud for at være for blødsødne over for terrortruslen mod USA. Eksperter har derimod fremlagt seriøse indsigelser mod en eksklusiv anvendelse af våbenmagt. Deres kritik fremhæver dels det udsigtsløse i at begrænse offensiven mod IS til luftbombardementer, dels de utilsigtede konsekvenser af en intervention i den syriske borgerkrig og efterlyser samtidig et realistisk slutmål.
»Siden 2001 har vi lært, hvor meningsløst det var at tro, at vi kunne tilintetgøre al-Qaeda og Taleban. De eksisterer stadig og deres indflydelse er faktisk vokset,« skriver Micah Zenko, seniorforsker hos det Udenrigspolitiske Selskab i New York, i en nylig analyse.
Zenko fortsætter: »Det er derfor yderst tvivlsomt, om Obama-regeringen kan opfylde sit strategiske mål om at udrydde Islamisk Stat og fjerne truslen mod USA. Nogle gange virker det som om det eneste, præsidenten har lært siden 2001, er at undgå at indsætte landstyrker i krige mod terroristgrupper,« bemærker Zenko.
Zenko tilføjer, at han har talt med snesevis af højtstående medlemmer af Obamas regering, og ingen tror, at IS kan andet end inddæmmes som bevægelse på kort sigt og måske svækkes på lang sigt.
Pentagon tøver
I amerikanske militærkredse frygter man på den anden side, at præsidentens uvilje mod at indsætte landstyrker kan føre til en lang og udsigtsløs luftkrig med stigende antal civile tab, hvilket på et tidspunkt kan vende den offentlige opinion i allierede lande, ikke mindst i den muslimske verden.
Hærchefen Ray Odierno har sagt, at IS kun kan blive »tilintetgjort« ved at anvende landstyrker. Den øverstbefalende for USA’s styrker i Mellemøsten og Centralasien, general Lloyd Austin, skal have opfordret præsidenten til at indsætte specialstyrker. I Pentagon frygter man ifølge pensioneret flådeofficer Seth Cropsey at få lagt hele skylden for en mislykket luftkrig på militærets skuldre.
»Hvad gør vi, hvis et kampfly bliver skudt ned, og piloten er i stor fare for at blive taget til fange,« spørger Cropsey i en kronik i Wall Street Journal.
»En redningsaktion vil være yderst risikabel. Kamphelikopterne kan blive skudt ned.«
Hvad med genopbygningen
Kendere af Mellemøsten er stærkt bekymret for alle de utilsigtede konsekvenser, der følger af at indlede en krig i en region, hvor en gruppe anses for fjende en dag og allieret den næste dag.
Aron David Miller, seniorforsker ved Woodrow Wilson Center i Washington, ser for sig et USA og dets vestlige allierede, der bliver trukket ned i det syriske hængedynd.
»Det bliver en glidebane,« skriver Miller i webmagasinet Foreign Policy. »Ikke alene vil vi blive trukket ind i en væbnet konflikt med al-Assad, vi vil pludselig stå med hele ansvaret for at genopbygge – ja, skabe – et nyt Syrien. Obama hævder, at vi slår til mod IS for at beskytte USA. I sidste instans kan det ende med, hvad han altid har søgt at undgå: genopbygning af Syrien som i Afghanistan og Irak.”
Ifølge Aron David Miller er Islamisk Stat ikke det egentlige problem, blot symptomet på manglende god regeringsførelse i to sammenbrudte stater, Irak og Syrien. Det er i dette tomrum, IS er opstået og den endelige løsning må derfor være at genskabe en irakisk enhedsstat og finde en troværdig erstatning for Assad. Et andet synspunkt forfægtes af Daniel Benjamin, tidligere udenrigsminister Hillary Clintons rådgiver i terrorisme. Han mener, at truslen fra IS mod USA er overdrevet og derfor ikke berettiger anvendelse af våbenmagt.
»Islamisk Stat er udtryk for en islamisk opstand, der ikke er rettet mod USA,« skriver Benjamin i Time Magazine.
»Men angrebet på IS vil skabe sympati for organisationen blandt islamister og få den og andre grupper til at vende sig mod Vesten. Slutresultatet bliver, hvad Obama har søgt at undgå: terrorhandlinger mod USA.«

