Obamas græsrødder skal lægge pres på Washington
Uden historisk fortilfælde danner USA's næste præsident sin egen aktivistgruppe. 'Organizing America' vil få til opgave at holde kontakten ved lige med Obamas hær af frivillige og mobilisere dem omkring specifikke initiativer
Opbakningen til Barack Obama var stor under valgkampen, og den er ikke mindre nu, hvor tusindvis af tilhængere tager opstilling i Washington for at fejre indsættelsen af USA-s 44. præsident i morgen.


 WASHINGTON - I Obama-ekspressens spisevogn lørdag eftermiddag havde den tidligere præsidentkandidats rådgivere samlet en lille gruppe tilhængere, som lige fra starten havde troet på hans præsidentpotentiale og arbejdet dag ud og dag ind.
Nu var det tid til at takke dem. Barack Obama og hans hustru Michelle entrerede togvognen og omfavnede mænd og kvinder fra stater som New Mexico, Montana og Ohio. En herre ville ikke slippe den kommende præsidents faste favntag. 
"Det er på grund af din kone, at jeg står her i dag," sagde Obama til ham.
Efter at have fået et stort knus af Obama græd en kvinde uophørligt af glæde. For de tidligere Obama-frivillige var det et rørende gensyn. Deres mand - ham, de havde lært at kende gennem tykt og tyndt - var ligesom hans berømte forgænger og ideal Abraham Lincoln på en historisk rejse i et tog fra Philadelphia til USA's hovedstad for at blive indsat som USA's 44. præsident.
En af de ting, USA's næste præsident for alt i verden vil undgå, er at blive isoleret i Det Hvide Hus og miste kontakten til den revolutionære bevægelse af millioner af amerikanere, som bar ham til Washington på en bølge af håb om forandringer efter otte skuffende år med en republikansk præsident.
Uundværlige græsrødder
Et af de spændende spørgsmål er, hvad disse ivrige og håbefulde amerikanere skal gøre, når deres mand er i Det Hvide Hus. På samme tidspunkt som sejrstoget rullede gennem Baltimore lørdag udsendte den stadig eksisterende Obama-kampagne i Chicago via e-mail til 13 mio. amerikanere en videotale af Obama, hvor mysteriet blev løst.
"I har bygget den største græsrodsbevægelse i historien og bestemt vort lands fremtid," sagde Obama. "Denne bevægelse er så vigtig, at vi ikke kan lade den gå i sig selv. Derfor har jeg besluttet at grundlægge en organisation 'Organizing America', som vil fortsætte arbejdet ... med at bibringe forandringer."
Obama fortsatte: "Joseph Biden og jeg vil samarbejde med Kongressen for at gennemføre forandringerne i Washington. Men vi kan ikke gøre det uden Jer. De forandringer, vi har kæmpet så hårdt for, vil aldrig blive til virkelighed, med mindre almindelige amerikanere engagerer sig, og tilhængere som I tager initiativet."
I særdeleshed opfordrede Obama sine tilhængere til at involvere sig i emner som løsningen af den økonomiske krise, gennemførelsen af en sygesikringsreform, afslutningen af krigen i Irak, bestræbelser på at finde alternative energikilder og beskyttelsen af miljøet.
Behersket optimisme
Trods den alvorlige økonomiske og finansielle krise og jævne familiers usikkerhed om fremtiden virker stemningen i Washington og landet rundt overraskende optimistisk. I en meningsmåling offentliggjort i går i The New York Times giver 80 pct. af de udspurgte udtryk for optimisme om de næste fire år under Obama. Over halvdelen af John McCains tilhængere på valgdagen deler dette syn.
Samtidig lever befolkningen ikke i en drømmeverden. De forstår, at det vil tage tid for den nye præsident og hans regering at løse de store problemer. Et klart flertal giver i meningsmålingen Obama to år til at håndtere de tre største udfordringer - økonomien, krisen i sundhedssektoren og tilbagetrækning af kampstyrkerne fra Irak. Efter udløbet af hans første embedsperiode i 2012 forventer de tydelige forbedringer.
Dette realistiske budskab om grænserne for en ny præsidents magiske evne til at fremtrylle hurtige forandringer har Obama slået på siden sin valgsejr. Og tilsyneladende er det sivet ind.
I de sidste to måneder er det endvidere gået op for hans politiske rådgivere, at den nye præsident næppe kan gennemføre de nødvendige radikale forandringer af det amerikanske samfund alene med opbakning fra det demokratiske flertal i Kongressen og med hjælp fra moderate republikanere. 
Allerede inden sin tiltræden i morgen er der antydninger af modstand i Obamas eget parti og i oppositionspartiet mod den økonomiske pakkes størrelse. Slåskampen om en klimalov midt i en økonomiske krise er allerede begyndt.
Forholdet til partiet
Det er bl.a. på den baggrund, at man skal forstå Obamas beslutning om at formalisere sin forbindelse til bevægelsen ved at danne 'Organizing America' - en politisk aktivistgruppe uden fortilfælde i amerikansk præsident-historie. 
Andre præsidenter har fået politisk opbakning til progressive reformer fra folkelige bevægelser. Uden bevægelsen mod slaveriet ville Lincoln aldrig have kunnet forbyde institutionen. Franklin Roosevelts sociale reformer blev understøttet af fagbevægelsen og Lyndon Johnsons borgerretighedslove af den overvejende sorte borgerretsbevægelse.
Obamas 'Organizing America' vil ansætte flere hundrede politisk aktivister, af hvilke mange arbejdede fuldtids for hans valgkampagne. Ifølge The Los Angeles Times i går diskuterer man et årligt budget på 75 mio. dollar, der skal indsamles fra de 13 mio. mennesker på email-listen. Tidligere kampagnechef David Plouffe og hans nærmeste medarbejdere vil angiveligt overtage ledelsen af aktivistgruppen.
Både internt og blandt tidligere Obama-frivillige har der i de sidste to måneder udfoldet sig en heftig debat om, hvorvidt bevægelsens mundstykke, 'Organizing America', skal arbejde uafhængigt af det demokratiske parti eller om det skal integreres i det demokratiske partis landskomité. 
Man har i sidste ende besluttet at gøre aktivistgruppen til en afdeling i komitéen.
"Det er problematisk at underlægge gruppen det demokratiske parti," siger Tony Mack, den tidligere leder af Obama-kampagnen i Cambridge, Massachusetts. "Mange af de frivillige er ikke demokrater. De kan være partiuafhængige og republikanere."
Nogle Obama-frivillige ønsker også at fortsætte græsrodsarbejdet med en vis grad af uafhængighed af præsidenten. "Ikke alle ønsker at blive dikteret til," siger Mack.
Aktivistgruppens forhold til selve det demokratiske parti kan også blive problematisk. Nogle lovgivere vil muligvis se Organizing America som en 'trojansk hest', som primært har til formål at fremme præsident Obamas politiske program. Han vil f.eks. kunne bruge sine tilhængere i bevægelsen som et effektivt våben mod demokratiske lovgivere i Kongressen, der modsætter sig dele af hans lovgivningsprogram. Navnligt konservative demokrater vil føle sig udsat.

Følg med i dækningen af Obamas indsættelse på www.luftskibet.information.dk

