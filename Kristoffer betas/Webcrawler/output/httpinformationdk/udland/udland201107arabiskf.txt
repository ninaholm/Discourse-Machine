Arabisk forår er blevet hed højsommer
Overalt i Mellemøsten kom det i går til uroligheder og demonstrationer mest voldsomt i Syrien, der oplevede de hidtil største masseprotester over hele landet, men regimet har bevaret kontrollen
Aktivister i Hama har indtaget tårnet på byens centrale plads med en transparent, der på arabisk og engelsk takker tv-satellitkanalen al-Jazeera. Regimet har beskyldt al-Jazeera for at være en del af den påståede 'udenlandske konspiration, der går zioniosterne og amerikanernes ærinde', og Syriens forhold til Qatar, al-Jazeeras base, er under frysepunktet. Hama er blevet det symbolske fokus for den syriske opstand på grund af byens historie som stedet, hvor Bashar al-Assads forgænger og far, Hafez al-Assad, i 1982 nedkæmpede et oprør, iværksat af Det Muslimske Broderskab, hvor mindst 10.000 — nogle siger 30.000, andre 40.000 — indbyggere blev dræbt og den ældste del af byen lagt i ruiner. I går demonstrerede skøns-mæssigt 150.000 i Hama, mens militærets kampvogne var posteret i byens periferi.


 BEIRUT Som fredag eftermiddag skred frem opdateredes meldingerne om tabstal i de syriske urocentre: Fire dræbte, 12 dræbte, i skrivende stund (19.30 lokal tid) er 17 eller 19 dræbt i demonstrationer, der ifølge 'Komitéen til Koordinering af Protester' er de hidtil mest omfattende, siden Det Arabiske Forår nåede Bashar al-Assads arabiske republik midt i marts.
Optagelser fra mobiltelefonkameraer af menneskemængder i de syriske byer, af demonstranter, der blev sparket og slået, og situationer hvor der blev skudt med skarpt i Homs og i Damaskus' forstæder, men ikke i 'symbol'-byen Hama, dominerede Al Jazeeras dækning fra Beirut, da de fleste udenlandske medier stadig er udelukket fra at arbejde i Syrien.
Denne fredag blev foråret til hed højsommer også i andre dele af Mellemøsten: Ud over protesterne i Syrien kom det til uroligheder og demonstrationer i Jordan, Egypten, Tunesien og Yemen.
Som et varsel om øget vestlig indblanding anerkendte USA's regering hen på eftermiddagen det libyske oprørsstyre (Det Nationale Overgangs-Råd) i Benghazi som Libyens »legitime regering«. Den libyske diktator, Muammar Gaddafi, er således nu også formelt international paria, hvilket kan tyde på, at NATO forbereder tiltag, der kan afslutte den nuværende udmattelseskrig mellem oprørere og Gaddafi-styret i Tripoli.
Clinton skærper tonen
Libyen er af vital betydning for Europas gasleverancer, og flere store europæiske olieselskaber har penge i klemme. Annonceringen af oprørsregeringens nye status kom efter et topmøde i Tyrkiet (der ligeledes har interesser i Libyen), hvor 30 lande tilsluttede sig anerkendelsen af oprørerne.
Om den formelle diplomatiske anerkendelse af de libyske oprørere er et varsel om indblanding i Syrien er umuligt at sige. Syriens præsident Bashar al-Assad blev i tirsdags kaldt 'illegitim' af USA's udenrigsminister, Hillary Clinton, dog uden at hun krævede hans afgang. Elie Chalhoub, chefredaktør på den Syrien-venlige Beirut-avis, al-Akhbar, mener ikke, der er en sammenhæng:
»Libyens Gaddafi har reelt været udelukket fra det internationale selskab siden februar,« siger han, »hvorimod det ikke er i Vestens interesse at ekskludere det syriske regime fra det internationale samfund.«
Ikke desto mindre skærpede Hillary Clinton i går tonen, da hun kommenterede de aktuelle uroligheder i Syrien med en erklæring om, at at landet »ikke kan vende tilbage til den tilstand, der herskede før demonstrationerne blev indledt«. USA har pustet til modstandsviljen, der ellers så ud til at være svindende, ved at sende sin ambassadør, Robert Ford, til Hama i begyndelsen af juli et træk, der ses som amerikansk opbakning til modstanden mod regimet.
I går var 150.000 på gaden i Hama. Det er færre end for en uge siden, men stadig en betydelig mængde, ikke mindst i betragtning af at militærets kampvogne var udstationeret ved alle indfaldsveje til byen.
Kaos i administrationen
Gårsdagens demonstrationer, hvor syrere gik på gaden med krav om al Assad-regimets afgang, frie valg og løsladelse af de indtil videre 15.000 politiske fanger, der angiveligt er anholdt siden urolighederne begyndte midt i marts, blev kaldt 'et vendepunkt' i revolten på grund af antallet af protesterende. Men et vendepunkt for de nuværende magthavere er der ikke tale om Bashar-regimet har stadig overordnet kontrol med landet som helhed.
Men at regimet har den overordnede kontrol betyder ikke, at det har kontrol 'på landjorden', som det hedder i den diplomatiske jargon. Syriske arbejdere i Libanon, der stadig uhindret tager frem og tilbage mellem deres landsbyer og arbejdspladser i nabolandet, fortæller om et kaos i den offentlige administration, der synes at være lammet.
»I min landsby har vi ikke betalt for elektricitet og telefon siden uroen brød ud i marts,« fortalte en bygningsarbejder fra Hama-regionen, som jeg mødte i det nordlige Libanon.
»Folk brænder regningerne, så de ikke kan inddrives, når dette her er overstået, for også lokale administrationskontorer bliver ødelagt og i nogle tilfælde udplyndret.«
Adspurgt om hvad han syntes om udviklingen, trak han resigneret på skulderen:
»Nu gik det jo meget godt, men efter denne revolte taber vi alle sammen penge,« sagde han, »og jeg er ikke på oprørets side. Det bringer os alle i fordærv. Selv i min fredelige landsby har der været sammenstød mellem oppositionen og tilhængere af regimet, og ingen har gavn af konflikten.«
Ingen dialog
Denne mands synspunkt er ikke isoleret, men repræsenterer nok et mindretal, hvis man skal dømme efter meldingerne om deltagelsen i gårsdagens demonstrationer. Og hvad de frem for alt viste var, at regimets forsøg på at gå i dialog med oppositionen er uden effekt.
Det 'dialogmøde', oppositionsfigurer fra såvel indland som udland var inviteret til i søndags under forsæde af vicepræsident og tidligere udenrigsminister Farouk al-Sharaa, blev en fiasko. Oppositionen sagde nej til at mødes med styret, »så længe folk myrdes i gaderne«, som det hed. Et medlem af oppositionen, Louya Hussain i Damaskus, ser således en sammenhæng mellem oppositionens nej til dialog og sikkerhedsstyrkernes brutale fremfærd i går i byerne Homs, Idlib, Dara'a og Damaskus' forstæder:
»Myndighederne reagerer på oppositionens afvisning af den dialog, som styret har ønsket for at kunne dække over drabene,« siger han til Reuters Bureau.
Det syriske regime har siden urolighedernes begyndelse opdelt protesterne i »legitime krav om forandring«, som Bashar al-Assad anerkender, »kriminelle banders forsøg på at skabe kaos» og »udefrakommende konspirationer med det formål at omstyrte lov og orden«, som al-Assad har lovet at nedkæmpe med alle midler.

