Fyrig nationalist og lerdueskytte skal styre Japan ud af krisen
Taro Aso vandt i går sit partis toppost - og vil dermed blive ny premierminister. Han står over for store udfordringer: en sløv japansk økonomi, en opposition i fremgang og skeptiske nabolande, som han har for vane at ophidse med kontroversielle udtalelser
Japans nye premierminister, Taro Aso, er udover at være nationalistisk hardliner også kendt som en elsker af de japanske manga-tegneserier, hvilket her har fået personalet i en tegneseriebutik i Tokyo til at iføre sig masker af ham.


 BEIJING - Taro Aso bliver Japans tredje premierminister på blot to år. Det blev klart i går, da den 68-årige politiker blev valgt til leder af det liberaldemokratiske parti (LDP). 
Hans forgænger, der trådte tilbage efter blot et år ved magten, blev anklaget for at mangle karisma. Hvis det er det karaktertræk, der er brug for, så er den livlige, populistiske Aso formentlig det rette valg. Langt mere uvist er det, om han også er den rette til at fastholde LDP's greb om magten, styre Asiens største økonomi ud af recession og til at håndtere Japans ofte betændte forhold til de nordøstasiatiske nabolande.
Aso - der deltog i lerdue-skydekonkurrencen i OL i 1976, og som er kendt for sin passion for japanske manga-tegneserier - er tidligere udenrigsminister. Og i det hverv viste han sig som en høg og en fyrig nationalist, der ønsker, at Japan spiller en større rolle internationalt. I 2006 chokerede han ved at sige, at der ikke er noget galt i at diskutere, om Japan skal udvikle et atomvåbenprogram. 
Den retorik gør ham populær blandt japanske konservative, men gør Kina og Sydkorea nervøse. De to lande mener, at Japans militaristiske fortid og manglende anger over den brutale fremfærd under Anden Verdenskrig, understreger, at Japan ikke må tillades en mere proaktiv udenrigspolitik, hverken diplomatisk eller militært.
Aso har gjort Beijing arrig ved at beskrive Kina som en militær trussel. I 2003 bestyrtede han koreanerne, da han roste Japans ofte brutale kolonisering af den koreanske halvø i første halvdel af sidste århundrede.
Hvis Aso gentager sine udtalelser som premierminister, kan forholdet til specielt Kina, der de sidste par år er tøet op, hurtigt fryse til igen.
Imponerende stamtavle
Listen over kontroversielle udtalelser er lang. Som økonomiminister erklærede han, at han ville forvandle Japan til et land, hvor "rige jøder" igen ville have lyst til at bo. Og så sent som sidste måned sammenlignede han oppositionen med nazisterne.
Kommentatorer i Japan har argumenteret, at Taro Asos udiplomatiske udbrud er yderst beregnende populisme, der appellerer til den japanske befolkning. Under alle omstændigheder har han en imponerende politisk stamtavle. Hans bedstefar, Shigeru Yoshida, var med til at forhandle fredstraktaten, der endte Anden Verdenskrig, og var premierminister to gange i årtiet efter krigen. Samtidig er hans svigerfar også tidligere japansk leder.
Det bliver Taro Aso nu også selv. På onsdag vil han i parlamentet formelt blive udnævnt som premierminister. Det efter han i går for fjerde gang stillede op som leder af LDP. Valgsejren var stor: Han fik 351 ud af 525 stemmer.
"Vi står nu ved startlinjen, og står overfor nye vanskeligheder. Min pligt er at leve op til folks forventninger," sagde Aso, efter han var blevet valgt.
Økonomiske problemer
Der, hvor det er vigtigst at indfri forventningerne, er på det økonomiske område. Japans økonomi kæmper med effekten af den globale finanskrise. Eksporten er sløj, og inflationen stiger. Økonomien havde i dette års andet kvartal sin største sammentrækning siden 2001. Og ved en nylig opinionsundersøgelse svarede 82 procent af japanerne, at de mente, de havde et vanskeligt liv.
Aso har indtil videre lagt op til, at han vil lukke op for den offentlige pengekasse for at stimulere økonomien og samtidig sænke skatten - hvilket er en ændring i forhold til LDP's politik de sidste år, der gik ud på at skubbe på for markedsreformer. Og det er en politik, som Asos modstandere frygter kan afspore Japans forsøg på at begrænse den enorme offentlige gæld, der allerede udgør over 150 procent af BNP.
Men Aso har brug for økonomiske tiltag, der hurtigt kan tilfredsstille den japanske befolkning, hvis han skal undgå at miste sin stilling. 
Shinichi Ichikawa, økonom fra Credit Suisse i Japan, tvivler på, om Asos foreslåede tiltag vil gavne Japan på længere sigt, hvis der ikke følges op med markedsreformer og tages hånd om dybere liggende problemer i samfundet: 
"Hvis vi tager den faldende fødselsrate, den aldrende befolkning og finansproblemerne i betragtning, så vil tiltagene for at stimulere økonomien kun have en midlertidig effekt det første år."
Muligt magtskifte
På nær 10 måneder har LDP været ved magten uafbrudt siden 1955. Det har reelt gjort Japan til en et-parti stat, hvor lederen af LDP per automatik også får posten som premierminister. Men Asos parti står nu over for den største udfordring fra oppositionen i mange år.
Aso behøver først udskrive valg til næste efterår. Men udover Japans problemfyldte økonomi er parlamentet fastlåst, og der er udbredt utilfredshed med LDP. Det er derfor højst sandsynligt, at han vil udskrive lynvalg for at få bremset en stadig mere populær opposition, inden hans popularitetstal også bliver tynget ned i sølet af partiets efterhånden ringe omdømme.
At valget er det vigtigste på dagsordenen, slog Aso selv fast: 
"Før vi har vundet valget, vil det ikke være muligt for mig at sige, at jeg har levet op til dette mandat, jeg har modtaget fra himlen."
Oppositionspartiet, Japans Demokratiske Parti, satser på at forhindre Aso i at få muligheden for at leve op til det mandat ved at besejre LDP's regeringskoalition ved det kommende valg. Det Demokratiske Parti genvalgte søndag Ichiro Ozawa til partileder. Siden Ozawas parti vandt kontrollen over parlamentets førstekammer sidste år, har det haft som mål at overtage det magtfulde andetkammer, som vælger premierministeren.
"Vi skal danne en ny regering så hurtigt som muligt," sagde Ozawa efter sit genvalg. "Det er ikke nogen overdrivelse at sige, at dette er vores sidste chance for at ændre Japan."


