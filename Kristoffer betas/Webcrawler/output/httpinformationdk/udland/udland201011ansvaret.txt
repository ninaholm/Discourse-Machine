Ansvaret for massakren hviler på  statens skuldre
Sidste års massakre i det sydlige Filippinerne skete, fordi adskillige regeringer har tolereret  og aktivt støttet  opbygningen af lokale krigsherrers private hære, lyder det fra Human Rights Watch


 MANILA/MAGUINDANAO  Det var måske nok opsigtsvækkende, men ikke overraskende, da en hel konvoj af familiemedlemmer til en guvernørkandidat, mediefolk og tilfældige civile blev kidnappet, skudt ned og smidt i en massegrav i den filippinske provins Maguindanao sidste år.
Ampatuan-klanen, der er anklaget for massakren rettet mod dens politiske rival Mangudadatu-klanen, er i årtier er blevet forsynet med penge og våben fra skiftende regeringer, der har ladet den »kontrollere liv og død i Maguindanao gennem en privat hær på mellem 2.000 og 5.000 bevæbnede mænd«.
Det er konklusionen i Human Rights Watchs rapport They Own the People  The Ampatuans, State-Backed Militias, and Killings in the Southern Philippines, der blev offentliggjort på et pressemøde i Manila i sidste uge.
Knyttet til staten
I alt er 197 personer anklaget for drabet på de 57 i konvojen  58 inklusive en fotojournalist, hvis lig aldrig blev fundet.
Blandt de anklagede er 29 centrale medlemmer af Ampatuan-familien, heriblandt guvernøren i Maguindanao indtil 2009, samt flere borgmestre. Dertil kommer 16 politifolk og adskillige fra især to af Filippinernes (legale) paramilitære grupper: Civilian Volunteer Organization (CVO) og Citizen Armed Force Geographical Unit (CAFGU).
Ifølge Human Rights Watch (HWR) har de paramilitære ikke siden militærdiktaturet under Marcos været stærkere end nu.
Den forrige præsident, der gik af i sommer, Gloria Macapagal-Arroyo (også kaldet GMA), har i ni år forsynet og oprustet bl.a. CVOerne og CAFGUerne og set gennem fingre med, at de reelt blev brugt som lejesoldater for lokale krigsherrer.
Især Ampatuan-klanen har fået frit spil, fordi den brugte sin magt til at sikre Arroyo total valgsejr i Maguindanao i både 2004 og 2007.
Ifølge HRW var Ampatuan-klanen allerede inden massakren mistænkt for over 50 drab på politiske modstandere og andre, der kom i vejen  men ingen af sagerne er nogensinde kommet for retten.
I rapporten citerer HRW en kilde:
»Blandt gruppen af Ampatuan-støtter sagde vi altid: Så længe lederen er GMA, vil vi ikke miste vores magt, fordi der er dybe bånd mellem de to  mellem Gloria Macapagal-Arroyo og Ampatuan Senior.«
Fortsat stærke
I går meldte et af Ampatuan-klanens eftersøgte medlemmer sig til politiet, og Informations udsendte fulgtes med ham og hans militær- og politieskorte i flyselskabet Cebu Pacifics flyvning fra Cotabato City til Manila.
Men et år efter er under halvdelen af de anklagede for massakren blevet pågrebet. Og Ampatuan-klanens private hær opererer ifølge menneskerets- og medieorganisationer fortsat i området.
Siden massakren er flere advokater, journalister og vidner blevet dræbt. Heriblandt et af hovedvidnerne fra Ampatuan-klanen, Jessie, som HRW nåede at interviewe inden  og hvis oplysninger har bidraget til den nye rapport.
The Philippine Inquirers gennemgang af de Ampatuan, der nu er varetægtsfængslet, viser desuden, at alle undtagen to sidder på politiske poster i Maguindanao, og man vurderer, at klanen fortsat dominerer halvdelen af provinsens kommuner.
Uden for loven
I rapporten skriver Human Rights Watch:
»Mindre efterforsket end selve volden  men af langt større betydning  er den støtte, som den nationale regering yder familier som Ampatuan-klanen over hele landet, og den nærmest totale immunitet for loven, deres brutale militser nyder. Adskillige regeringer har undladt at afvikle og afvæbne disse militser (...). De har heller ikke efterforsket og retsforfulgt illegale aktiviteter udført af dem, som kontrollerer, bevæbner og bruger militserne til private formål«.
Fra flere sider har kravet om afvikling af de paramilitære gurpper lydt med fornyet kraft siden massakren. Præsident Aquinos far var selv offer for udenomsretlig henrettelse, og mange havde derfor håbet, at den nye administration ville afvikle de væbnede civile grupper.
Men på årsdagen for massakren afviste Aquino dette, og kaldte CAFGUerne den eneste »reelle løsning« på landets sikkerhedsproblemer med henvisning til bl.a. venstreorienterede og muslimske separatistiske oprørsgrupper.
Ifølge HRW var det netop ved at love regeringshæren militær støtte til kampen mod Moro National Liberation Front  og siden sluthalvfemserne den religiøse knopskydning Moro Islamic Liberation Front  at Ampatuan-klanen kom til magten i Maguindanao.


