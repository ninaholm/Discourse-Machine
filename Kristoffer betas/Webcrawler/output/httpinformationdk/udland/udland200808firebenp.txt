Fire ben, som har præcis samme længde
Når synkronsvømnings-konkurrencen om få dage begynder ved OL, så får den udslukte tv-seer lyst til at løfte sin dorske krop fra lænestolen for at afdække lårenes modstandskraft og tæernes finurlige bøjelighed
Med præcision, styrke og skønhed kan de vise os kropslige kontaktflader, som vi aldrig troede fandtes.


 Mange har gjort sig morsomme på synkronsvømme-sportens bekostning og ofte med god grund. Men først og fremmest kan synkronsvømmekonkurrencen ved OL indvie os i, at den tunge sækkestol, som vi kalder kroppen, i virkeligheden rummer en kolossal mængde uudnyttet fysisk potentiale. Synkronsvømmerne er knalddygtige sportsudøvere, og med deres ekstraordinære evner udi udholdenhed, præcision og styrke kan de vise os kropslige kontaktflader, som vi aldrig troede fandtes. 
Bemærk, at stuegulvet her er oplagt til begejstrede eksperimenter. Midt i tidsåndens dyrkelse af det individualiserede udtryk er synkronsvømmernes ensretning af kroppe, bevægelser og mimik samtidig en festlig og modig kliché, som kan inspirere, men også få den mest seriøse OL-seer til at trække på smilebåndet.
Et interessant bud på både smil og OL-podieplads er to kinesiske medaljehåb, som netop har dedikeret deres liv til denne fejring af ensartetheden. Det 21-årige tvillingepar Jiang Tingting og Jiang Wenwen er ikke blot identiske fra naturens hånd, de har tilmed valgt at gøre den perfekte synkronisering af hinanden til deres levevej.
Til avisen Chinese Daily illustrerer Jiang-søstrenes japanske træner, Masayo Imura, hvorfor der er grund til at have store forventninger til deres OL-indsats: "De har ikke bare perfekte kroppe, men også verdensklasseben". 
Det var disse dyrebare instrumenter, der til OL-kvalifikationsrunden tidligere på året gav afkast i form af en andenplads til Kina. Iført påfugledragter imponerede Jiang-søstrene dommerne med deres uimodståelige trumf: en firkant af ben. 
"Til at lave firkanten skal man bruge fire ben, som har præcis samme længde", forklarede Wenwen til Chinese Daily. Selv om vi antageligvis er flere, der vil kunne mønstre to, synes hele fire ens ben at give de kinesiske medaljehåb en klar fordel alene på 'udstyrssiden'. Endvidere forekommer synkronien komplet, idet tvillingerne hævder, at en skade i ét af de fire knæ tidligere har forplantet smerter videre til de andre.
Enheden Jiang og Jiang skal bl.a. konkurrere med frygtindgydende dygtige synkronsvømmere fra Rusland, Japan, USA og Spanien, hvoriblandt de regerende russiske OL-mestre, synchro-power-duoen 2 x Anastasia (Ermakova og Davydova), regnes som favoritter. God fornøjelse med denne gave til krop og sjæl.


