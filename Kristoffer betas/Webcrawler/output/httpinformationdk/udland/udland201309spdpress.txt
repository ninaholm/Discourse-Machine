SPD vil presse Merkels EU-politik
I Tyskland svirrer spekulationerne om de tyske socialdemokraters betingelser for et regeringssamarbejde med valgets sejrherre, Angela Merkel. Er SPD stærk nok til kunne påvirke kanslerens europapolitik?
SPD’s kanslerkandidat Peer Steinbrück efter valget, hvor det socialdemokratiske parti gik nogle procent frem, mens Angela Merkels CDU vandt stort. Nu er SPD tvunget til at retfærdiggøre, hvorfor partiet er interesseret i en stor regeringskoalition.


 
	Efter Angela Merkels triumf ved søndagens valg er ledende tyske socialdemokrater begyndt at spekulere åbent i de europapolitiske konsekvenser af et regeringssamarbejde med Merkels kristendemokrater.

	»Europapolitisk kan det kun blive bedre, fordi bremseklodsen i mange tilfælde har været de liberale. De er væk nu. Lige meget om det bliver De Grønne eller SPD, vil vi se et højere tempo og mere dynamik i europapolitikken. Derfor vil den nye regering være bedre for Europa end den gamle regering«, siger den tyske socialdemokratiske europaparlamentariker Jo Leinen til nyhedssitet euractiv.de.

	Kendere af tysk politik vurderer, at SPD vil have held med at forsøge at trække kanslerens krisepolitik i en mere solidarisk retning.

	»SPD er tvunget til at retfærdiggøre, hvorfor de er interesserede i at deltage i en stor koalition. De er nødt til at gå ind i regeringssamarbejdet med henblik på senere at kunne sige, at SPD har været i stand til at få CDU/CSU på andre tanker. Det er imidlertid ironisk, at en stor koalition også vil være belejlig for CDU, fordi Merkel til en vis grad kan tilskrive SPD æren for et eventuelt kursskifte«, siger Albrecht von Lucke, redaktør for Blätter für deutsche und internationale Politik.

	»Det er en win-win-situation for kansleren. Der findes nemlig tegn på, at kansleren og hendes finansminister Schäuble gerne vil gå i retning af mere solidaritet«.

	Lucke peger eksempelvis på Schäubles udmelding et par uger før valget om behovet for endnu en hjælpepakke til Grækenland i løbet af 2014.

	Minimale ændringer

	Dagen efter valget har tyske medier været spækket med spekulationer om Merkels fremtidige regeringspartner. Med et socialdemokratisk valgresultat på 25,7 procent, en fremgang på 2,7 procent i forhold til valget i 2009 er SPD den mest oplagte regeringspartner for Merkel, hvis hidtidige koalitionsmakker, det liberale FDP, ikke klarede den tyske spærregrænse. Dagen efter det elendige liberale valgresultat tog den stærkt kritiserede Philip Rösler sin afsked som partiformand. Dermed synes vejen at være ryddet for en stor koalition mellem de tyske socialdemokrater og Merkels kristendemokrater.

	Selvom Merkel med udskiftningen af det liberale FDP muligvis vil slå ind på en krisepolitik med vægt på vækststimulerende initiativer, vil Merkel trække grænsen, når det gælder overførslen af tysk suverænitet til Bruxelles, understreger Albrecht von Lucke. Andre eksperter peger på, at en stor koalition vil have vanskeligt ved at indfri eventuelle forventninger i de europæiske hovedstæder om et paradigmeskifte i den tyske kriseforvaltning.

	»En stor koalition bestående af SPD og CDU vil sørge for en vis kontinuitet i den tyske europapolitik. SPD har været med til og delvist understøttet Merkels sparepolitiske linje i eurokrisen. Uden støtte fra SPD havde Merkel faktisk ikke været i stand til at føre sparepolitikken«, siger EU-eksperten Sabine von Oppeln, Freie Universität Berlin. Alligevel peger von Oppeln på, at SPD vil presse på for en mere solidarisk rundet Europa-politik.

	»På den anden side vil en ny koalition mellem SPD og CDU/CSU ganske sandsynligt føre til en minimal ændring. SPD vil insistere på at forbinde sparepolitikken med en styrkelse af vækstpolitikken. Det er det, som SPD har krævet både før og under valgkampen. SPD vil holde fast i sparepolitikken i sin grundform, men vil sandsynligvis kræve mere solidaritet. Man kunne forestille sig en omlægning af de europæiske strukturfonde, der ville komme de sydeuropæiske lande til gode«, siger Sabine von Oppeln og peger på, at SPD muligvis også vil forsøge sig med at genoptage diskussionen om fælleseuropæiske statsobligationer.

	»Man kan også forestille sig, at det tysk-franske samarbejde kan løbe lettere af stablen uden FDP som Merkels regeringspartner. De franske socialister kræver også investeringer og vækststimulerende tiltag«, siger Sabine von Oppeln, der imidlertid også peger på, at det overraskende valgresultat til AfD vil besværliggøre europapolitiske tilnærmelser mellem SPD og CDU.

	Social retfærdighed

	Et regeringssamarbejde med Merkel er dog langt fra et drømmescenario for SPD, der havde håbet på flertal sammen med De Grønne. I det socialdemokratiske bagland hersker der stadig grundlæggende modvilje mod en gentagelse af den store koalition. Da SPD i 2005 indgik i regering med Angela Merkels CDU, var det efter Schröders upopulære Hartz IV-reformer, der endte med at splitte den tyske venstrefløj og kaste socialdemokraterne ud i en langvarig og endnu ikke overvundet identitetskrise, der kulminerede med et historisk dårligt resultat ved valget i 2009.

	Netop socialdemokraternes belastede forhold til venstrefløjspartiet Die Linke, der blev dannet som reaktion på Schröders forvandling af socialdemokraterne, er forklaringen på, at SPD trods et samlet flertal sammen med De Grønne og Die Linke hellere vil søge regeringsdeltagelse under Merkel.

	Mandag trådte Steinbrück og Gabriel frem for pressen med en melding om, at SPD vil kræve betydelig indflydelse, når det gælder betingelserne for socialdemokratisk regeringsdeltagelse. Socialdemokraternes forhandlingsposition er yderligere styrket af, at CDU ikke har flertal i forbundsrådet. Uden socialdemokraterne om bord vil Merkel få mere end vanskeligt ved lovgivningsarbejdet i sin tredje periode.

	»SPD vil søge at styrke Europa på det socialpolitiske område. Det betyder imidlertid ikke, at man vil opgive tysk suverænitet og overdrage socialpolitiske beføjelser til Bruxelles. Et tysk socialdemokrati vil fortsat have interessere i, at socialpolitik spiller en rolle i Europa-debatten. Man vil kunne profilere sig som socialt retfærdigt parti. Eventuelt vil debatten om mindsteløn i Tyskland, som har været et meget vigtigt tema for SPD, kunne udbredes til at gælde på det europæiske niveau«, siger Sabine von Oppeln.

