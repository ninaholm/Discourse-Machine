Partileder forlod åbningsfest i protest
Selvom Sverigedemokraterna i går stjal billedet, inden Fredrik Reinfeldt præsenterede sin nye svenske mindretalsregering, kan stats-ministeren få held med at lade, som om partiet slet ikke findes. Snart kan den rød-grønne opposition splittes til glæde for Reinfeldt
Sverigedemokraternas partileder Jimmie Åkesson og hans kæreste, Louise Erixson, mødte op
 i folkedragter til åbningen af Riksdagen.


 Man kan godt være i centrum, selv om man er dem, de andre ikke vil lege med.
Det beviste Sverigedemokraterna nok en gang i går, da partileder Jimmie Åkesson mødte op til festlighederne inden åbningen af den svenske Riksdag iført folkedragt.
»Det er Blekingedragten. Det er jo en festdag i dag. Jeg skal møde kongen, og så vil jeg gerne vise respekt,« sagde Åkesson.
Under den officielle gudstjeneste i Storkyrkan i Stockholm kort efter bevægede han sig dog ind i grænselandet til majestætsfornærmelse:
Midt under gudstjenesten og i kong Carl XVI Gustafs nærvær rejste han sig og forlod sammen med sine partifæller kirkerummet i protest mod biskop Eva Brunnes prædiken.
Biskoppen havde talt dunder imod racisme med henvisning til den antiracistiske demonstration mandag aften på Sergels Torg i Stockholm, som i høj grad var rettet mod Sverigedemokraterna.
»Dér råbte man, at jeg skulle udvises,« sagde en rasende Jimmie Åkesson efter at have forladt kirken.
Jo, Sverigedemokraterna er trådt ind på den politiske scene i Sverige.
Og dog er det, som om de er usynlige for deres kolleger i parlamentet: De kommende måneder og år bliver for den genvalgte statsminister, Moderaternas Fredrik Reinfeldt, en øvelse i at lade, som om Sverigedemokraternas mandater i Riksdagen - alle 20 styk - slet ikke findes.
Oppositionen splittes
»Ja, det er jo en lidt pudsig situation,« siger valgforsker Stefan Dahlberg, Göteborgs Universitet.
Reinfeldts borgerlige partisammenslutning, Alliansen, har mod svensk sædvane dannet en mindretalsregering. Men det står ikke klart, hvordan han vil få sin politik igennem:
»Som det ser ud nu, planlægger de en mindretalsregering med 'hoppende majoritet' - altså hvor de søger støtte fra forskellige partier til forskellige sager,« siger Stefan Dahlberg.
Så sent som mandag aften afviste Reinfeldt politiske kohandler, som studehandler hedder på svensk, med Sverigedemokraterna. I sin tale til Riksdagen i går rakte han hånden ud til først og fremmest Miljöpartiet, men også til Socialdemokraterna. Sverigedemokraterna værdigede han ikke et ord.
Miljöpartiet er ifølge Stefan Dahlberg den mest sandsynlige samarbejdspartner.
»Mange miljöpartister kunne godt tænke sig at samarbejde,« siger han.
»Og jeg har svært ved at se, at det rød-grønne samarbejde vil fortsætte, for det har vist sig ikke at være en succes. Jeg tror, samarbejdet vil sprænges, og hvis det sprænges, er Miljöpartiet jo frie til at forhandle med Alliansen.«
Integrationssatsning
Den store svenske avis Dagens Nyheter gennemgik i går Reinfeldts muligheder for at få sin politik igennem.
Han vil ifølge avisen få svært ved at sikre fortsat opbakning til Sveriges engagement i Afghanistan, til at gøre medlemskab af en a-kasse obligatorisk og til at sælge energiselskabet Vattenfall.
Omvendt bør han kunne indføre prøver i folkeskolen allerede fra 6. eller 7. klasse og blive enig med oppositionen om integrationspolitikken, som han lagde stor vægt på i sin tale i går.
Flygtninge og indvandrere har »beriget« Sverige, slog Reinfeldt fast, inden han talte om »høj arbejdsløshed og sociale problemer i storbyernes forstæder« og »svigtende skoleresultater og diskriminering på arbejdsmarkedet«.
»Lige så sandt som vi i Sverige har disse problemer, er det, at det er et dårligt fungerende system og strukturer, som har skabt problemerne - ikke de mennesker, som er kommet hertil,« sagde Reinfeldt.
Hans udnævnelse af en ny integrationsminister - Folkpartiets Erik Ullenhag - tolkede svenske kommentatorer i går som et slag mod Sverigedemokraterna og en styrkelse af integrationspolitikken samt et signal om en human flygtningepolitik.
Finanslov sikret
Reinfeldts økonomiske politik er mindre populær i oppositionen end hans integrationspolitik, men alligevel bør også finansloven, som blandt andet indeholder skattelettelser, kunne gå glat igennem. Inspireret af kaosset sidste gang, Sverige havde en borgerlig mindretalsregering - under Carl Bildt i 1991-94 - har svenskerne nemlig sørget for, at en samlet opposition skal stå bag et alternativt finanslovforslag, hvis finansminister Anders Borgs forslag skal stemmes ned. Og det er ikke sandsynligt, at de rød-grønne partier og Sverigedemokraterna kan blive enige om ret meget.
Tværtimod kan den særegne politiske situation give plads for hidtil utænkelige samarbejder, mener Stefan Dahlberg:
»Sverigedemokraterna kan have en samlende effekt på Alliansen og oppositionen,« siger han.
»Jeg tror ikke, at noget parti vil vove at samarbejde med dem. Selv hvis Moderaterna kunne få store fordele af det, ville de blive straffet hårdt af opinionen. Men det er en kortsigtet betragtning - hvordan det ser ud om et halvt år, er svært at svare på.«
Sverigedemokraternas Jimmie Åkesson var i øvrigt ikke den eneste riksdagspolitiker, som i går mødte op i folkedragt. Det gjorde også Socialdemokraternas Nalin Pekul - hendes var blot kurdisk.
»Man kan være svensk på mange måder,« sagde Pekul, der også bar på et svensk flag.


