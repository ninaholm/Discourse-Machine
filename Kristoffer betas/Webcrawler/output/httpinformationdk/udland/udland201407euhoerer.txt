EU hører erhvervslivet 20 gange oftere end ngo’erne
Europa-Kommissionen siger, at man med glæde møder alle, men to analyser dokumenterer voldsom slagside i lobbyismen i spørgsmålet om en transatlantisk frihandelsaftale
Det er uforholdsmæssigt sværere for civilsamfundet at påvirke Europa-Kommissionen forud for forhandlingerne om en transatlantisk frihandelsaftale. Ngo’er mobiliserer nu demonstrationer som denne fra European Business Summit i maj.


 Medarbejderne i Europa-Kommissionens generaldirektorat for handel, DG Trade, har travlt. To nye analyser lavet af civilsamfundsorganisationer viser, at der er en hektisk mødeaktivitet med eksterne aktører op til og under den igangværende forhandlingsproces frem mod en transatlantisk frihandelsaftale mellem EU og USA, kaldet TTIP.
Fra starten af 2012 til starten af i år har medarbejdere i DG Trade ifølge analyserne deltaget i over 700 møder eller arrangementer med, hvad der kan kaldes lobbyister i bred forstand. Og af disse møder om TTIP foregik næsten 90 procent mellem kommissionens folk og erhvervslivets repræsentanter, mens kun godt seks procent var møder med repræsentanter fra civilsamfundet, dvs. forbrugerorganisationer, miljøgrupper, fagforbund m.m.
»DG Trade har aktivt involveret lobbyister fra erhvervslivet i at forme EU’s position i forhold til TTIP, mens man har holdt ’irriterende’ fagforeningsfolk og andre civilsamfundsgrupper fra livet,« siger Pia Eberhardt, handelsmedarbejder hos den kritiske Bruxelles-ngo Corporate Europe Observatory (CEO), der står bag den ene af de to nye analyser. Den anden er udarbejdet af miljøorganisationen Friends of the Earth Europe (FOE).
CEO’s analyse omfatter den periode fra januar 2012 til april 2013, hvor Europa-Kommissionen forberedte sig på TTIP-forhandlingerne med USA. Man har søgt oplysninger om interessentmøderne via offentligt tilgængelige lister fra Kommissionen samt via aktindsigt samme sted og er nået frem til, at der blev holdt i alt 560 møder i perioden. Det dækker både formelle foretræder, debatarrangementer samt møder bag lukkede døre. 520 af disse møder var med erhvervsrepræsentanter, kun 26 med folk fra civilsamfundet, angiver CEO.
»For hvert møde med én faglig organisation eller forbrugergruppe var der altså 20 med virksomheder eller industriorganisationer,« hedder det i undersøgelsen. Blandt de 25 interessenter med størst registreret lobbyaktivitet over for DG Trade var der angiveligt ingen fra civilsamfundet – alle var erhvervsorganisationer eller store virksomheder. Undersøgelsen nævner som de flittigste den europæiske industriorganisation BusinessEurope, den europæiske lobbyorganisation for bilproducenter, ACEA, den kemiske industris ditto, CEFIC, det amerikanske handelskammer samt flere af EU-landbrugets og fødevareindustriens organisationer.
»Ingen sektor har lobbyet mere over for Europa-Kommissionen under forberedelsesfasen til den foreslåede EU-USA-handelsaftale (TTIP) end den agroindustrielle sektor, skriver CEO og henviser til, at multinationale fødevarevirksomheder, producenter af såsæd og landbrugshandelsselskaber har haft flere møder med DG Trade end den farmaceutiske, kemiske og finansielle industri og bilbranchen tilsammen.
Corporate Europe Observatory mener, at erhvervslivets organisationer og store virksomheder via den aktive lobbyindsats satte et stærkt præg på Europa-Kommissionens position op til den officielle start på TTIP-forhandlingerne med USA i juni 2013.
BusinessEurope banker på
Den anden analyse, udarbejdet af FOE, omfatter en del af selve det efterfølgende forhandlingsforløb, fra 1. juli 2013 og frem til 20. februar i år. Forhandlingerne foregår stadig; den sjette forhandlingsrunde starter i Bruxelles i næste uge. Forventningen er, at den vil fortsætte ind i 2015.
FOE har søgt aktindsigt om afholdte møder vedrørende TTIP med eksterne interessenter hos såvel DG Trade som hos Europa-Kommissionens generaldirektorater for landbrug, industri og miljø.
»Svarene afslører en overvældende indflydelse fra industriens lobbyorganisationer på handelsforhandlingerne og afspejler de meget tætte samarbejdsrelationer mellem centrale beslutningstagere blandt Europa-Kommissionens handelsforhandlere og magtfulde lobbygrupper,« mener FOE.
De udleverede mødelister fortæller, at DG Trade i perioden har holdt 154 møder om TTIP med eksterne interessenter. 113 af disse møder har været med industrielle lobbygrupper, mens blot 19 har omfattet civilsamfundsorganisationer. BusinessEuropa har f.eks. haft møder med folk fra DG Trade fem gange, mens FOE selv har været der en enkelt gang.
Hos landbrugsdirektoratet, DG Agri, har man haft 33 møder med TTIP-interessenter – de 27 med industrirepræsentanter og kun to med ngo’er fra civilsamfundet. COPA-COGECA, paraplyorganisation for europæiske landbrugsorganisationer, har haft fem møder med DG Agri, syv amerikanske agroindustrielle virksomheder eller organisationer har været på besøg, FOE har været hos landbrugsdirektoratet én gang.
Industridirektoratet, DG Enterprise, har holdt 53 TTIP-møder, de 41 med industrifolk, kun fire med ngo’er. De europæiske bilproducenters organisation, ACEA, har været hos industridirektoratet hele 18 gange i perioden. Miljødirektoratet, DGV Environment, har kun haft seks TTIP-møder med lobbyister, til gengæld har fem af disse møder været med ngo’er.
Efter slutdatoen for Friends of the Earths undersøgelse er lobbyaktiviteterne fortsat. F.eks. inviterede det amerikanske handelskammers EU-kontor, Amcham EU, den 12. marts til lukket ’networking cocktail’ for EU og USA’s TTIP-forhandlere i Bruxelles, hvor de under uformelle former kunne netværke med ledende industrilobbyister, herunder også BusinessEuropa.
Åbne døre
Forelagt de to undersøgelser fra CEO og FOE meddeler talsmand for Europa-Kommissionen Alexandre Polack, at man ikke kan kommentere på de konkrete tal. Man finder det svært at lave videnskab på sammenligninger, der både omfatter enkeltvirksomheder og paraplyorganisationer fra erhvervsliv eller civilsamfund med op til rigtig mange medlemsorganisationer. Hvordan tæller man det?
»Når det handler om møder om EU’s handelspolitik, står EU’s døre helt åbne. Vi møder med glæde alle interesserede, hvad enten de kommer fra erhvervslivet, fagbevægelsen, miljø- eller forbrugergrupper eller andre interessenter. Alle er velkomne – de skal bare spørge,« skriver Alexandre Polack i en e-mail til Information.
»Når det er sagt, er det EU’s virksomheder, der er involveret i handel hver eneste dag. Vi er nødt til at kende til de udfordringer, de møder, så vi kan sikre, at EU’s handelspolitik fungerer for dem, samt hjælpe dem med at skabe vækst og arbejdspladser.«
»Enhver, der hævder, at vi kun lytter til industrien, siger enten ikke sandheden eller er dårligt informeret,« anfører talsmanden.
Han gør opmærksom på, at Kommissionen ved hver TTIP-forhandlingsrunde reserverer en hel dag til at lytte til enhver interessentorganisation, der måtte ønske at kommentere forhandlingerne og aftalen. Det skete således f.eks. under forhandlingsrunden i marts i Bruxelles, hvor de, der havde anmeldt sig på forhånd, kunne aflevere korte mundtlige budskaber til TTIP-forhandlerne.
FOE har gennemgået talerlisten og fundet, at 58 af indlæggene blev leveret af industri- og erhvervsrepræsentanter, 19 af ngo’er og 13 af faglige organisationer. Her var adgangen altså fri – fordelingen af talere kan illustrere ressourcerne og styrkeforholdet mellem de to parter i TTIP-debatten.
Alexandre Polack påpeger, at kommissionen har styrket sin indsats for større åbenhed og bl.a. etableret en rådgivende gruppe af sagkyndige fra diverse interessentgrupper, ligesom man stiller op til og selv arrangerer debatmøder i Bruxelles og andre steder.
»Desværre afviser nogle af de organisationer, som klager over ikke at have adgang til EU’s handelsfolk, at møde os og ignorerer de invitationer, vi sender dem,« hedder det i talsmandens mail.
250 civilsamfundsgrupper og -netværk sendte for nylig en fælles appel til Europa-Kommissionen om at åbne op for forhandlingerne ved at offentliggøre de hemmelige forhandlingsmandater og -dokumenter, så offentligheden kan følge med i, hvad der faktisk sker i drøftelserne mellem USA og EU.
EU’s handelskommissær, Karel De Gucht, sagde forleden i en tale i Berlin, at han selv ønsker og har bedt regeringerne i EU’s Ministerråd om lov til at offentliggøre det mandat, han og hans medarbejdere forhandler efter.
»Et antal medlemsstater forhindrer dette. Det mener jeg er en fejl,« sagde kommissæren, som angiveligt også ønsker de amerikanske forhandlingspositioner gjort offentligt tilgængelige. Det afviser den amerikanske regering imidlertid.

