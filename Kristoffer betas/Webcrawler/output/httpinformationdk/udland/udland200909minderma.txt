Minder om Mahatma
Gandhi forkastede materialisme, men i dag indbringer hans sparsomme jordiske gods millioner ved auktioner  - nu vil hans familie stoppe denne handel
Gandhis familie råder den indiske regering til ikke at gå efter at sikre alt det, der kan knyttes til Gandhi, blot fordi det sættes til salg.


 DELHI - Han var selve typen på en asket: Materielle besiddelser følte han kun afsky for, og han kæmpede for sit lands uafhængighed kun iført et hjemmevævet lændeklæde og et par simple sandaler. Men 60 år efter hans død kommer Gandhis efterladte ejendele jævnligt under auktionshammeren. Og i reglen ender det med, at Indiens regering eller en eller anden indisk rigmand føler sig forpligtet til at købe dem.
Nu må hele denne jagt på den indiske landsfaders jordiske gods stoppe, kræver hans familie. Priserne er kommet op i et leje, der truer med at aflede opmærksomheden fra mandens oprindelige budskab.
Tara Gandhi Bhattacharjee, der er barnebarn af Mohandas Gandhi - bedre kendt som Mahatmaen ('den store sjæl') - og medlem af den komité, der rådgiver Indiens regering om sådanne handler, uddyber familiens standpunkt fra sit kontor i Delhi:
»Han levede med et mindstemål af ting. Han klædte sig som en bonde på marken, som en handlingens mand. Når han kom til Delhi, havde han hverken sko eller sokker på.«
Fru Ghandi Bhattacharjee, Gandhis barnebarn, betoner, at farfarens værdier var i fuldkommen med modstrid med at tillægge de ting, der engang var i hans besiddelse, en høj pengeværdi. Ydermere forærede han de fleste af dem væk.
»Hvis nogen gav ham en ske, gav han den straks videre, for han behøvede kun én ske for at spise.«
Netop på grund af alle disse foræringer er der øjensynlig ikke mangel på ting, der kan sættes til salg.
Sundhed er rigdom
Manuskripter og lignende, som Gandhi efterlod sig, bør sættes på museer som del af den nationale kulturarv, mener hans barnebarn. Men hun vil fremover fraråde, at Indiens regering stræber efter at anskaffe hvad som helst, der kan sættes i forbindelse med hans navn.
»Sådan er mit råd,« siger fru Ghandi Battacharjee, som var 14 år, da hendes farfar blev myrdet af en hinduekstremist. »Det driver bare priserne i vejret. Og bortleder energi fra de problemer, som vi bør beskæftige os med i dag.«
Indien har meget tilbage at gøre for at bekæmpe de problemer med fattigdom, diskrimination og fordomme, som Gandhi bekæmpede, siger hun. I stedet er stadig flere indere blevet optaget af prangende forbrugerisme. »Vi venter stadig på det indiske folks sande befrielse: respekten for alle livsformer uden menneskets rovdrift på naturen.«
Ironisk nok er mange af  Gandhis ejendele, som er kommet på auktion i de senere år, blevet solgt af netop medlemmer af hans vidtforgrenede familie. I år indbragte et Zenith-lommeur fra 1910 i sterlingsølv, en bowlerhat, en tallerken, en skål og et par lædersandaler 1,8 mio. dollar på en auktion i USA. Uret havde Gandhi foræret til sin niece, Abha Gandhi.
Trods Gandhis baggrund som først succesrig advokat og siden den internationalt berømte befrielseshelt, der udviklede begrebet om ikke-voldelig modstand, efterlod han sig uhyre få besiddelser. Det værelse, han sov i, og i hvilket han førte sin sidste samtale - det var med en anden ledende uafhængighedsforkæmper, Sardar Vallabhbhai Patel - få minutter før han blev dræbt, rummer blot en simpel madras, et par briller, et ur, et sæt bestik og en spinderok af træ.
»Det er sundhed, der er sand rigdom. Ikke guld og ikke sølvstykker,« sagde Gandhi engang.
© The Independent og Information Oversat af Niels Ivar Larsen

