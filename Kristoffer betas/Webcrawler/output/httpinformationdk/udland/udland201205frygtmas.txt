Frygt for massiv indvandring til EU bag krav om paskontrol
Det er ikke kun valgtaktik, når Nicolas Sarkozy og hans tyske støtter foreslår at genindføre retten til at lukke de interne grænser inden for Schengen-området, mener ekspert


 De lande, der er medlemmer af Schengen-samarbejdet, bør have større magt til at lukke de interne grænser, når kontrollen med det visumfri områdes ydre grænser svigter, mener Frankrig og Tyskland. De to landes indenrigsministre argumenterede på et møde i sidste uge for en opstramning af det nuværende system med henvisning til, at Schengen-aftalen i øjeblikket gør det muligt for illegale immigranter at rejse dybt ind i Europa.
»Schengen fungerer ikke tilfredsstillende. Ifølge eksperter er omkring 400.000 personer kommet ind på ulovlig vis … Mellem to og fire millioner udlændinge bor illegalt i Schengen-lande,« sagde den franske indenrigsminister, Claude Guéant, til den europæiske presse efter mødet med sine europæiske ministerkolleger.
Det fransk-tyske forslag, der lægger op til, at lande skal kunne genindføre grænsekontrol i 10 dage, hvis de føler, at der er en trussel mod samfundets ro og orden, er af kritikere blevet afvist som usmagelig leflen for højrepopulisterne forud for søndagens anden runde i det franske præsidentvalg. Senest har præsident for Europarådet Herman Van Rompuy udtalt, at det er »beklageligt, at populismens vinde påvirker en nøglebedrift i europæisk integration: den fri bevægelighed af personer inden for vores grænser«.
Græske vanskeligheder
Yves Pascouau, senioranalytiker med speciale i europæisk migration og mangfoldighed ved tænketanken European Policy Centre i Bruxelles, mener heller ikke, at man kan »adskille forslaget fra den franske valgdebat«. Ikke desto mindre er sikringen af Schengen-områdets ydre grænser et reelt problem, som ikke mindst påvirker de lande, der vogter dem, påpeger han.
»Det er meget svært at bevogte hele EU’s ydre grænse. Vi ser i øjeblikket Grækenland opleve vanskeligheder ved den græsk-tyrkiske grænse, og der er andre steder, hvor der også er problemer,« siger Yves Pascouau til Information.
Debatten om immigrationen til Europa blussede op igen sidste år, hvor Det Arabiske Forår førte til, at hundredtusinder af mennesker flygtede fra volden og kampene i Mellemøsten og Nordafrika. Mange af dem søgte mod Europa, der ifølge det europæiske grænseagentur Frontex oplevede en stigning på 50 pct. i antallet af illegale immigranter i de første tre kvartaler af 2011 sammenlignet med året før. Den største stigning oplevede Italien, der i februar 2011 pludselig registrerede 6.000 illegale immigranters ankomst til øen Lampedusa, de fleste fra Tunesien. Tallet var en voldsom stigning i forhold til det hidtidige rekordår 2008, hvor i alt 7.200 illegale immigranter ankom til denne og andre af Italiens Pelagie-øer.
Situationen førte bl.a. til, at Frankrig genindførte grænsekontrollen, efter at de italienske myndigheder gav tusinder af immigranterne midlertidigt visum.
Det største problem er dog Grækenland, der årligt modtager over 80 procent af det samlede antal immigranter, der søger adgang til Europa. Hovedparten kommer over den græsk-tyrkiske grænse i Evros-regionen, der fra 2009 til 2010 oplevede en stigning i antallet af immigranter på 443 procent. Det tal steg igen med 17 procent til over 55.000 personer om året i 2011 ifølge tal fra Frontex, der dog også påpeger, at antallet af nordafrikanske immigranter igen er faldet.
Situationen har skabt spændinger og frustration i det græske samfund, hvor indbyggerne selv kæmper med enorm arbejdsløshed og pres på de skrumpende offentlige ydelser.
Den græske minister for borgerbeskyttelse, Michalis Chrysochoidis, har reageret ved i denne uge at åbne det første af 50 planlagte detentionscentre, der skal huse immigranterne, mens deres sager behandles. Ligeledes har den græske regering lynopført en 12,5 km lang og tre meter høj mur langs grænsen til Tyrkiet.
»Vi sender et budskab i alle retninger om, at landet ikke længere har en ubeskyttet grænse,« sagde Chrysochoidis ved et vælgermøde i denne uge.
Grækenland har siden marts 2011 desuden fået hjælp fra de såkaldte Rapid Border Intervention Teams, der består af grænsevagter fra 25 EU-og Schengen-associerede lande.
Nye medlemmer
En styrkelse af Grækenlands evne til at håndtere immigranterne vil uden tvivl blive budt velkommen i de øvrige Schengen-lande.
Imidlertid er det meget muligt, at Frankrig og Tyskland allerede har tænkt skridtet videre: Optagelsen af Bulgarien og Rumænien i Schengen – sandsynligvis til september – og senere måske Serbien og andre lande på Balkan.
Bulgarien og Rumænien blev medlem af EU i januar 2007 og opfylder de tekniske kriterier for medlemskab af Schengen. Imidlertid har Holland nedlagt veto mod medlemskab med henvisning til korruption. Først når landene har to positive korruptionsrapporter fra EU-Kommissionen i træk, vil hollænderne tillade deres medlemskab.
»Hovedproblemet med Bulgarien og Rumænien er, at de grænser op til Grækenland. Hvis man ser på et kort, bliver det tydeligt, at deres medlemskab vil skabe territorial kontinuitet. De (Holland og andre lande, red.) vil ikke have dem ind, fordi det vil gøre det lettere for folk at komme fra Grækenland ind i resten af Schengen,« forklarer Pascouau.

