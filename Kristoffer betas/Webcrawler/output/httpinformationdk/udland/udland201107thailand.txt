Thailands uerfarne førstedame
Yingluck Shinawatra har kun været en del af  thailandsk politik i seks uger. Søndag blev hun overraskende valgt som Thailands første kvindelige ministerpræsident med et solidt flertal bag sig
Den 16. maj gik 44-årige Yingluck Shinawatra ind i valgkampen, og de næste seks uger stormede hendes parti, Puea Thai, frem i menings-målingerne, indtil det søndag kulminerede i en sejr så overbevisende, at Puea Thai-partiet vandt 264 sæder ud af 500 i parlamentet. Her taler hun en sidste gang i øsregnvejr på et stadion i Bangkok lørdag aften.


 »Jeg tror på hende. Jeg tror på, at hun er den rigtige ministerpræsident for Thailand.«
Ordene kommer fra den 22-årige bioteknologistuderende Kamornrath Sungkaprom. Det sagde hun fredag eftermiddag, to dage før valget i Thailand, og på Rajamangala Stadium i udkanten af Bangkok står Kamornrath Sungkaprom klædt i rød skjorte sammen med omkring 50.000 andre støtter.
»Jeg er har ikke rigtig lav status, men jeg holder af mennesker  også dem med en lavere status. Det gør Yingluck Shinawatra også. Hun vil sørge for, at mennesker bliver lige i Thailand,« siger hun.
Da kvinden, de alle venter på, træder frem på scenen, eksploderer stadionet.
Røde skralder, formet som plastichænder med Yinglucks billede på, klaprer øredøvende. Hver sætning, som Yingluck Shinawatra råber med sin spinkle, lyse stemme, stiger i styrke hen mod enden og besvares af et rungende »Puea Thai!« af mængden.
Ny i politik
Det er ikke mere end seks uger siden, at Thaksin Shinawatras lillesøster blev formand for det parti, der søndag vandt regeringsmagten i Thailand.
Den 44-årige kvinde er før blevet spurgt, om hun ville være formand, men har fastholdt, at hun ikke ville have titlen, fordi hun ikke var interesseret i at blive premierminister.
Hun er tidligere direktør for en række større firmaer, og hun var interesseret i at pleje sin karriere her.
Den 16. maj skiftede hun imidlertid mening, og de næste seks uger stormede hendes parti, Puea Thai, frem i meningsmålingerne, indtil det søndag kulminerede i en sejr så overbevisende, at Puea Thai-partiet ingen behov havde for koalitioner eller støttepartier. Partiet vandt 264 sæder ud af 500, men har alligevel valgt at danne en koalitionsregering med fire andre partier.
Kan blive trojansk hest
Med Yingluck Shinawatras indtræden i parlamentet forventes det, at meget af den politik som Thaksin Shinawatra blev kendt for, bliver genindført i Thailand. Det gælder blandt andet en politik, der fokuserer meget på landbefolkningen, og på forholdene for Thailands millioner af fattige.
Forsker ved Handelshøjskolen i Stockholm, Anders Engvall, er i øjeblikket i det nordlige Thailand  Puea Thais kerneområde  for at forske i thailandsk vælgeradfærd. Han mener, at hendes ledelse kan gå to forskellige veje:
I et positivt scenario kan Yingluck tilbyde den Thaksin-inspirerede landbovenlige politik, som vælgerne hungrer efter, men med et kvindeligt anstrøg og uden hendes brors konfrontatoriske stil.
I et negativt scenario bliver hun en trojansk hest, der bringer Thaksin tilbage til Thailand.
Det mest sandsynlige ligger formentlig et eller andet sted midt mellem de to muligheder: En Yingluck-regering, der har stor opbakning hos de grupper, der er loyale mod Thaksin, men bliver presset af den etablerede thailandske magtelite.
Det er en elite, som Yingluck Shinawatra ikke selv tilhører. Hun er den yngste ud af en børneflok på ni, og hun er uddannet i offentlig administration fra Chiang Mai Universitetet i 1988.
Hun har gennem årene arbejdet sig op til sine direktørstillinger  hjulpet på vej af broderens gode kontakter  og forlader jobbet som administrerende direktør for Advanced Info Service, der er Thailands største mobiltelefonselskab, for at blive premierminister.
Korruptionsanklager
Til gengæld tilhører Shinawatra-familien en anden fløj af det thailandske magtapparat. Hendes mand, Anusorn Amornchat, er direktør i Yinglucks søsters firma. Og søsteren er gift med Thailands tidligere ministerpræsident Somchai Wongsawat.
Og selv om Yingluck Shinawatra selv  indtil nu  har holdt sig uden for politik, er det ikke lykkes hende at holde sig helt ude af rampelyset.
Thaksins Shinawatras største firma, Shin Corp, er anklaget for at have modtaget lukrative tjenester i milliardklassen af regeringen, i årene 2001-2006, mens Thaksin selv var Thailands regeringsleder.
Den tidligere ministerpræsident og hans kone står anklaget for at have skjult de store transaktioner til Shin Corp, og Yingluck Shinawatra er anklaget for at have medvirket som stråmand. Hun har tidligere fejet anklagerne mod hende af bordet, og kaldt dem for »politisk hetz«, men beskyldningerne er aldrig tilbagevist.
Det er den slags sager, som thaierne frygter, kan lede til ændringer i valgresultatet, og dermed til politisk urolighed i landet.
Første kvinde på posten
Dagen efter valget er der dog ro i Thailands hovedstad, Bangkok. Valgplakaterne hænger der endnu, og Yinglucks ansigt smiler ned fra mange af dem, især i områderne uden for bymidten. Frygten for voldelige optøjer i forbindelse med valget er så småt ved at fordufte  for en stund i det mindste  mens Thailand vænner sig til det nye ansigt.
61-årige Satid Naksakul går forbi valgplakaterne på vej hjem fra arbejde. Han er tilfreds med resultatet i går, siger han.
»Yingluck er ung, men hun har arbejdet i et stort firma, så hun har erfaring, og hun kan lede. Det er ikke det, at hun er en kvinde, det kommer an på. Det kommer an på hendes evner,« siger 61-årige Satid Naksakul.
»Jeg tror, at det, Thailand har brug for nu, det er en blid kvinde,« siger han.


