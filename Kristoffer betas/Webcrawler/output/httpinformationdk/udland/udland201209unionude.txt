Union uden politisk styring
Med de nye udvidelser af Den Europæiske Centralbanks beføjelser tager EU endnu et skridt i retning af at skrue op for institutionernes magt uden at have den politiske overbygning på plads. Men ved at udskyde den politiske diskussion til fordel for økonomiske hastetiltag gentager unionen ifølge kritikere en mangeårig tendens til at gemme de politiske diskussioner om projektet væk fra befolkningerne


 Hvis den tyske forfatningsdomstol i dag – som de fleste venter – vedtager, at Tyskland kan deltage i redningen af euroen, vil Den Europæiske Centralbank (ECB) kunne tilbyde ubegrænset støtteopkøb af de trængte sydeuropæiske landes statsobligationer.
Det forventes samtidig, at EU-Kommisionens formand, José Manuel Barosso, i en tale i dag vil foreslå, at ECB får endnu mere magt, idet den skal være den ny supervisor for eurozonens banker.
Vedtagelsen af Tysklands deltagelse vil få den effekt, at renten i de gældsplagede lande vil falde, og lånebyrden dermed blive mere overkommelig.
Men det vil også betyde, at EU endnu engang tager afgørende skridt i retning af at udvide de europæiske institutioners magtbeføjelser, uden at en tilsvarende politiske overbygning er undervejs eller på plads. Det har fået den tyske kritik til at hagle ned over Den Europæiske Centralbank – og ikke mindst over bankens chef, Mario Draghi. Den tyske nationalbanks chef, Jens Weidmann, var således det eneste medlem af ECB’s styrende råd, der stemte imod de øgede beføjelser, som han har kaldt »at lade seddelpressen køre«. Han efterlyser politisk kontrol med den gæld, der nu bliver centralbankens og dermed hele Europas gæld.
Den tyske politiske kommentator Armin Mahler kalder i det tyske magasin Der Spiegel Centralbankens ikke-demokratisk valgte direktør Mario Draghi for »Europas mest magtfulde mand« og skriver, at det er muligt, at Draghi mener, at der ikke er nogen vej tilbage for euroen, men at »det er der for demokratiet.«
Problemet for tyskerne er, at resten af Europa tilsyneladende ønsker at give Centralbanken beføjelser uden at have den politiske overbygning klar til at håndtere banken. Det forklarer Marlene Wind, professor og leder af Center for Europæisk Politik ved Institut for Statskundskab på Københavns Universitet.
»Tyskerne har presset på for, at man skulle lave traktater, før man kunne gøre noget. Nu følger vi så ikke længere den tyske model, hvor man ønsker at have hele det institutionelle setup på plads først. Tyskerne har tabt det slagsmål over for alle dem, der mener, at vi ikke kan vente, men er nødt til at handle nu for at redde unionen og euroen, og så må vi bygge de nødvendige politiske institutioner op bagefter,« siger Marlene Wind.
I opløsning før eller senere
Netop dette argument langede den italienske politiske kommentator Barbara Spinelli i sidste uge hårdt ud efter:
»Mario Draghi insisterer på at sige, at den politiske union må vente til anden omgang, for den økonomiske union har førsteprioritet,« skrev hun og hævdede, at denne tilgang gør Europa til et pubertært univers, som »består af lærere og elever i skoleuniform, herre- og tjenestefolk, hyrder og får«.
»Det kan ikke være anderledes, når der mangler en føderal regering, som kan overvåge alle og rette ubalancer og uligheder mellem staterne. Det er ikke det Europa, som vi blev lovet i efterkrigstiden, og som foruden budgetdisciplin skulle sikre demokrati og social retfærdighed: En institution, som lå uden for og over staterne for at forhindre den stærkeste og mest krigeriske i at herske. Det Europa, vi bliver præsenteret for, fremstår som en bestemt form for disciplin – løntilbagegang og afvikling af sociale rettigheder,« skrev Barbara Spinelli.
Også den danske professor i europæiske studier Uffe Østergaard har for nylig advaret mod at udvide de økonomiske beføjelser, uden at det politiske projekt følger med:
»En møntunion uden en politisk og en økonomisk union går i opløsning før eller senere, når presset udefra bliver stort nok,« sagde han til tidsskriftet Notat i sidste måned.
Ifølge Marlene Wind har også tyskerne forsøgt at kræve en politisk overbygning på projektet med at gøre ECB til en mere føderal institution.
»Man giver ECB større beføjelser, og hele spørgsmålet har været, om tyskerne kunne acceptere det uden at stille krav om en egentlig finansunion. Det er jo tyskernes ønske, at man først bygger institutionerne op, før man tildeler EU nye og større beføjelser,« siger Marlene Wind, der peger på, at det helt konkret handler om politisk ansvar:
»Skal man hæfte for hinandens gæld, og skal ECB spille en mere dominerende rolle, skal det følges op af en bankunion og en finansunion.«
Tyskland bøjer sig
Det kan imidlertid hævdes, at kampen mod de øgede beføjelser allerede var tabt før forfatningsdomstolens afgørelse i dag. Den Europæiske Centralbank har af bankens styrelse fået magt til handle, og kun de færreste tror, at den tyske forfatningsdomstol vil stikke en kæp i hjulet på den store EU-maskine. Derfor må eurolandene tage kampen om demokratiet senere.
»At man handler nu, betyder, at tyskerne ikke først får deres ønske om en politisk overbygning med en finanspolitisk union på plads, som Angela Merkel ønsker det. Det bliver derimod, som de andre medlemmer af EU ønsker det, nemlig at ECB handler nu for at gå imod markederne og tage kontrollen tilbage for at redde euroen, og så i løbet af efteråret må man tage de debatter, der nu skal til,« siger Marlene Wind.
Det tyske medlem af CSU Peter Gauweiler, der er den sydtyske delstat Bayerns søsterparti til Angela Merkels kristendemokrater, har flere gange gjort opmærksom på, at ECB’s nye beføjelser ikke er underlagt nogen form for parlamentarisk kontrol. Han ønsker derfor, at den tyske domstol skal udsætte sin afgørelse, da der ikke tages stilling på det korrekte grundlag, eftersom Den Europæiske Centralbank siden sagen ved de tyske domstole blev sat i gang, har bevæget sig ind på et helt nyt område.
»Det har skabt en hel ny situation, og derfor er diskussionen, der indtil videre har fundet sted, ikke længere gyldig.«
Frygt for folkeafstemning
Uffe Østergaard ser et mønster i den måde, det europæiske projekt har udvidet sig gennem årtierne:
»Man har hele tiden taget et halvt skridt mere end det, man sagde, man var i gang med – og dermed fremtvunget en ustabil situation, som nødvendiggjorde et følgende skridt. Et godt eksempel er, at man tog hul på en toldunion i Romtraktaten i 1957, og det kaldte man så for et marked. Men faktisk kom det indre marked først i 1986. Systemet har fungeret, men det har efterladt vælgerne frustrerede, fordi de i deres naivitet har troet, at når man talte om det indre marked, så talte man faktisk om et indre marked og ikke om et økonomisk og politisk samarbejde,« siger Østergaard i Notat.
Professor Marlene Wind fra Københavns Universitet mener ikke, at der som sådan er et demokratisk problem med det, Den Europæiske Centralbank nu foretager sig.
»Der er ikke noget af det, som Mario Draghi foretager sig, der ikke er afstemt politisk. Det er et svar til markederne, der spekulerer i at få renten på sydeuropæiske statsobligationer urealistisk højt op. Det er et forsøg på at tage kontrollen tilbage,« siger Marlene Wind, der imidlertid gør det klart, at der fra mange europæiske politikeres side gøres alt for at undgå en kommende folkeafstemning om suverænitetsafgivelse eller traktatændringer.
»Nu prøver man at opfinde nogle mekanismer inden for Lissabontraktatens rammer. Det var derfor, man sagde, at Lissabontraktaten ville blive den sidste traktat, fordi den giver mulighed for at ændre og udvide samarbejdet uden at ændre selve traktaterne. Derfor håber man fra de fleste EU-politikeres side, at man kan lave de her ændringer med mindre justeringer, det vil sige uden at skulle ændre traktaten og dermed sende spørgsmålet til folkeafstemning,« siger Marlene Wind, der tilføjer:
»Spørgsmålet er, hvad der er tilbage af det EU, vi kender, når man er færdig med den her proces.«

