Sultestrejke kan antænde nyt oprør i Bahrain
Menneskerettighedsorganisationer opfordrer sportsfolk og medier til at aflyse det kommende Formel 1-show i Bahrain i protest mod den fortsatte undertrykkelse af oppositionen
Den dansk-bahrainske demokratiforkæmper Abdulhadi al-Khawajis sultestrejke kan få urolighederne til igen at blusse op i Bharain.


 24 kørere, 12 racerbiler og mere end en milliard tv-seere. Om mindre end to uger rykker en af verdens største sportsbegivenheder til ørkenstaten Bahrain for at gennemføre det årlige Formel 1 Grand Prix.
Eller gør den?
De seneste dage har både lokale og internationale menneskerettighedsorganisationer indtrængende opfordret den internationale motorsportsunion IFA til at aflyse det prestigefyldte motorløb på grund af den fortsatte undertrykkelse af den demokratiske opposition i Bahrain og de omfattende menneskerettighedskrænkelser.
Gnisten
Det er ikke mindst den sultestrejkende dansk-bahrainske demokratiaktivist Abdulhadi Al-Khawaji, der har bragt Bahrain tilbage på de internationale mediers og politikeres dagsorden.
Efter 62 dages sultestrejke svæver den 51-årige Al-Khawaji i yderste livsfare, og oppositionskilder i Bahrain vurderer, at hans eventuelle død kan få Bahrains utilfredse befolkning til endnu en gang at gå på gaden med krav om demokrati og ytringsfrihed.
Sidste forår demonstrerede op mod en femtedel af Bahrains 1,25 millioner store befolkning for politiske reformer. Ifølge formanden for Bahrain Human Rights Organisation, Nabeel Rajab, vil det kommende Formel 1-Grand Prix med mere end 70.000 tilskuere og over 1.000 udenlandske journalister være en oplagt anledning til igen at gå på gaden og kræve, at kongefamilien gennemfører de reformer, som blev lovet sidste år.
Nabeel Rajab frygter imidlertid, at demonstrationerne vil ende blodigt.
»Jeg er bange for, at det vil udvikle sig voldeligt,« siger han i et interview med BBC og advarer samtidig om, at der kan være folk, som ser det gigantiske Formel 1-show som et oplagt mål.
»Formel 1-arrangementet har stor symbolsk betydning for regimet, og det kan derfor ikke udelukkes, at deltagerne kan blive et mål,« siger han.
Omfattende sikkerhed
Regeringen i Bahrain har de seneste dage forsøgt at berolige Formel 1-arrangørerne og lovet, at både deltagerne og de mange fans vil blive godt beskyttet under arrangementet.
Flere af deltagerne har imidlertid udtrykt stor bekymring over at skulle køre i Bahrain i den nuværende situation. Herhjemme følger Formel 1-ekspert Martin Møller Thomsen fra internetsitet motorsport.dk situationen tæt.
»Mit bud er, at Grandprixet vil blive aflyst. Branchen kan simpelthen ikke holde til at gennemføre løbet, hvis det kræver, at store dele af befolkningen skal holdes indendøre med våbenmagt,« siger han.
»Det kan Formel 1-organisationens image ikke klare.«
Formel 1-mesterskaberne består af i alt 20 løb, som afholdes forskellige steder i verden, men kan sagtens gennemføres uden Grand Prix’et i Bahrain.
Indtil videre har både formanden forDen Internationale Motorunion IFA Jan Todt og ’ejeren’ af Formel 1, den britiske milliardær Bernie Ecclestone, dog afvist at aflyse Bahrain-løbet.
Men Ecclestone har samtidig sagt, at han ikke vil tvinge deltagerne til at køre i Bahrain, hvis de ikke vil.
Ingen danskere kørere deltager for tiden i Formel 1-mesterskaberne, men flere danske racerkørere er på vej op i Formel 1-klassen, der er motorsportens ypperste.
Det gigantiske Formel 1-show i Bahrain er et multimillion-forretning, hvor værtslande, annoncører og tv-stationer betaler store summer til Ecclestone og investeringsfonden CVC, der formelt ejer Formel 1.
En aflysning af det gigantiske arrangement i Bahrain vil desuden ramme de rejsearrangører, flyselskaber og hoteller, som tjener penge på de mange tilrejsende fans.

