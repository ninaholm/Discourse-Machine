Provinsbyen der overlever på socialhjælp fra Washington
I USA er antallet af borgere, der modtager gratis madkuponer fra forbundsstaten, næsten fordoblet i de seneste fem år. Nu vil Kongressen beskære udgifterne til det føderale program. Det kan blive en katastrofe for en mindre by som Woonsocket


 
	Det er en hundekold mandag eftermiddag i denne gamle, nedslidte industriby Woonsocket, og kun få beboere tør stavre rundt på de isbelagte gader efter først snefald, så tøvejr og derefter snefald igen.

	Én af dem er Vivian Poulin, en enlig og arbejdsløs mor til en autistisk søn på 18. Hun er kommet kørende i bil til kirken, St. James Episcopal Church, for at hente en pose fyldt med gratis fødevarer.

	»Det hjælper os igennem tre dage. Nogle gange er vi meget tæt på at være uden mad, men indtil nu er vi ikke gået sultne i seng,« fortæller den tapre kvinde, mens hun gnider sine handskeløse hænder for at holde varmen.

	På afstand ligner Vivian Poulin en ganske almindelig middelklassekvinde. Tættere på bemærker man, at de store huller i hendes pjaltede cowboybukser ikke er lavet for at følge tidens mode.

	»Vi har ikke råd til at købe nyt tøj,« fortæller hun.

	Det har aldrig ligget til amerikanere at klage deres nød. Fra barnsben lærer de, at der altid kommer en ny dag, og at nye muligheder opstår for at forbedre ens lod. Og tingene kunne jo, som Vivian Poulin betoner, altid være værre.

	»Jo, det er hårdt at miste sit job og blive afskåret fra arbejdsløshedsunderstøttelse efter et halvt år. Men min søn får invalidepension, og jeg modtager støtte til huslejen. Så vi lever lige på kanten. Men andre her i byen har det værre. Nogle er husvilde i denne kulde,« siger hun en uge før jul.

	Flere fattige

	Vivian Poulin hører til en ny type bistandsmodtager i USA. Millioner af amerikanere har gennem de seneste fem år skiftet social status fra lavere middelklasse til fattig. Det skyldes dels finanskrisen og den efterfølgende økonomiske recession, dels færre stillinger til en løn, som folk kan leve af.

	Nogle få tal illustrerer den dramatiske udvikling.

	I finansåret 2007-08 modtog 27 mio. amerikanere de såkaldte food stamps til at supplere madindkøb. I juli 2013 var dette tal steget til 48 mio. svarende til en ud af hver syvende borger.

	Det er næsten en fordobling i løbet af fem år. I finansåret 2013-14 vil programmet koste forbundsstaten 78 mia. dollar (cirka 400 mia. kr.).

	De stedse voksende udgifter har fået alarmklokkerne til at ringe i Washington, D.C. Sidste sommer stemte begge kamre i Kongressen nej til at fortsætte en midlertidig forøgelse af det månedlige beløb, der var indbygget i præsident Barack Obamas stimulus-program fra 2009.

	I indeværende finansår er der derfor 4 mia. dollar færre til rådighed, hvilket svarer til 11 dollar mindre pr. måned pr. person – et ikke uanseeligt beløb for de 15 pct. af den amerikanske befolkning, der lever i fattigdom.

	Men besparelserne stopper ikke her. I Repræsentanternes Hus har republikanerne vedtaget at skære 4 mia. dollar yderligere fra food stamp-programmet, mens det demokratiske flertal i Senatet vil nøjes med et 400 mio. dollar lavere tilskud pr. år.

	Kritikerne af food stamps påpeger, at antallet af modtagere og udgifterne stiger og stiger, selv om recessionen blev afblæst allerede i 2010, og ledigheden er faldet til 7 pct.

	»Det har kritikerne ret i, men de glemmer at nævne, at antallet af fattige og familier med lav indkomst også er vokset,« skrev politologen William Galston fra Brookings Institution for nylig i The Wall Street Journal.

	’Lige på kanten’

	For indbyggerne i en provinsby som Woonsocket kan de drastiske nedskæringer medvirke til at skubbe enkeltindvidier og familier ud over afgrunden.

	»Mange af vores klienter lever lige på kanten. Der skal blot et lille pust til, så vælter de omkuld,« siger Emidio Rosa, der rådgiver bistandsklienter hos Family Ressources Community Action, et selvejende institut i Woonsocket.

	Den lille provinsbys økonomi er for en stor del afhængig af bistandsprogrammer finansieret af forbundsstaten.

	Ud over madkuponer lever folk af invalidepension, tilskud til arbejdsinvalide i lavindkomstfamilier, huslejestøtte, et ernæringsprogram for gravide kvinder og enlige mødre med spædbørn samt sygesikring til fattige og folkepensionister.

	Over 22 pct. af de 41.000 indbyggere har en indkomst, der ligger på eller under fattigdomsgrænsen. 36 pct. af alle børn under 18 lever i fattige familier og 16 pct. i dyb fattigdom. En tredjedel bruger madkuponer til at klare sig.

	Den første dag i hver måned overfører forbundsstaten flere millioner dollar til nogle særlige kreditkort, som de 14.000 modtagere af madkuponer i Woonsocket kan indløse i supermarkeder og købmandsbutikker. Et enkeltindivid kan få op til 189 dollar og en familie på fire 632 dollar om måneden.

	Uden en månedlig saltvandsindsprøjtning fra forbundsstaten på flere mio. dollar ville denne tidligere så rige tekstilbys elendige økonomi gå op i sømmene. Den første dag i måneden er således lidt af en bonanza for de forretningsdrivende.

	Michael Monez, 65, får stillet 189 dollar til rådighed og bruger i løbet af et par dage alle pengene på indkøb i supermarkederne Wal-Mart og Stop and Shop.

	»Jeg køber, hvad jeg virkelig har brug for, især en masse kød, som går til at lave suppe på. Men midt på måneden må jeg hente den gratis mad, som kirkerne og de velgørende organisationer tilbyder,« fortæller han.

	Mellem McDonald’s og bistand

	Men der er en grænse for, hvor meget donorer vil spytte i kassen i krisetider.

	»De private institutioner har ikke kapacitet til at træde til og udfylde det hul, der vil opstå, når Kongressen skærer ned på food stamp-programmet,« påpeger Darlene Magaw.

	Hun er leder af familiekontoret hos Family Ressources, der bl.a. driver et herberg for husvilde i Woonsocket med plads til 65 overnattende og styrer en del af de føderale bistandsprogrammer.

	Den lave timeløn for ufaglærte jobs i supermarkeder og fastfood-restauranter fratager incitamentet hos nogle til at søge tilbage på arbejdsmarkedet.

	Michael Monez arbejdede for McDonald’s-kæden gennem 29 år, indtil han i 2004 blev ramt af en hjertesygdom og af en læge blev erklæret invalid. Siden har han fået udbetalt cirka 900 dollar om måneden i invalidepension fra forbundsstaten.

	Ifølge en forbundslov skal invalide og fattige højst betale 30 pct. af deres indtægt i husleje, resten dækkes af forbundsstaten. Monez skal derfor kun af med 259 dollar i husleje.

	Men boligstøtten modtog han også som medarbejder hos McDonald’s, hvor han tjente mindstelønnen – altså otte dollar i timen.

	»Min invalidepension er den samme som min løn hos McDonald’s,« fortæller han.

	Vivian Poulin var avisuddeler fra kl. 2 om natten til 10 om morgenen syv dage om ugen i 15 år og tjente i det job kun lidt mere, end hvad hun henter hjem gennem sin søns invalidepension og food stamps.

	»Det ville da være dejligt at finde et nyt arbejde,« siger hun. »Men det skal altså kunne passe med, at jeg skal være hjemme om dagen for at passe min søn og undervise ham. Han kan ikke gå i en almindelig skole.«

	Faktum er, at der næsten ingen job er til de mange ledige i Woonsocket. Byens officielle arbejdsløshedstal på 12 pct. er i virkeligheden flere gange højere, fordi så mange har opgivet at lede efter arbejde og i stedet lever af bistand.

	Familie af arbejdsskadede

	En af dem er America Santana. Hun emigrerede for 10 år siden med sin mand og to børn fra Puerto Rico til Rhode Island. Parret havde kun lige begyndt på et arbejde, før de gik på bistand. Hun fik dårlig ryg og har i flere år modtaget en månedlig støtte til arbejdsskadede på 408 dollar. Begge modtager madkuponer. De deler en fireværelses lejlighed med Americas mor, to voksne sønner og en nevø. For alle tre unge mænd er det lykkedes at blive klassificeret som arbejdsskadede. De indløser også deres madkuponer. Bedstemoren får folkepension og madkuponer.

	»Min mand er den eneste, der ikke modtager støtte som arbejdsskadet. Men han lider af depressioner, så vi prøver at få ham optaget i programmet,« siger America Santana.

	Trods en samlet månedlig indtægt for de seks puertoricanske familiemedlemmer på godt 2.500 dollar før betaling af den subsidierede husleje bliver America i ny og næ nødt til at benytte sig af kirkernes tilbud om to gratis poser fødevarer.

	Ingen af dem er fristet til at søge et job til den gældende mindsteløn.

	»Supermarkeder og fastfood-restauranter tilbyder kun deltidsarbejde, hvor arbejdstiden skifter fra uge til uge. Man ved aldrig, hvor mange penge man tjener. Så er det bedre at være på bistand, hvor man får et fast beløb,« siger America Santana.

	Familien frygter også, at hvis de først er blevet koblet af invalidepension og madkuponer, er det svært at blive genoptaget i programmerne.

	En sisyfos-opgave

	I Woonsockets rådhus er den nyvalgte demokratiske borgmester Lisa Baldelli-Hunt udmærket klar over, at hun står over for et forhindringsløb de næste tre år. Byens finanser har vist røde tal i flere år og styres nu af en budgetkommission udpeget af Rhode Islands guvernør, Lincoln Chafee.

	Borgmester Baldelli-Hunt, 51, har kun en stemme i kommissionen. Med kun otte dage på bagen har det tidligere medlem af Rhode Islands parlament bedt to tidligere højtstående embedsmænd – nu på pension – om at hjælpe hende med at udarbejde et program, der skal trække virksomheder til Woonsocket.

	De to herrer, Michael O’Keefe og Michael Annarummo, er mødt op til interviewet i borgmesterkontoret.

	»Woonsocket skal have et nyt image – noget med, at klimaet er erhvervsvenligt og arbejdskraften pålidelig,« siger O’Keefe.

	Annarummo tilføjer:

	»Vi har også tænkt, at selv små ting – som at få alle gadelygterne til at lyse – også vil gøre et bedre indtryk.«

	Borgmester Baldelli-Hunt tegner et realistisk billede af byens dystre situation.

	»Vi kan ikke blive ved med at give flere penge til bistandsmodtagere. Der må gøres mere for at få folk tilbage på arbejdsmarkedet. Hermed genvinder de også den selvagtelse, de mister ved at være ledige, og det giver deres børn et eksempel til efterfølgelse, når deres forældre tager på arbejde hver dag,« slår hun fast.

	Borgmesteren lyder måske som en republikaner, der prædiker arbejdsmoral og individuelt ansvar. Men hun er en vaskeægte demokrat, der forstår, at en varig afhængighed af diverse føderale bistandsprogrammer ikke er en bæredygtig ordning for hverken forbundsstaten eller modtagerne.

	Men hvordan skal man tiltrække virksomheder til Woonsocket, der betaler en løn, folk kan leve af?

	Det er en opgave, som borgmesteren deler med politiske ledere i mange andre amerikanske provinsbyer, hvis økonomi i de seneste fem år er blevet delvist afhængig af overførsler fra forbundsstaten til et stigende antal socialt svage.

