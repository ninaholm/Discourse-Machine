Når medlidenhedsdrab fører til mordsigtelser
I New Zealand retsforfølges sydafrikaneren Sean Davison for at have givet sin dødssyge 85-årige mor en overdosis morfin — 'Ingen, der ikke har prøvet at være i samme situation, kan tillade sig at dømme mig,' siger han selv
Den 93-årige belgiske Amelie Van Esbeen gik i sultestrejke i sin seng på plejehjemmet i Merksem i 2009, fordi hun blev nægtet retten til at få hjælp til at dø, selv om hun var plaget af smerter og mæt af dage. I dag er aktiv dødshjælp gjort lovlig i Belgien som et af de få lande i verden.


 Mens solen gik ned over bugten, gav Sean Davison sig til at knuse »godt et dusin« morfintabletter. Pulveret blandede han i et glas vand, som han gav til sin kræftsyge mor:
»Hvis du drikker det her, dør du,« sagde han. Og seks timer senere, den 25. oktober 2006, sov hun stille ind, i en alder af 85.
»Det var et glædens øjeblik,« siger Davison.
Nu har Davisons åbenhjertighed omkring den dødshjælp, han gav sin mor, ført til dødstrusler mod ham og sået splid i hans familie. Og i denne uge blev han stillet for en domstol i New Zealand, tiltalt for mordforsøg.
Fra sit hus i Cape Town i Sydafrika siger han:
»Ingen har ret til at dømme mig, så længe de ikke har prøvet at være i samme situation. Hvad skulle jeg gøre? Det er dét spørgsmål, enhver bør stille sig selv, før de sender dødstrusler via sms.«
49-årige Davison er leder af et retsmedicinsk dna-laboratorium på University of Western Cape. I årene siden moderens død har han forvandlet sig fra en stilfærdig og højtelsket søn til en indædt forkæmper for lovliggørelse af eutanasi.
»Der bør være en mekanisme, som gør det muligt for uhelbredeligt syge personer at sige, at de ønsker en værdig død, og i givet fald bør samfundet respektere det,« siger han.
»Det er vigtigt at udvise den imødekommenhed.«
Hans mor, Patricia Ferguson, var halvt skotte, halvt irer og blev født i Istanbul i 1921. Hun var datter af en journalist og blev selv uddannet læge. Hun mødte sin mand, Patrick, en nordirsk-født protestant på lægestudiet i London. Under Luftwaffes bombardement af England var hun radaroperatør. Patrick tjente 11 år i hæren og flåden. Derefter emigrerede parret til New Zealands vestkyst, hvor de slog sig ned som praktiserende læger i byen Hokitika.
»Vi var fire børn,« fortæller Davison, den yngste søn, hvis stuevægge er fyldt med moderens landskabsakvareller.
Aktiv og fuld af planer
»Det var et fantastisk sted at vokse op med bøgetræer, floder, masser af regn og tropisk skov. Jeg har gode minder om de mange ture, min mor og jeg gik ude i naturen. Hun ledte efter motiver, hun kunne male, mens jeg kiggede efter ting under stenene.«
Mens Patrick dyrkede sit venskab med den lokale katolske præst, var Patricia mere til kunst og læsning. Familien var ikke kirkegængere, men det blev betragtet som så vigtigt at forstå Biblen, at børnene blev sendt i søndagsskole.
Efter at Patrick døde — en hurtig død i 1996, kun to uger efter han havde fået diagnosticeret lungekræft — flyttede Patricia til et hus på klipperne ved Broad Bay, nær Dunedin, for at være tættere på sin datter, Joanna, der er lærer.
På det tidspunkt havde den ældste søn, Fergus, der er biomedicinsk forsker, bosat sig i London, mens Mary, en anden datter, der er gerontolog, var flyttet til Australien. Og Sean havde slået sig ned i Sydafrika.
»Mor førte en aktiv pensionisttilværelse med malerkurser og en lille, men trofast gruppe venner. Hun var en ivrig læser, og hun nød at rejse. Sammen med Fergus fejrede vi hendes 80-års fødselsdag i Kathmandu. Den næste store tur — når hun blev 85 — skulle gå til Peru.«
Pludselig syg
Men i 2004, i en alder af 83, fik også Patricia diagnosticeret kræft. Hun troede, at hendes død var nært forestående, og børnene stormede til New Zealand.
Men hendes krop reagerede i første omgang godt på behandlingen, indtil to år senere, i august 2006, da kræften så ud til at sprede sig fra tyktarmen til lunger, lever og lillehjerne. Børnene vendte tilbage for at sige farvel.
»Mor skrev et testamente i hånden, og i det slog hun fast, at hun ønskede selv at være herre over sin død,« siger Davison.
»Hun gik i sultestrejke og nægtede at lade sig tvangsfodre eller tage imod antibiotika. Det kom ikke som nogen overraskelse for os. Hun havde altid sagt, at hun hellere ville tage en overdosis end blive en byrde. Jeg besluttede at blive i New Zealand til det sidste. Jeg havde ingen anelse om, hvor forfærdelig en periode, jeg skulle igennem.«
Davison beskriver rædslerne ved i løbet af 33 dage at se sin mor tæres hen uden at dø.
»Hun var sengeliggende og mistede snart evnen til at bevæge sine ben. Jeg har hæftede nogle strenge fast til hendes fødder, så hun indimellem kunne bruge armene til at flytte sine ben. Men så mistede hun også førligheden af sine arme. Jeg var nødt til at løfte hende ud af sengen og op på kommoden.
»Jeg måtte gøre alt for hende. Vore liv var helt flettet sammen. Så kom der liggesår. I de sidste par dage konstaterede jeg, at når jeg flyttede hende, fik hun mærker og sår alene ved mine hænders berøring. Hendes krop var reelt begyndt at gå i opløsning.«
Sagde nej til dødshjælp
»På 12. dagen bad hun mig om at finde ud af, hvor lang tid det tog den sultestrejkende IRA-fange Bobby Sands at dø: Det tog 67 dage, fandt jeg ud af, men jeg fortalte hende, at han var en ung og veltrænet mand. Da jeg så fandt frem til en anden sag fra et hospice i New Zealand, hvor en sultestrejkende patient først døde efter 22 dage, blev hun rædselsslagen over udsigten til, at det kunne tage så lang tid. Om morgenen, da jeg trak gardinerne fra, udbrød hun med sin sarkastiske humor: »Jeg er udødelig«.
»Jeg fandt så ud af, at hun havde bedt sin bedste vens søn, en biokemiker, der kom for at besøge os, om at hjælpe hende med at dø. Men han afslog af samvittighedsgrunde. Så spurgte hun mig.«
I første omgang sagde Davison nej.
»Men på hendes anmodning hamstrede jeg alligevel noget af den morfin, som hendes læge havde ordineret.«
»Jeg diskuterede det ikke med nogen, for der var intet at diskutere eller forstå. Det var min mors valg. Hun var helt klar i hovedet. Vi var tvunget ud i den situation, og nu var der ingen vej tilbage.«
Om aftenen før sin død, var hans mor glad, siger han.
»Da jeg havde givet hende glasset med tabletopløsningen, sagde hun: 'Du er en vidunderlig søn.' Hun smilede. Efter så megen lidelse i hænderne på lægefagligt personale, der ville forhindre hende i at dø, havde hun opnået værdighed. Det var en lille sejr, men det var altafgørende sejr.«
Hans mor døde ved midnat og et mørkt slør af ensomhed gled ned over hendes yngste søns liv.
»Jeg følte mig forladt.«
Omtalen splitter familien
På grundlag den dagbog, han førte ved moderens lange dødsleje, udgav han i juni 2009 bogen Before We Say Goodbye. Dog udelod han kapitlet om, hvordan han med en overdosis morfin tog livet af sin mor.
Disse oplysninger blev imidlertid lækket til den newzealandske avis Sunday Herald, og i september 2009 blev Davison anholdt i byen Dunedin og sigtet for mordforsøg.
Som et hidtil uset skridt over for sigtede i mordsager i New Zealand blev Davison dog løsladt mod kaution. Han var i stand til at vende tilbage til Cape Town for at arbejde og være sammen med sin kæreste Raine Pan, en 38-årig kinesisk kvinde med hvem han slog sig ned efter moderens død. Parret har to små sønner. I onsdags blev han stillet for en dommer i Dunedin Landsret i en retssag, der ventes at vare tre uger. Medlemmer af New Zealands Forening for Frivillig Eutanasi har svoret hver dag at demonstrere ud for retssalen iført T-shirts påtrykt sloganet »Enhver mor fortjener en Sean«.
Eutanasi er ulovligt i New Zealand, men to gange inden for de seneste 20 år har lovforslag om at legalisere det på lige fod med Holland, Schweiz og Oregon været tæt på at samle flertal.
For få dage siden lancerede Davison hjælpeorganisationen Dignity South Africa, der vil føre kampagner for lovliggørelse af eutanasi i Sydafrika.
Davisons bog vakte hans søskendes mishag. Den 60-årige bror Fergus udtalte:
»At Sean gav mor en smule for meget morfin, så hendes død blev fremskyndet med et par dage, kom ikke bag på os. Men hvad der overraskede mig, var den måde, hvorpå vores families snavsetøj blev hængt ud i offentligheden. Det har især taget hårdt på vores søster Mary.«
Davison siger, at han er ked af at have splittet familien.
»Men jeg er også ked af, at jeg havnede i en situation, hvor jeg måtte hjælpe min mor til at dø,« siger han.
Og han fortryder ikke at have givet hende den dødbringende morfindosis.
»Hun ville ønskede bare at dø i sit hjem. Det er så enkelt et ønske, at man er nødt til at respektere det. «
© The Guardian og Information Oversat af Niels Ivar Larsen

