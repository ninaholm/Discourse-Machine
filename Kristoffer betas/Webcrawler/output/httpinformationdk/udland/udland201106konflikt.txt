Konflikten i Sudan giver nyt liv til bestialsk oprørsgruppe
Oprørsgruppen Lord's Resistance Army har hærget, voldtaget og myrdet sig igennem Afrika i snart 25 år. Nu har gruppen fået nye kræfter igennem konflikten mellem Sydsudan og Sudan, og Afrikas største land, der er på vej til at blive delt i to, kan ende i endnu en krig
Det sudanske styres angreb i blandt andet olieområderne Abyei (billedet) og staten Sydkordofan i Sydsudan er et forsøg på at forplumre chancerne for den uafhængighed, der ifølge planen skal blive en realitet om en måneds tid. Angrebene har tvunget tusindvis af mennesker til at flygte.


 Der er kun en måned til, at Sydsudans uafhængighed fra Sudan formelt træder i kraft, men udsigterne til en fredelig løsning ser sortere ud, som ugerne går. Ifølge politiske analytikere er det Sudans måde at hævde sig på over for Sydsudan, når styret i Khartoum går militært til angreb på regionerne tættest på grænsen mellem de to Sudaner. Angrebene i blandt andet olieområderne Abyei og staten Sydkordofan er Sudans forsøg på at forplumre chancerne for uafhængighed, forlyder det. Og et af de midler styret i Khartoum angiveligt har taget i brug, er den berygtede oprørsgruppe Lord's Resistance Army, også kendt som LRA.
Ligesom styret gjorde det under borgerkrigen i halvfemserne, skulle Lord's Resistance Army angiveligt arbejde for Sudans præsident, Omar al-Bashir, som et middel til at skabe endnu større frygt og uro i området. Gruppen, der opstod i Uganda og arbejder under ledelse af det selverklærede medium Joseph Kony, er dybt religiøs, og alle deres voldshandlinger udføres efter direkte ordre fra Gud, har det lydt fra kultens leder.
Oprørshæren har fordrevet op imod to millioner mennesker i Uganda og bortført 60.000 børn. Som årene er gået, har gruppens mål ændret sig. Oprindeligt ville gruppen vælte den ugandiske præsident, men siden har de hærget sig igennem både Sudan, Den Centralafrikanske Republik og DR Congo, og nu lader det til, at målet alene er at lave krig, lyder det fra Søren Hougaard, der er Røde Kors' Østafrika-chef og arbejder i Uganda: »LRA er ikke en traditionel befrielseshær med specifikke ideologiske mål  det er ikke ligesom al-Shaabab i Somalia eksempelvis. Det er en gruppe mennesker, der lever af at føre krig, de er konstant på flugt fra retsforfølgelse, og de hærger sig igennem områder, mens de rekrutterer flere folk. For dem er krig simpelthen en indkomstgivende beskæftigelse,« siger Søren Hougaard.
Puster til konflikten
De arbejder om natten, trænger ind i landsbyerne, voldtager mødrene og døtrene, og så hverver de sønnerne. De er berygtede for at tvinge landsbyernes drenge til at slå deres forældre og søskende ihjel. På den måde er de sikre på, at de nyhvervede soldater i oprørsgruppen ikke har noget at komme tilbage til. Og nu er LRA i Sydsudan, hvor de snylter på konflikten i grænseregionerne. I januar måned lykkedes det Sydsudan at gennemføre en folkeafstemning, der gav landet uafhængighed, men som månederne siden afstemningen er gået, lader præsident Omar al-Bashirs løfte om at acceptere valget til at smuldre, og rygterne siger, at Bashir støtter adskillige oprørsgrupper i Sydsudan, finansielt og med våben.
»Våben i støtte er rigeligt for en gruppe som LRA, fordi de så kan plyndre landsbyerne, voldtage kvinderne og tage nogle geder og kyllinger med sig, og det er rigeligt for en hær, der er på flugt,« siger Søren Hougaard.
Afrika-analytiker Roger Middleton fra den britiske tænketank Chatham House bekræfter LRA's tilstedeværelse i Sydsudan: »Oprørshæren har en utrolig negativ indflydelse på fremtiden og stabiliteten for Sydsudan. De har angrebet folk i området, gør kæmpe skade, og mest af alt skaber de en enorm frygt,« siger Roger Middleton og fortsætter: »LRA's tilstedeværelse har været en kæmpe irritation, frustration og bekymring for den kommende uafhængige stats ledere. De har ikke kræfter til at stoppe dem, særligt ikke når Khartoum giver grupperne endnu større muskler, end de allerede har i forvejen,« siger Roger Middleton.
Internationalt pres
Det bliver svært for Sydsudan at modarbejde de interne oprørsgrupper uden hjælp, men selvom der igennem  det seneste år har været internationale løfter om at bekæmpe Joseph Kony og LRA, har indsatsen været mere snak end handling. Det  vurderer en rapport fra slutningen af maj 2011 udarbejdet af The Enough Project, en organisation der arbejder med forebyggelse imod folkemord.
Den amerikanske præsident, Barack Obama, lagde i november 2010 en strategi for, hvad han kaldte en bekæmpelse af LRA, men rapporten dumper den amerikanske præsident og lægger vægt på, at Obama-administrationen ikke har nævnt stigningen i LRA-relateret vold med ét ord, siden strategien blev fremlagt. Derudover mener Enough Project ikke, at USA har fundet tilstrækkeligt med midler til bekrigelsen.
Generelt mener Roger Middleton, at den sporadiske opmærksomhed fra det internationale samfund er problematisk.
»Der var stor international bevågenhed, da Sydsudan gik til folkeafstemning i januar, men siden da er opmærksomheden langsomt forsvundet. Man kan godt  være bekymret for, om landene kan deles på fredelig vis uden kraftigt internationalt pres,« siger Roger Middleton.
Regeringen i Khartoum har indtil nu overhørt opfordringen fra FN om at stoppe angrebene og fjerne tropperne i grænseregionerne.
Ifølge Søren Hougaard har Dansk Røde Kors beredt sig på, at krigen igen bryder ud:
»Vi forbereder os meget på, at Sudan og Sydsudan igen kan blive et krigsområde i løbet af et til to år. Der er desværre meget, der tyder på, at den nye stat ikke får en chance for at komme ordentligt på fode.«


