G8 lover fortsat støtte til arabisk forår
Storsmilende præsidenter, intens mødeaktivitet og fransk luksus. Det årlige G8-topmøde blev skudt i gang med en skærpet retorik mod arabiske regimer


 G8-landene vil skrue op for støtten til opbygningen af nye demokratier i den arabiske verden og øge presset på de diktatorer, som endnu ikke har givet efter for Det Arabiske Forår. Det var løfterne, da lederne af verdens otte førende industrinationer i går tog fat på det årlige G8-topmøde, som afholdes i den mondæne franske badeby Deauville ved Kanalen.
Det er især Syrien, der får på puklen, med trusler om tiltag i FN's Sikkerhedsråd eller nye sanktioner mod præsident Bashir al-Assad, der har slået hårdt ned på demonstranternes ønske om mere demokrati.
»Det er klart, at spørgsmålet om styrkede sanktioner mod Syriens ledere bør tages op, for volden mod demonstranter er uacceptabel,« sagde Frankrigs præsident, Nicolas Sarkozy, på et pressemøde i aftes.
Det Arabiske Forår er langt fra det eneste emne på det tætpakkede topmøde: Tysklands forbundskansler, Angela Merkel, kunne lade sive fra mødet, at der er enighed blandt G8-landene om at gennemføre regelmæssige sikkerhedstjek af a-kraftværker i kølvandet på katastrofen i Japan, som har fået den tyske kansler til at droppe tidligere tiders begejstring for den kontroversielle energiform.
Og selv om spørgsmålet om en efterfølger for den sexanklagede Dominique Strauss-Kahn ikke er på den officielle dagsorden for G8-topmødet, erkendte Sarkozy, at han i korridorerne har gødet jorden for den franske finansminister, Christine Lagardes, kandidatur som IMF-formand. Beslutningen bliver ikke truffet på topmødet.
Også internettet og balancen mellem regulering og censur var til debat på topmødet, hvor flere topchefer for verdens største internet-firmaer som Facebook-stifter Mark Zuckerberg og Googles bestyrelsesformand, Erik Schmidt var inviteret med til en del af mødet.
ritzau/afp

