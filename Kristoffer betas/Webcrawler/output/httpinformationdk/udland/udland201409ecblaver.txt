ECB: Lavere renter, flere penge ud i omløb, men der må mere til
Den Europæiske Centralbank er med gårsdagens rentenedsættelse og plan for pengeskabelse ved at have opbrugt pengepolitikkens redskaber i det kriseplagede EU. Vækstraterne nedskrives på ny
Den Europæiske Centralbanks direktør, Mario Draghi, gav allerede for to uger siden udtryk for, at EU er ved at have nået grænsen for den pengepolitik for eurozonen via rentesænkning og pengeudpumpning, men som ikke har været tilstrækkelig til at bringe EU ud af krisen.


 Aktiekurserne – især på bankaktier – steg øjeblikkeligt på børserne i København, London, Frankfurt og New York, da formanden for den Europæiske Centralbank (ECB), Mario Draghi, i går kl. 14.30 Frankfurt-tid meddelte, at et flertal i bankens styrelsesråd har besluttet såvel at sende flere penge i omløb som endnu engang at sænke renten. Udlånsrenten hos ECB er nu nede på 0,05 pct., mens indskudsrenten er blevet yderligere negativ: – 0,2 pct.
Det overraskende budskab vidner om den alvor, hvormed Centralbanken ser på den dystre situation for den europæiske økonomi med fortsat stagnation, lav inflation og høj arbejdsløshed.
Draghi gav selv i en tale i Jackson Hole, Wyoming, for to uger siden udtryk for, at man er ved at have nået grænsen for den pengepolitik, som ECB forvalter for eurozonen via rente og pengeudpumpning, men som altså ikke har været tilstrækkelig til at bringe EU ud af krisen.
Derfor er nu også en lempelse af den hidtil stramme finanspolitik nødvendig, lød det uventede budskab fra centralbankformanden. Han, der har været den nidkære vogter af eurozonens grænser for offentlig gæld og underskud, peger således nu på behovet for større offentlige investeringer foruden »strukturelle reformer« såsom lettere adgang for virksomheder til at hyre og fyre, mere lønfleksibilitet og ændring af dagpenge- og andre sociale ordninger.
Trods dette opsigtsvækkende budskab valgte ECB altså i går at presse pengepolitikken endnu en tand via en uventet rentenedsættelse samt varsling af endnu en gang ’kvantitativ lempelse’, det vil sige trykning af flere penge til køb af realkreditobligationer og ompakkede banklån. Dette opkøb af private bankers gældsbeviser giver disse flere penge mellem hænderne, som man så håber vil blive lånt ud til produktive investeringer i erhvervslivet og dermed sætte gang i økonomien.
Advarsel
I gårsdagens Information advarede professor emeritus Niels Thygesen fra Københavns Universitet mod denne pengeudpumpning, som også den amerikanske centralbank betjener sig flittigt af, men som Niels Thygesen mener øger risikoen for finansiel ustabilitet.
Indtil nu har virkningen i USA og EU da også primært været øgede investeringer i aktiemarkedet, hvor kurserne er steget mod himlen og ifølge mange iagttagere i dag har karakter af en faretruende aktieboble.
Dette og den hidtil ringe effekt af de gentagne rentenedsættelser vidner om, at det ikke er kapitalmangel eller for høje renter, der afskrækker virksomheder og andre fra produktive investeringer, men en mere grundlæggende skepsis over for fremtiden og mulighederne for afsætning, hvis man skruer op for produktionen. I det lys vælger man at gemme pengene i madrassen eller investere i f.eks. aktiemarkedets kursstigninger.
Mario Draghi erkendte i går på sit pressemøde i Frankfurt, at der ikke var enighed i ECB’s styrelsesråd om den kvantitative lempelse i form af gældsopkøbet, om end der var »et komfortabelt flertal«. Tyskland, men ikke kun Tyskland, menes at være imod lempelsen.
Opkøbet ventes indledt i næste måned, men ECB-formanden kunne ikke sige, hvor meget man vil købe for, eller hvad det betyder for ECB’s egen balance. Ubekræftede rygter og spekulationer lød i går på et gradvist opkøb for 500-1.000 milliarder euro.
Blandet modtagelse
»Dagens skridt fra ECB er et skridt i den rigtige retning, men for lidt og for sent til at fjerne risikoen for deflation og til at kickstarte væksten,« lød en af de forbeholdne kommentarer til udspillet, afgivet af cheføkonom Neil Williams hos det britiske investeringsselskab Hermes.
Williams vil have en endnu større rentenedsættelse og et opkøbsprogram uden nogen overgrænse.
Hos Danske Bank sagde i går chefstrateg Frank Øland, at et stort opkøbsprogram »kan vise sig at være en stor hjælp til at skabe vækst og bekæmpe deflation.«
Fra markedsanalytikerselskabet IHS lyder det, at »det er urealistisk at forvente, at initiativerne vil gøre andet end at yde eurozonen en begrænset hjælp, specielt eftersom de geopolitiske spændinger er stærke og hæmmer tilliden og sandsynlige investeringsplaner.«
Deflations-spøgelset
Den store frygt hos ECB og EU-landenes regeringer er, at den stagnerende økonomi bringer inflationen så langt ned, at den bliver til deflation.
ECB’s mål er en inflation i eurozonen på omkring to pct., men den er nu helt nede på 0,3 pct.
Hvis det får forbrugere til at lugte regulære prisfald, kan det udløse endnu stærkere tilbageholdenhed med at købe – fordi man satser på, at varerne vil blive endnu billigere – og så har man den negative spiral med deflation og yderligere faldende vækstrater.
ECB’s forventning til BNP-væksten i eurozonen er nu nedjusteret til 0,9 pct. i år og 1,6 pct. næste år.

