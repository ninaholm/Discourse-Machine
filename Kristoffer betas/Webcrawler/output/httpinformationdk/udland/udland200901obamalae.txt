Obama lægger klar afstand til Bush
En beslutning om at indstille de militære domstoles virksomhed i 120 dage og et forventet forbud mod anvendelse af torturmetoder signalerer et symbolsk brud med syv års antiterrorpolitik
Barack Obama benyttede sin første egentlige dag i embedet til blandt andet at indstille retsforfølgelsen af adskillige fanger i Guantánamo-lejren.


 WASHINGTON - Som sin første beslutning som USA's præsident valgte Barack Obama i går at beordre indstillingen af de militære domstoles retsforfølgelse af 11 terrormistænkte i Guantánamo-lejren, herunder de fem personer, som er sigtet for at have medvirket i planlægningen af al-Qaedas angreb mod USA 11. september 2001.
Indstillingen vil vare indtil midten af maj, hvor Obama-regeringen håber at have fundet en løsning på, hvordan man skal retsforfølge de ca. 80 tilbageholdte i Guantánamo-lejren, som menes at have begået krigsforbrydelser. Retssagerne kan enten finde sted ved forbundsdomstole i USA eller gennem de væbnede styrkers eget retssystem, der opfylder de nødvendige internationale retsgarantier for en retfærdig rettergang.
I en sideordnet ordre gav præsident Obama de militære dommere en specifik ordre til at indstille retssagen mod den 22-årige canadiske statsborger Mohammed Khadr, hvis sag for militærdomstolen i Guantánamo var berammet til at starte på mandag. Khadr er sigtet for at have myrdet en amerikansk soldat i Afghanistan i 2002, da han var 16 år gammel. 
Ifølge menneskeretsgrupper blev Khadr torteret på flyvebasen Bagram i Afghanistan og senere i Guantánamo-lejren. De beskylder endvidere Bush-regeringen for at have brudt de internationale traktater for håndtering af retssager mod mindreårige.
Obamas beslutning signalerede til hele verden, fremfor alt til muslimer, et symbolsk brud med et USA under George W. Bush, som har tilsidesat de mest fundamentale retsgarantier indbygget i national lovgivning og internationale traktater.
Bannerføreren USA
"Denne beslutning sender et budskab til verdenssamfundet om, at præsident Obama ikke agter at lade en enkelt dag passere, hvor USA overtræder vores nationale lovgivning og folkeretten," siger Gabor Rona fra menneskeretsgruppen Human Rights First.
"Det er et vigtigt og stort skridt i retning af at lukke Guantanamo-lejren og genoprette USA's renommé som bannerfører for retfærdighed, menneskerettighederne og princippet om lighed for loven," fortsætter Gabor Rona, der i går opholdte sig i Guantánamo på Cuba for at overvære retssagen mod Khadr.
Obamas talsmand Robert Gibbs forudsagde i går, at præsidenten i en af de næste dage vil erklære sin hensigt om at lukke fangelejren på Cuba og udstede et forbud mod anvendelsen af tortur.
På Mellemøstfronten var den palæstinensiske præsident Mahmoud Abbas den første udenlandske leder til at modtage en opringning fra Obama efterfulgt af telefoniske samtaler med Israels, Egyptens og Jordans ledere. Det forventes, at den amerikanske præsident vil udpege en mellemøstmægler i de nærmeste dage. Et kvalificert gæt går på tidligere senator George Mitchell, der tjente som præsident Bill Clintons mægler i Nordirdland.
Etik i regeringsførelsen
Endvidere forlød det i går, at præsident Obama vil ophæve sin forgængers forbud mod forbundsstatens finansiering af stamcelleforskning. Bush-regeringens kontroversielle modstand mod at give bistand til FN's familieplanlægningsgrupper i udviklingslande, der tilbyder kvinder svangerskabsafbrydelse, vil ligeledes blive ændret.
Under et tv-transmitteret møde med 200 medlemmer af hans regering i går bebudede præsident Obama tillige, at hans regering vil indføre nye og strengere regler for embedsstandens mulighed for at føre lobbyvirksomhed, efter at de har forladt regeringen. 
Han lovede også at gøre befolkningens og mediernes adgang til oplysninger om regeringens arbejde lettere end tidligere. 
"Min hensigt er at gøre denne regering den mest åbne og gennemsigtige nogensinde," bedyrede Obama og underskrev herefter en række forordninger med etiske regler for embedsstandens fremfærd og nye regler for adgang til offentlige arkiver.
Men det var indstillingen af de militære domstoles virksomhed, som slog tonen an for præsident Obamas første dag i det ovale værelse.
Nogle menneskeretsgrupper havde sat næsen op efter en ordre om at lukke Guantánamo-lejren på den første dag. Men den beslutning kræver tid, fordi Obamas juridiske rådgivere endnu ikke har haft mulighed for at gennemgå alle de forordninger og administrative beslutninger, som Bush-regeringen har taget gennem de sidste syv år.
Torturundersøgelse
Eksempelvis er det uvist, om Obama-regeringen kan stille de fem al-Qaeda medlemmer mistænkt for medvirken i terrorangrebet 11-09 for en forbundsdomstol, hvis det viser sig, at de er blevet udsat for tortur i CIA's hemmelige fangelejre. 
Ingen forbunddom-stol i USA ville acceptere tilståelser under tortur som gyldigt bevis. Det er højst sandsynligt, at ikke engang de væbnede styrkers egne domstole vil være i stand til at gennemføre en lovlig retssag på et sådant grundlag.
Skal disse terrormistænkte så blot varetægtsfængsles for livet i USA? "Det ville svare til at overføre Guantánamo-lejren til USA," indvender Joanne Mariner fra Human Rights Watch.
Tilsvarende bliver det en udfordring for Obama-regeringen at håndtere ngo-gruppers beskyldning af Bush-regeringen for at have beordret tortur af terrormistænkte. I sidste uge anerkendte Forsvarsministeriets særlige undersøger af spørgsmålet, at der med sikkerhed er blevet anvendt forhørsmetoder, som falder under definitionen af tortur.
Obamas kandidat til posten som justitsminister, Eric Holder, sagde under en kongreshøring, at forhørsmetoden waterboarding er tortur. I henhold til amerikansk lov såvel som FN's konvention mod tortur er en regering forpligtet til at undersøge og sagsøge de ansvarlige for tortur, hvis der foreligger begrundet mistanke om, at der er begået en forbrydelse.
Hverken Barack Obama eller Eric Holder har taget klar stilling til, hvorvidt den nye regering vil iværksætte en større kriminel undersøgelse af torturanklager, hvis persongalleri kunne strække sig fra CIA-agenter og hele vejen op i regeringshierarkiet til vicepræsident Richard Cheney og præsident George W. Bush.
mabu@information
Følg præsident Barack Obamas første dage på www.lufskibet.information.dk

