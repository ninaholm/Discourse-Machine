Nyt olieboom kan give global turbulens og uro
Hvis olieskifer og andre nye kilder øger produktionen, kan det få olieprisen til at falde, investeringer i ren energi til at dale og usikkerhed om udviklingen i økonomien til at vokse
Snarere end at sætte fuld knald på omstillingen fra olie til et nyt, klimavenligt energisystem har kapitalstærke selskaber i den fossile sektor sat fuld knald på indsatsen for at opretholde det gamle system via udvikling af helt nye oliekilder. Blandt dem finder man skiferolie og som her i Alberta, Canada, tjæresandsolie.


 »Politikerne har hidtil vist sig i stand til i høj grad at ignorere klimaspørgsmålet, dvs. undlade at gøre noget seriøst. Det vil de ikke være i stand til med olien. Når oliekrisens virkelighed rammer, vil politikerne blive tvunget til at handle, fordi den indebærer en stribe alvorlige problemer her og nu. Derfor koncentrerer jeg mig om energiudfordringen: de fossile energiressourcers udtømning. Hvis vi handler for at afhjælpe en snarlig mangel på olie og gas, vil det samtidig hjælpe klimaet.«
Sådan sagde for fem år siden Dennis Meadows, professor ved University of New Hampshire og en af forskerne bag Romklubbens skelsættende rapport om Grænser for vækst, der satte dagsordenen i 1972 for den internationale miljødebat.
Så fra 2007 holdt Meadows næsten op med at tale om klimatruslen. Fokuserede i stedet på, hvad fagfolk kaldte peak oil: Det tidspunkt, hvor den globale olieproduktion når sit toppunkt og begynder at falde.
En del andre gjorde som Meadows. USA’s præsident, Barack Obama, har f.eks. i lange perioder talt om omstillingen til vedvarende energi alene som en strategi til at komme ud af den farlige olieafhængighed. Den globale opvarmning har nærmest været politisk fyord under indtryk af den bastante klimaskepsis blandt republikanske politikere og konservative medier i USA. Og med nogen forsinkelse erklærede Det Internationale Energiagentur sidste år, at peak oil faktisk er over os.
»Vi tror, at produktionen af råolie toppede allerede i 2006,« sagde agenturets cheføkonom, Fatih Birol, i april 2011.
Da han sagde det, var olieprisen nået over 120 dollar pr. tønde, tre gange niveauet i januar 2009. En direkte afspejling af at produktionen havde store problemer med at følge efterspørgslen.
I går skrev så den britiske miljøanalytiker og forfatter George Monbiot i en kommentar her i avisen, at det hele er forkert, og at peak oil er aflyst.
»Alle tog fejl,« fastslog han med beklagelse: »Peak oil er ikke forestående og indtræffer næppe i nogen overskuelig fremtid (...) verden er på vej ind i et nyt olieboom.«
Noget af en bombe for såvel miljøfolk som for andre, der har haft de truende olieprisstigninger og udsigten til knaphed og undergravelse af økonomien som advarselstegn og pejlemærke.
Ny olie
Forklaringen? Snarere end at sætte fuld knald på omstillingen fra olie til et nyt, klimavenligt energisystem har kapitalstærke selskaber i den fossile sektor sat fuld knald på indsatsen for at opretholde det gamle system via udvikling af helt nye oliekilder.
Monbiot kan bl.a. finde dokumentation for sit udsagn i en ny rapport fra Harvard Universitys Kennedy School, udarbejdet af tidligere vicedirektør i det stor italienske olieselskab Eni, Leonardo Maugeri.
Oil: The next revolution hedder rapporten, der i undertitlen taler om ’opsvinget uden fortilfælde’ i olieproduktionen.
Det største nye bidrag vil ifølge rapporten komme fra Irak, hvis store råoliereserver har været temmelig utilgængelige under og efter konflikten med Saddam Hussein.
Det næststørste nye tilskud til den globale produktion vil bestå i ukonventionel skiferolie og tjæresandsolie fra henholdsvis USA og Canada.
Maugeri taler om »en eksplosion i USA’s olieproduktion«, kalder den et »paradigme-skifte« og spår, at USA i kraft af olieskiferreserverne vil blive verdens næststørste olieproducent fra 2020.Det fjerde markante bidrag til øget olieproduktion kan blive olie fra righoldige, men svært tilgængelige, såkaldt pre-salt lag i 7.000 meters dybde i havbunden ud for Brasilien.Alt lagt sammen kan man ifølge olieeksperten vente en vækst i den globale produktion fra nu 93 mio. tønder olie pr. dag til 110 mio. tønder i 2020 – »den største stigning i et enkelt årti siden 1980’erne.«
Turbulens
»I hvert fald frem til 2015-16 vil vi se turbulens på udbudssiden på det globale oliemarked,« vurderer Thina Margrethe Saltvedt, norsk oliemarkedsanalytiker hos Nordea Markets.
»Revolutionen i udvinding af skiferolie og -gas samt af tjæresand i henholdsvis USA og Canada har allerede overrasket stærkt. Den kraftige vækst i produktionen er en forsinket effekt af den markante stigning i olie- og gaspriserne i perioden 2003-08.«
I USA startede det ny produktionseventyr med skifergassen under brug af den såkaldte ’fracking-teknologi’, hvor de fossile reserver presses ud af skiferlagene ved at sprække disse med vand under højt tryk, iblandet kemikalier. Det gav så meget gas, at det amerikanske marked ifølge Saltvedt nu er »oversvømmet«. Derfor har man overført udvindingsteknikken fra gas til skiferolie, og det har øget den amerikanske olieproduktion de seneste år.
Tilsvarende har olieprisstigningerne sat fart på den canadiske tjæresandsproduktion, også den med stort forbrug af vand, kemikalier og energi som omkostning.
»Man siger, at produktionen kræver én tønde olie i input for at give to tønder i output,« oplyser Thina Margrethe Saltvedt.
Både dette diskutable energiregnskab og selve de ukonventionelle reservers størrelse er baggrunden for, at NASA’s chefklimaforsker James Hansen har sagt, at »løbet vil være kørt« for klimaet, hvis denne olie hentes op og brændes af.
Uenighed
»Olieproduktionskapaciteten vokser med en sådan hast uden for-tilfælde, at forsyningerne måske kan overstige forbruget. Når overfloden rammer markedet, kan det udløse et kollaps for olieprisen,« skriver Leonardo Maugeri i sin rapport.
Jeremy Leggett, geolog og tidligere konsulent for olieindustrien, tror ikke på produktionsboomet. Hvor den fossile energi ved konventionel produktion strømmer vedvarende op fra den borede brønd, når først man har ramt, så har udvinding af olie og gas fra skifer mere karakter af mineindustri.
»Udtømningshastighederne i brøndene er uventet høje, hvilket betyder, at der må bores flere og flere med stadig højere omkostninger, hvilket igen betyder, at der må lånes stadig flere penge – i kontrast til en pengestrøm fra produktionen, som halter stadig mere bagud,« skriver Leggett i The Guardian og taler om et »gigantisk pyramidespil.«
Både Maugeri og Saltvedt medgiver, at det er meget svært at forudsige den fremtidige oliepris. Der er således både teknologisk og miljømæssig usikkerhed forbundet med den amerikanske olieskiferproduktion, når først de mindst besværlige forekomster er tømt. Samtidig skaber f.eks. den fortsatte politiske tummel i Irak tvivl om forsyningssikkerheden i den irakiske olieproduktion.
På efterspørgselssiden har den hidtil høje oliepris sat gang i investeringer i alternative energikilder og transportteknologier uden eller med lavt olieforbrug.
»I første omgang kan det påvirke efterspørgslen og få olieprisen til at falde i en situation med øget udbud. Men efterfølgende kan f.eks. en lavere benzinpris bremse investeringerne i den renere teknologi og vanskeliggøre bestræbelserne på at få folk til at bruge nye transportmidler,« siger Thina Margrethe Saltvedt.
Klaus Illum, uafhængig energikonsulent og oliemarkedsanalytiker, er enig i, at hvis man virkelig skaber en situation med større produktion end forbrug og dermed faldende oliepriser, »så vil det være slut med sådan noget som elbiler.«
Illum påpeger dog, at den aktuelle vækst i olieforbruget – ikke mindst bestemt af udviklingen i Kina og Indien – vil forudsætte »kolossal stor produktion« af ukonventionel olie i Nordamerika, hvis produktionen faktisk skal kunne følge med til eller ligefrem overhale forbruget.
»Udviklingslandene har et meget lavt olieforbrug pr. indbygger, men nogle meget store årgange af unge forbrugere på vej. Vi har til gengæld et meget højt forbrug pr. indbygger, men en befolkning der ikke vokser. Der er en voldsom ulighed i forbrugets fordeling, og hvis man skal frembringe en olieproduktion, der kan gribe væsentligt ind i den ulige fordeling, skal der virkelig meget til. I det billede spiller olieskiferen ikke en afgørende rolle,« mener han.
Personligt finder Klaus Illum det mest sandsynligt, at et nyt olieeventyr vil gøre den globale forsyningssituation og økonomi yderligere turbulent.
»Et øget udbud fra nye kilder vil skabe en meget kompleks situation. Nogle producenter vil miste penge, og andre vil få, og der vil blive flyttet rundt på enorme formuer – det kan give voldsomme omvæltninger i den globale økonomi og på finansmarkedet,« siger han.

