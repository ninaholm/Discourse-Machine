'Danmark kan være rollemodel for Libyen'
Dansk-libyske Ibrahim Grada blev i sidste uge udpeget som Danmarks repræsentant for det libyske folk. Han mener, at det internationale samfund  og måske i særlig grad Danmark   kommer til at spille en afgørende rolle, når Libyen skal genopbygges
Siden Ibrahim Grada flygtede fra Libyen til Danmark, har han brugt det meste af sin energi på at rejse og på at kæmpe en hård kamp for menneskerettig-heder og demokrati for sit hjemland.


 For et halvt år siden var Ibrahim Grada social- og sundhedshjælper i Aarhus kommune. Men så kom revolutionen, og han tog orlov. Siden da har han viet al sin tid til sit arbejde i The National Conference for the Libyan Opposition, og han har rejst i pendulfart mellem Libyen, Tunesien og Danmark. For nylig oplevede han konflikten på nærmeste hold, da han blev tvunget til at forlade Tunesien, fordi han fik nys om, at Gaddafis regime ville kidnappe ham.
I sidste uge, få uger efter kidnapningsforsøget, blev social- og sundhedshjælperen så udpeget som en slags ambassadør for det libyske folk, efter Udenrigsministeriet udviste Gaddafis sidste repræsentanter på konsulatet. Og i dag sidder han i trygge omgivelser på sit lyse og mildest talt sparsomt indrettede kontor hos Mellemfolkeligt Samvirke i København. »We Want Democracy in Libya,« står der på døren, og på den ellers nøgne væg hænger to enorme flag. Det ene er et Dannebrog, og det andet er en rød, sort og grøn trikolore med en hvid halvmåne og en stjerne i den midterste stribe. Det er de libyske oprøreres flag, som stammer fra tiden, hvor Libyen var et kongerige; tiden fra før Gaddafis statskup.
Rådet er stærkere
Siden den 17. februar, hvor revolutionen kom, har Ibrahim Grada været i daglig kontakt med oprørerne i Libyens Nationale Overgangsråd, NTC.
»Der er for nylig blevet skiftet ud i den øverste ledelse. Efter drabet på general Abdel Fatah Younes (NTC's øverstkommanderende, der blev likvideret den 28. juli, red.) var der megen uro og usikkerhed, så vi syntes, det var bedst at skifte ud. Nogle af medlemmerne af rådet ytrede ønske om, at de forventede at blive valgt som en slags belønning for deres indsats. Det var jo ikke meningen,« siger han og hævder, at rådet kun er blevet stærkere siden Younes' død. Han ønsker dog ikke at komme nærmere ind på rådets sammensætning af »sikkerhedsmæssige hensyn«, som han siger.
»Men magten er i folkets hænder. Og folket på gaden vil have fred. Alle libyere er enige om, at NTC skal lede landet i perioden mellem Gaddafis fald og etableringen af en ny demokratisk stat,« siger han.
Også i Tripoli er der ifølge Grada udbredt tiltro til overgangsrådet.
»Så sent som i går var jeg i telefonisk kontakt med beboere i Tripoli, som sagde, at de var klar til kamp mod styret. Jeg kan fortælle dig hundreder af historier om unge mennesker i Tripoli, der bare venter på, at frihedskæmperne når hovedstaden. De vil risikere deres liv i kampen mod Gaddafi,« siger han.
Stammesamfund
Men helt så simpel er situationen desværre ikke. Libyen er et gammelt stammesamfund, og også Ibrahim Grada har svært ved at vurdere, hvordan stammernes relationer i forhold til hinanden vil udvikle sig, når Libyen bliver frit. Han understreger vigtigheden af, at det internationale samfund står stærkt og forenet, og at det bestræber sig på at støtte det libyske folk, efter Gaddafi er gået af.
»Det internationale samfund har ladt det somaliske folk i stikken,« siger han med henvisning til, at FN trak sig ud af Somalia i 1995 og efterlod landet i politisk og militært kaos.
»Det må ikke ske i Libyen. I det gamle Jugoslavien så vi, at Vesten i begyndelsen ignorerede konflikten, men da det internationale samfund i fællesskab støttede kosovo-albanerne mod Serbien, gik tingene pludselig stærkt,« siger han.
Rollemodel
Siden Ibrahim Grada flygtede til Danmark, har han brugt det meste af sin energi på at rejse og på at kæmpe en hård kamp for menneskerettigheder og demokrati. På sine rejser har han oplevet mange forskellige kulturer, men han mener, at de skandinaviske lande kan bidrage mere, end man umiddelbart skulle tro.
»Det har ikke noget at gøre med, at jeg bor i Danmark, men jeg tror, at de skandinaviske lande kan være en god rollemodel for Libyen. Skandinaviens idealer om demokrati og tolerance går i spænd med de libyske oprøreres. Libyerne ved, at de skandinaviske lande ikke har nogen imperialistisk historie, og mange unge libyere kigger på Danmark, Sverige og Norge med stor beundring,« siger han.
Så hvad kan Danmark og de andre vestlige lande konkret gøre?
»De fleste lande anerkender NTC som den eneste legitime repræsentant for det libyske folk, indtil landet bliver stabiliseret. Det er godt. Men de er nødt til at støtte NTC yderligere, når først Gaddafi er væk. Libyen skal genopbygges. Landet har behov for hjælp til at genopbygge skoler, hospitalsvæsen, politi og så videre,« siger han: »Efterkrigsrekonstruktionen er altafgørende.«

