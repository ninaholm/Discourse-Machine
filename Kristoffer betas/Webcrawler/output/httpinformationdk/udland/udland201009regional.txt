Regional handel giver fattige lande et løft
Udvklingslande med åbne markeder har gavn af høj vækst i inter-national handel i 2010, siger WTO's direktør under FN's topmøde om fattigdom.


 BOSTON - For de fattige lande i Afrika og Latinamerika kan det være svært at finde lyspunkter i kølvandet på den alvorligste og længste verdensøkonomiske recession siden 1930'erne.
På førstedagen af FN-topmødet om 2015-målene for bekæmpelse af fattigdom, børnedødelighed, livstruende sygdomme og analfabetisme kunne direktøren for Verdenshandelsorganisationen, Pascal Lamy, imidlertid fortælle en positiv historie.
Verdenshandlen vil efter alt at dømme vokse med 13,5 pct. i 2010, og udviklingslandene tegner sig for en højere vækstrate end de vestlige industrilande, nemlig 11 mod 7 pct.  Og i Den Tredie Verden er der »en direkte sammenhæng mellem økonomisk vækst og integration i det internationale handelssystem og mellem vækst og nedbringelse af fattigdom,« sagde Lamy til FN's generalforsamling.
WTO-direktøren noterede, at den regionale samhandel i den sydlige hemisfære er voksende, hvilket bidrager til økonomisk vækst i de fattige lande. Men uden en afslutning af Doha-runden - der bl.a. skal give u-lande udvidet adgang til vestlige markeder - vil dette vækstpotentiale ikke kunne udnyttes til fulde.
Bill Clinton dominerer
Lavere økonomisk vækst kan tilsvarende sætte en bremser for opfyldelsen af de ambitiøse 2015-mål, ikke mindst i lyset af manglende politisk vilje i Vesten til at leve op til bistandsforpligtelser fra tidligere topmøder.
På andendagen af FN's topmøde, som samler 140 stats- og regeringschefer, blev de eneste nye konkrete bistandsinitiativer præsenteret på den tidligere amerikanske præsident Bill Clintons årlige konference i New Yorks Sheraton-hotel. Her beder Clinton private erhvervsdrivende og formuende mennesker fra hele verden om at give penge til et initiativ,  som kan være bekæmpelse af fattigdom eller udvikling af en grøn økonomi.
Der var dog undtagelser. Frankrigs præsident Nicholas Sarkozy gav mandag tilsagn om at øge sit lands årlige bistand med 60 mio. euro til den globale fond til bekæmpelse af hiv/aids, tuberkulose og malaria. Han lovede også en stigning på 20 pct. i Frankrigs årlige bistandsbudget, som udgør 0,41 pct. af BNP.
Fondens arbejde i Afrika og Latinamerika har været en uforbeholden succes. Antallet af hiv/aids tilfælde og omkomne af aids er faldet, men man lider af en en desperat mangel på nye midler til at komme videre, siger Fondens administrerende direktør, Michel Kazatchkine, til nyhedsbureauet Inter Press Service. Kazatchine nævner et tal på mellem 13 og 20 mia. dollar i de næste tre år.
En af idéophaverne til fastsættelsen af otte udviklingsmål for de fattige lande i 2015, den kontroversielle amerikanske økonom Jeffrey Sachs, skrev i går i en kronik Financial Times, at projektet er umuligt at fuldføre uden en drastisk reform af det internationale bistandssystem. Sachs taler for at lægge størsteparten af de bilaterale midler ind i en global udviklingsfond, der skulle kunne operere lige så effektivt som fonden for aids/hiv i Genéve.
Sachs' forslag anses for at være politisk urealistisk.
En måske mere realistisk ide er at pålægge alle internationale finansielle transaktioner et gebyr på 0,005 pct. Det kunne generere 30 mia. dollar om året.
Idéen blev nævnt af Sarkozy og Spaniens premierminister og støttes af et voksende antal lande. Selv den tyske kansler, Angela Merkel, har fornylig opblødt sin holdning.
USA og Canada er dog stadig modstandere.


