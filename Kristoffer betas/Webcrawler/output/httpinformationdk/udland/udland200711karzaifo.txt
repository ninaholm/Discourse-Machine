Karzai vil forbyde private sikkerhedsfirmaer
Men det er en rigtig dårlig idé. Uden de private sikkerhedsfirmaer er hele Afghanistanprojektet i fare for at bryde sammen, siger højtstående NATO-officer
Den nuværende ISAF-styrke på 44.000 mand er for lille til at kunne løse opgaven i Afghanistan, så ISAF er helt afhængig af de private sikkerhedsfolk.


 KABUL - "Hvis han forbyder de private sikkerhedsfirmaer, falder hele butikken sammen." Så klar lyderNATO's vurdering af den af-ghanske præsident Hamid Karzais plan om at forbyde private sikkerhedsfirmaer at arbejde i Afghanistan. Både den afghanske regering og den NATO-ledede ISAF-styrke er fuldstændig afhængig af private vagtværn, hvis det skal lade sig gøre at beskytte ambassader, NGO'er, afghanske VIP'er og flere af de store infrastrukturprojekter, som det internationale samfund er i gang med at genopbygge.
Et eksempel på de katastrofale konsekvenser af Karzais forslag er den store Ka-jaki-dæmning i Helmand, som ISAF forsøger at sikre, så det bliver muligt at forsyne hele det sydlige Afghanistan med strøm. Den bevogtes i dag af 5.000-6.000 private sikkerhedsvagter.
Omkring 50.000 menes i dag at arbejde for private sikkerhedsfirmaer i Afghanistan. Langt de fleste ansatte er afghanere og af meget svingende kvalitet.
Og det er baggrunden for Karzais ønske om at forbyde industrien.
"Problemet er, at nogle af sikkerhedsfolkene spreder død og ødelæggelse. De kø-rer rundt og tér sig og skyder på folk," forklarer oberst Kristian Sørensen.
Når krigskabinettet træder sammen senere i dag, er ISAF's råd til Karzai derfor ganske klart.
Han må opgive at forbyde firmaerne. Det er en meget bedre idé at regulere bran-chen og indføre en licensordning, siger Kristian Sørensen over en kop kaffe i ISAF's hovedkvarter midt i Kabul.
I dag er kun 35 firmaer registreret, hvilket er under halvdelen af de firmaer, som ifølge den svejtsiske forskningsinstitution Swisspeace arbejder i landet. Firmaerne spænder fra det verdenskendte amerikanske firma Blackwater til små lokale firmaer med forbindelse til narkobaroner og krigsherrer. Ifølge Swisspeace er flere af dem involveret i kidnapninger, afpresning og narkosmugling. 
Alt for få
Når den afghanske regering og ISAF er så afhængig af de private sikkerhedsfolk, skyldes det, at den nuværende styrke på 44.000 mand er alt for lille til at kunne løse opgaven. 
"Vi skal være mindst dobbelt så mange for at få rullet hele landet op," siger Kristian Sørensen.
Taleban vurderes at have mellem 10.000 og 20.000 aktive krigere, men ingen kender det nøjagtige tal.
Det andet problem er, at uddannelsen af den afghanske hær går foruroligende langsomt. Officielt har Af-ghan National Army, ANA, 50.000 soldater under vå-ben, men Kristian Sørensen slår fast, at det tal er meget langt fra virkeligheden. 
"Det reelle tal er snarere 20.000, og så er der ikke taget højde for alle dem, der er på orlov, fordi de har været udstationeret i en anden del af landet end der, hvor de bor, og der er ikke taget højde for de mange ubesatte stillinger, som der også er," siger han. 
Også danskerne benytter sig af private sikkerheds-firmaer i Afghanistan. 
Saladin Security i Kabul leverer f.eks. sikkerhedsvurderinger til den danske am-bassade, og i Helmands hovedstad, Lashkar Gah, bliver det lokale genopbygnings-hold, det såkaldte PRT, beskyttet af et amerikansk sikkerhedsfirma.
Ifølge det afghanske politi er ni firmaer allerede blevet lukket på grund af indblanding i kriminalitet.
Ifølge en talsmand for Karzai vil enkelte mere respektable firmaer kunne få en midlertidig tilladelse til arbejde for blandt andre FN-institutioner i Afghanistan, men på længere sigt skal ANA overtage alle væbnede bevogtningsopgaver, siger Siamak Hirawi til det franske nyhedsbureau AFP. 


