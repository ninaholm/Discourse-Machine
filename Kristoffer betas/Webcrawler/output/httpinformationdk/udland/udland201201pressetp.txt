Presset på Tyskland vokser
Det har primært været Berlin, der har holdt Europa fast på sultekuren, men nu presses den tyske regering til at anerkende, at uden vækst og offentlige investeringer truer en lang og solid recession. Det pres kan Danmark også deltage i, siger Europa-ekspert Thomas Klau


 For blot få måneder siden skulle man ikke forvente, at ordet »vækst« overhovedet kom ud af Angela Merkels mund, når hun talte om Europas krise.
Da stod hun fast på, at der kun var en vej ud af krisen, om man var Grækenland eller Danmark: nedbringelse af den offentlige gæld, strukturelle tilpasninger som skattereformer og en trimning af velfærdsstaten, så den passede til konkurrencepresset i en globaliseret verden. Offentlige investeringer til fremme af vækst var ikke en mulighed. Men måske er noget ved at ændre sig. For på mange måder er vindene ved at vende i Europa, siger Thomas Klau, senioranalytiker ved tænketanken European Council on Foreign Relations.
»Det er helt oplagt, at presset for en mere vækstorienteret politik stiger, ikke bare hos de kriseramte økonomier, men også fra Frankrig og flere mindre europæiske økonomier,« siger Klau, der også fremhæver, at der internt i Tyskland er pres på regeringen. »Både fra økonomer og fra en række markedsaktører lyder det nu, at der er brug for at stimulere væksten gennem offentlige investeringer. Det lægger naturligvis et pres på Merkel,« understreger han.
Den britiske økonom Sony Kapoor vurderer i dagens Information, at Tyskland inden længe vil blive presset til at ændre kurs. Thomas Klau mener, at det er en optimistisk læsning af de tyske signaler, men medgiver, at der er større lydhørhed i Berlin.
»Der har etableret sig en langt støre bevidsthed om, at vi kan risikere en dyb og vedvarende recession i eurozonen. Men om den bevidsthed inden for kort tid manifesterer sig i konkrete politiske initiativer, er jeg mere i tvivl om. Man skal ikke underkende den økonomiske konservatisme hos både regeringen og i store dele af befolkningen,« siger Thomas Klau.
Mere arbejdsro
En af de oplagte fordele, han ser ved et, om ikke overbevist Tyskland, så et mindre skråsikkert Tyskland, er, at det giver et større spillerum for den Europæiske Centralbank.
»Det er klart, at Centralbanken er en uafhængig institution og er som sådan ikke direkte afhængig af støtte fra de enkelte medlemslande. Men det er jo i praksis sådan, at den får meget svært ved at finde arbejdsro, hvis en stor stærk spiller er modstander af dens kurs. Jeg kunne forestille mig, at Tyskland i den kommende tid vil optræde mindre aggressivt i den forbindelse,« siger Thomas Klau.
Thomas Klau er enig med Sony Kapoor i, at Danmark har en række fordele som advokat for en bevægelse væk fra nedskæringsdagsordenen: »Danmark nyder stor respekt for sin økonomiske kunnen rundt om i Europa, både den måde I har organiseret jeres samfund, ikke mindst med hensyn til arbejdsmarkedet, men også den facon, hvormed I har tacklet krisen i en balancegang mellem økonomiske og sociale hensyn,« siger Klau, der, som Sony Kapoor, fremhæver vores unikke uafhængighed.
»Jeres økonomi er så god, at I kan tale om at skrue op for f.eks. lånemulighederne til infrastruktur, uden at man vil skyde jer i skoene, at I bare vil have penge, fordi I er i krise,« siger Klau og slutter:
»Danmark har mulighed for at sætte de her spørgsmål på dagsordenen på en diplomatisk og følsom måde og på den måde være en moralsk stemme til fordel for den dagsorden. Det ville bestemt være en velkommen stemme.«

