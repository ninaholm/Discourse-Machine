Fogh: Vi skal bakke op om soldaterne



 Statsminister Anders Fogh Rasmussen (V) modtog onsdag meddelelsen om, at en dansk soldat var blevet dræbt og en anden såret under kamphandlinger i Helmanprovinsen i Afghanistan.
 - Mine tanker og allerdybeste medfølelse går i denne tragiske situation først og fremmest til den dræbtes familie og de pårørende, siger statsministeren i en udtalelse.
 Han appellerer til fortsat opbakning til den danske indsats i Afghanistan.
 - Det er afgørende, at vi i denne vanskelige situation bakker fuldt op om forsvaret og soldaternes kammerater i det sydlige Afghanistan, som yder et vigtigt bidrag til at skabe frihed, sikkerhed og demokrati for den afghanske befolkning, fremhæver statsministeren.
Danmark har nu mistet 14 soldater i Afghanistan. Onsdag kom patrulje i kamp mod Taliban i Helmandprovinsen, og det kostede én dræbt og én såret.
En dansk soldat mistede onsdag livet, mens en anden blev såret under kampe i Helmandprovinsen i Afghanistan. Den dræbte er konstabel Anders Bjørn Storgaard fra Taastrup vest for København, oplyser Hærens Operative Kommando, HOK. Begge konstabler tilhørte det mekaniserede infanterikompagni fra Den Kongelige Livgarde i Høvelte.
 Hermed er 14 danske soldater omkommet i landet siden 2002, to af dem så sent som den 6. marts.
 Under en patrulje kom en dansk enhed i kamp med talibanstyrker ca. 20 km nordøst for byen Gereshk. Danskerne blev beskudt med håndvåben og morterer, men med støtte udefra lykkedes det dem at fortrænge fjenden.
 Enheden var onsdag aften tilbage i lejren. Den sårede soldat blev behandlet på felthospitalet og har talt med sine nærmeste pårørende.
 Chefen for HOK, Poul Kiærskou, beklager hændelsen på HOK's hjemmeside.
 - Det er hårdt og ubarmhjertigt for soldaternes familie og venner. Det er også hårdt for den danske styrke, der til trods for tabet af en god kollega fortsætter med at løse sine opgaver, siger Poul Kiærskou.
 Forsvarsminister Søren Gade er dybt berørt af den tragiske hændelse.
- Det er dybt tragisk, at kampen for stabilitet i Afghanistan og sikkerhed i verden igen har krævet danske ofre. Mine tanker går derfor også til alle de danske soldater, som fortsat bidrager til den vigtige indsats i Afghanistan.
- Det er med stor sorg, at jeg har modtaget meddelelsen om, at endnu en dansk soldat har mistet livet, og at en anden dansk soldat er blevet såret under kamphandlinger i det sydlige Afghanistan. Mine tanker og dybeste medfølelse går i denne stund til soldaternes pårørende, familie og venner, siger Søren Gade.

