I Bahaas og Mulhams navn
Man skal ikke være længe i Syrien, før nogen, man lige har knyttet sig til, bliver revet ud af ens arme – og ind i døden
Bahaa (tv.) og Mulham kom på det syriske felthospital i begyndelsen af august, efter at de var blevet såret under Assads regeringsstyrkers angreb på deres by Kafranjed. Bahaa på fem fik bl.a. hjernerystelse og øjenskader, mens broderen Mulham på syv (th.) blev opereret i maven. I forgårs blev de begge, deres tre søskende og mor dræbt i et nyt angreb.


 
En læges dagbog, dag 8

	Konvojen stormer videre gennem landsbyerne. Jeg kører med de andre læger i en bil bag ved ambulancen, der ræser videre. Op og ned i bjerglandskabet. Med åben bagdør. Jeg kan se blodposen ryste i sit ophæng i ambulancen foran.

	Da vi når vores hospital, overraskes vi over, at der er syv nye sårede på skadestuen.

	Imens vi har været væk, er byen blevet beskudt. Folk har gemt sig i kældre, men nogle er blevet ramt, og ekstra læger er kommet ind for at tage over, mens vi har været ved fronten for at hjælpe til på et hospital under Læger Uden Grænsers kontrol.

	Indtil nu har jeg troet, vi var i relativ sikkerhed i byen. Relativ. Familien, jeg bor hos, var meget bekymret over vores tur mod kampene i Lattakias omegn. Det var en tur gennem byer, der blev beskudt dagligt. Men også den by, vi vender hjem til, får altså sorgen at føle.

	En af de sårede, vi transporterede med os tilbage, viste sig at have boet i Danmark i nogle år.

	Jeg blev overrasket, da sygeplejersken hev mig hen til ham og fortalte ham, at jeg var kommet fra Danmark som læge.

	Han var i 30’erne. Stor, muskuløs og med en tatovering på armen. Og det obligatoriske sorte skæg, der kendetegner de mere islamiske krigere.

	»Jeg kom hertil, for hvis ikke syrerne kæmper i deres egen revolution, hvem skal så?« svarer han mig, da jeg spørger ham, hvad han laver langt inde i Syrien.

	»Jeg er imod imperialismen. Imod Vestens indflydelse og udnyttelse af vores revolution,« fortsætter han.

	Jeg lytter til hans ord. Vi taler sammen på arabisk. Nogle gange bryder danske ord ind i samtalen.

	Det er besynderligt at sidde her så langt væk fra trygge og rolige Danmark på et felthospital og tale dansk. Mindre sjovt er det at forstå, hvorfor denne mand har kanaliseret al sin energi i den islamistiske del af revolutionen.

	»Hvad er der galt i at følge sharia? Islam er under konstant beskydning,« siger han.

	»I Danmark kan jeg blive beskyldt for at være en terrorist, bare fordi jeg er muslim. Efter 11. september 2001 var det lige meget, om jeg talte dansk eller ej. Jeg var muslim.«

	Da jeg lidt senere kiggede ind til ham, denne gang uden operationshætte over håret, fik jeg en opsang.

	»Dæk dit hår til. Du er i et islamisk land nu,« udbrød han, selv om han havde et skælmsk glimt i øjet, forstod jeg udmærket, at han mente det.

	Man kan blive bortført af ekstremister her, hvis bare man ser lidt vestlig ud. Eller hvis man ikke lever op til en eller andens mere traditionelle ideal.

	Som regel smiler jeg, holder fast i min autoritet ved at rette på stetoskopet og svarer ikke på sådanne kommentarer.

	Luk øjnene, hvis håret generer

	Men jeg føler mig provokeret her. Føler mig udsat. Skulle jeg nu også indrette mig efter nye regler, som ikke før har været gældende her i Syrien? Og kun fordi nogle mere radikale islamiske kræfter holder geværet.

	»Jeg hjælper ikke til på revolutionens side for, at andre diktatorer end Assad skal styre mit liv,« svarede jeg.

	»Hvis mit hår generer dig, må du lukke øjnene. At jeg ikke bærer tørklæde, må Gud straffe mig for, ikke dig.«

	Jeg lod demonstrativt mit blik falde på hans tatovering. Et bevis på hans nu tidligere ’syndige og frigjorte’ liv.

	Jeg var sur og lidt bange. For jeg var i en mandestue med otte mandlige patienter og de – også mandlige – pårørende, der var på besøg hos dem. Alle var sårede i kamp, og alle kæmper under den mere islamiske del af revolutionen. Men jeg vil ikke se mit Syrien forandre sig til det værre. Selv om mange syrere mener, at islamisterne aldrig vil få fodfæste efter revolutionen, og at vi skal være glade for, at de i det mindste kæmper mod Assad, synes jeg, det er begyndt at blive kvælende. Det her må ikke blive mit Syrien.

	Jeg forlader ham med en joke om, at han kan få noget smertestillende, hvis han føler, det gør ondt at have mig på stuen. Han griner højlydt.

	De to små brødre

	Da jeg kommer hjem fra hospitalet om aftenen, får jeg en nyhed, der river mit hjerte itu.

	Assads soldater har for kort tid siden indtaget en nærliggende by. Der går rygter om en masse dræbte. På en af de koordinerede oplysende sider på Facebook står der, at »der er fundet lig af børn og kvinder forkullet og brændt, efter at regimets soldater har forladt byen efter indtagelsen«.

	En anden nyhed beretter nu, at »en mor og hendes fem børn er dræbt.« Jeg finder en liste med adskillige navne. Mulhams families navne er på listen .

	Nu her hvor jeg skriver – 12 timer efter den chokerende nyhed – er jeg stadig ved at kvæles. De små drenge jeg kyssede. Som jeg faldt for. Som jeg var med til at trøste. Mulham og Bahaa på syv og fem, deres mor og deres søskende. Forkullede lig. En hel familie udryddet.

	Jeg føler en kvalme så led og et had så dybt, at jeg ikke kan lade være med at græde og græde.

	De er døde, og jeg skriver en dagbog i deres navn. De vil ikke blive husket på anden vis. De vil dø usynlige. Som andre syrere. Som et simpelt tal i statistikker.

Læs Haifaa Awads første møde med de to sårede drenge, Bahaa og Mulham den 4. augustwww.information.dk/468164

Alle stednavne i Haifaa Awads personlige dagbog fra det nordlige Syrien er redigeret ud af hensyn til hendes sikkerhed. Information er bekendt med, hvor hun befinder sig.

