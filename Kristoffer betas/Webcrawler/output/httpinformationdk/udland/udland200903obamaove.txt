Obama overtager roret i General Motors
Engang var GM slagskibet i den private amerikanske industri. I dag hedder kaptajnen Barack Obama og er USA's præsident. I fremtiden vil USA ikke kunne belære andre lande om markedskræfternes overlegenhed, siger professor


 BOSTON - Præsident Barack Obama gjorde det i går lysende klart, at to af USA's tre store bilfabrikanter har mistet deres uafhængighed og nu for alle tilfældes skyld er styret af den amerikanske forbundsstat. Den tredje, Ford Motor Co., har ikke anmodet om og ej heller modtaget statslån.
Præsidenten fyrede General Motors bestyrelsesformand, Rick Wagoner. Obama gav desuden bilkoncernen Chrysler ordre til at undersøge muligheden for at etablere et partnerskab med den italienske bilfabrik Fiat. Til sidst udstedte han forsikring om, at GM's og Chryslers garanti på deres biler vil blive honoreret af forbundsstaten. Obama gav også GM's topledere besked om at revidere en omstruktureringsplan, som de forelagde Finansministeriets bil-taskforce i sidste uge, og vende tilbage med en mere "vidtgående" plan. Den plan skulle ifølge præsidenten "ikke kun lægge vægt på GM's overlevelse, men også på at kunne konkurrere med udenlandske bilkoncerner". 
Præsidenten understregede endda, at formålet bør være at gøre "USA til leder i udviklingen af en ny generation af (benzinøkonomiske, red.) biler."
Obama-regeringens intervention i nogle af USA's største produktionsvirksomheder var ekstraordinær og bragte minder tilbage til 1930'ernes økonomiske Depression, hvor præsident Franklin D. Roosevelt gjorde det samme.
"Forbundsregeringens indblanding i disse virksomheders dispositioner er nået til et niveau uden fortilfælde. Obama beslutter, hvem der skal hyres og fyres, og hvem de skal indgå i partnerskab med," sagde Matthew Slaughter, professor i international økonomi på Dartmouth College i New Hampshire, på offentlig amerikansk radio i går.
"Prisen vi betaler for det, kan blive høj. I fremtiden vil USA ikke kunne gå rundt og belære andre lande om, at markedskræfterne skal bestemme, hvem der vinder, og hvem der taber i den private sektor."
De to amerikanske bilfabrikanter modtog i Bush-regeringens sidste uger lån på tilsammen 17 mia. dollar - trods ihærdig modstand fra USA's kongres. I går sagde Obama-regeringen, at yderligere 21 mia. dollar i lån kun vil blive ydet, dersom GM-fagforbundet United Autoworkers kan blive enige om yderligere besparelser, og hvis ejerne af obligationer i koncernen til en værdi af 28 mia. dollar er villige til at konvertere deres investeringer til aktier i GM og acceptere en nedskrivning af værdien til en tredjedel.
FIAT ind på scenen
Obama gav GM en tidsfrist på 60 dage. Chrysler og Fiat - der er kommet ud af en lang krise gennem bl.a. investeringer i benzinøkonomiske biler - fik kun 30 dage. Chryslers finansielle situation er langt alvorligere end GM's. Præsidenten oplyste, at Fiat har forsikret USA's regering om, at det privatejede italienske selskab vil overføre nyudviklet teknologi til Chrysler og fremstille bilerne i USA. Omtrent 400.000 amerikanere arbejder i dag på udenlandsk-ejede bilfabrikker i USA.
Den amerikanske præsident understregede i sin tale, at regeringen meget vel kan afvise partnerskabet mellem Chrysler og Fiat samt GM's reviderede plan. I sådan et tilfælde vil begge virksomheder blive sat under konkursloven, hvilket vil føre til store tab for alle kreditorer, men ikke nødvendigvis til eliminering af selskaberne.
Forbundsstatens villighed til at hjælpe de to hæderkronede bilselskaber stopper ikke her. Obama lovede at fremskynde en klausul i den nyligt vedtagne vækstpakke, som finansierer forbundsregeringens indkøb af amerikanske biler (potentielt i strid med WTO-regler). I et andet initiativ vil købere af nye biler i år kunne trække udgifter til moms og vægtafgift fra på deres selvangivelse.
Måske mest opsigtsvækkende er en plan om at kopiere den tyske regerings succesrige initiativ, hvorved ejere af gamle benzinslugende biler modtager en heftig rabat for at udskifte dem med nye benzinøkonomiske biler. Obama er øjensynligt villig til at lade sig inspirere af europæiske landes erfaringer på dette og andre områder.


