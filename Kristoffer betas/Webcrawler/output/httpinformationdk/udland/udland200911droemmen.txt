Drømmen om en amerikansk klimalov inden København er død
Republikanerne boykotter nu forhandlingerne i USA's senat. John Kerry lover en granskning af klimalovens økonomiske konsekvenser. Den tager mindst fem uger at lave. Der er fire uger til klimatopmødet
I et forsøg på at redde klimaloven i USA holdt John Kerry (i midten), demokratisk formand for Senatets udenrigsudvalg, onsdag møde med den uafhængige senator Joe Lieberman (t.h.) og med den republikanske senator Lindsey Graham (t.v.), der går imod det store flertal af sine partifæller og støtter en ambitiøs klimalov.


 Det var Todd Stern, præsident Obamas klimaforhandler, der selv sagde det for et par måneder siden:
»Intet, USA kan gøre, er vigtigere for den internationale forhandlingsproces end at vedtage en stærk, sammenhængende lovgivning om ren energi så hurtigt som muligt.«
Nu ligger teksten der - 959 siders forslag til energi- og klimalovgivning - på bordet foran Barbara Boxer, den demokratiske formand for Senatets miljøudvalg. Og der bliver den måske liggende. Republikanernes medlemmer af udvalget besluttede i tirsdags at boykotte den videre behandling af lovforslaget, og flere demokrater fra bl.a. kulproducerende stater har udtrykt markante forbehold.
Boxers miljøudvalg er kun det andet af i alt seks senatsudvalg, der skal bearbejde de mange siders tekst i lovforslag S. 1733. Under indtryk af republikanernes boykot lovede den demokratiske flertalsleder i Senatet, Harry Reid, tirsdag, at den amerikanske miljøstyrelse, EPA, vil foretage en grundig økonomisk konsekvensanalyse, når samtlige seks udvalg har gennemarbejdet lovforslaget og samordnet deres ændringsforslag til én tekst.
Når den tid kommer, vil EPA skulle bruge mindst fem uger på analysen. Først derefter kan forslaget gå til afstemning i det samlede Senat og efterfølgende til den kongresproces, hvor Senatets forslag samordnes med det forslag, Repræsentanternes Hus vedtog i sommer.
I dag er der godt fire uger til klimatopmødets start i København, og derfor kan det nu siges højt: Amerikanerne når det ikke. Der er ikke længere nogen mulighed for, at præsident Obama eller hans repræsentanter kommer til klimatopmødet med en kongresgodkendt klimalovgivning som forhandlingsmandat. Det vigtigste, som USA - med Todd Sterns ord - kan gøre for processen, kan USA nu ikke længere gøre.
Todd Stern erkendte selv onsdag, at det får konsekvenser for den juridisk bindende klimaaftale, man har stræbt efter i København:
»Det ser ikke ud som om, det ligger i kortene for december.«
John Kerry, demokratisk formand for Senatets udenrigsudvalg og ophavsmand sammen med Barbara Boxer til lovforslaget, var endnu tydeligere:
»Vi må være ærlige i processen og forholde os til den realitet, at vi ikke har tid i disse fire uger til at sammensætte en tekst og sætte streg over hvert et 'T' og prik over hvert et 'i' i en aftale.«
Sådan er situationen i USA's lovgivende forsamling på et tidspunkt, hvor 32 amerikanske stater ellers ifølge Barbara Boxer har vedtaget egne klimamål, hvor borgmester nr. 1.000 netop har påtaget sig klimaforpligtelser, og hvor Boxer i tirsdagens halvtomme udvalgslokale kunne oplæse den ene støtteerklæring til en ambitiøs klimalov efter den anden fra amerikanske organisationer med tilsammen mange, mange millioner medlemmer.
Paralyseringen af den amerikanske beslutningsproces er baggrunden for, at også EU-Kommissionens formand José Manuel Barroso tirsdag efter et møde i Washington med Barack Obama måtte sige til verdenspressen:
»Det er klart, at vi ikke vil få en flyvefærdig, bindende traktat, model Kyoto, i København. Det er der ikke tid til.«
Strategen James Inhofe
Republikanernes boykot af miljøudvalgets lovbehandling var orkestreret af senator James Inhofe, leder af den republikanske gruppe i udvalget og af sine kritikere kaldet 'the last flat-earther' for sin afvisning af, at der overhovedet eksisterer et menneskeskabt klimaproblem.
»Det største svindelnummer, der nogensinde er begået mod det amerikanske folk,« har Inhofe sagt om den globale opvarmning, mens han om forslaget til energi- og klimalov med dets CO2-kvotesystem - i USA kaldet 'cap & trade' - har sagt, at det vil være »den største skatteforhøjelse i USA's historie.«
I mandags afsendte Inhofe sammen med de republikanske ledere i de fem andre klimalovs-involverede udvalg et brev til Barbara Boxer, hvori de beder om en dybtgående analyse af lovforslagets konsekvenser for den amerikanske samfundsøkonomi.
»Vi tror ikke, at miljøudvalgets medlemmer, medlemmerne af vore udvalg og senatorer i almindelighed kan forventes at tage en beslutning af dette omfang uden en fuld og hel analyse af de sandsynlige effekter af S. 1733,« lød den slet skjulte trussel fra Inhofe og Co.
En sådan analyse skulle gælde miljøudvalgets egen variant af lovteksten og foretages af EPA, der vides at skulle bruge fem uger og omkring 140.000 dollar på en sådan opgave.
Fem ugers forsinkelse af alene miljøudvalgets proces ville indebære, at Københavnstopmødet på grund af amerikansk lammelse ville ende med en svag, global klimaaftale - præcis hvad Inhofe og hans meningsfæller ønsker.
»Som jeg ser det, er den eneste grund til en sådan anmodning at forsinke denne proces,« lød Boxers reaktion.
Hun henviste til, at EPA allerede i sommer lavede en omfattende økonomisk analyse af den såkaldte Waxman-Markey lov, klimaloven i udgaven fra Repræsentanternes Hus.
EPA-analysen viste, at lovgivningen vil belaste en amerikansk husholdnings energiregning med omkring syv dollar om måneden - en brøkdel af det beløb, republikanerne og den fossile industris lobbyister havde advaret om.
Dertil har EPA netop lavet en sammenlignende analyse af Waxman-Markey og senatets aktuelle forslag, kaldet Kerry-Boxer loven. Denne analyse er på 38 sider, men baserer sig ifølge EPA på flere hundredtusind siders baggrundsdokumenter. Og den finder, at den samfundsøkonomiske forskel på Waxman-Markey og Kerry-Boxer er mindre end den usikkerhed, der er på selve økonomianalysen.
Derfor afviste Barbara Boxer tirsdag den republikanske begæring om en ny analyse af lovforslaget i den version, miljøudvalget behandler. Og derfor meddelte republikanerne via Inhofe, at de boykotter udvalgets gennemgang af lovforslaget, vel vidende at en af ordensreglerne for Senatet er, at mindst to medlemmer af mindretallet skal være til stede ved udvalgsbehandlingen, for at den er gyldig.
Denne regel trodsede Barbara Boxer, da hun trods republikansk fravær indledte udvalgsbehandlingen tirsdag morgen og fortsatte i et halvtomt lokale onsdagen igennem.
»Hun forgifter vandene,« advarede en unavngiven demokratisk embedsmand, der frygter, at optrapningen af konflikten gør det endnu mere umuligt i sidste ende at samle det senatsflertal for klimaloven, der forudsætter, at et vist antal republikanere stemmer for.
Reids løfte
Fra sidelinjen og for at hindre totalt forlis afgav senatsleder Harry Reid sit løfte til republikanerne om en ny, tilbundsgående EPA-analyse af det endelige klimalovforslag, dvs. først efter alle seks senatsudvalgs behandling og rettelser. Om det formilder republikanerne og bringer dem tilbage til forhandlingerne er uvist, men det indebærer med sikkerhed, at Senatet og den samlede kongres kommer for sent med loven til klimatopmødet i København.
I et forsøg på overhovedet at redde klimaloven - uanset tidspunkt - holdt John Kerry onsdag møde med den uafhængige senator Joe Lieberman og med den republikanske senator Lindsey Graham, der går imod det store flertal af sine partifæller og støtter en ambitiøs klimalov.
»Den grønne økonomi kommer. Vi kan enten følge efter andre eller gå i spidsen. De lande, der følger efter, kommer til at betale en pris - de lande, der går forrest i skabelsen af den ny grønne økonomi for verden, vil tjene penge,« sagde Graham på et fælles pressemøde med Kerry og Lieberman.
De tre vil nu sammen søge at finde de nødvendige 60 stemmer for loven ved at forhandle individuelt med de senatorer fra begge partier, som er i tvivl.
Alle ved, at det kræver betydelige indrømmelser. Selve udtrykket 'cap & trade' er ifølge Kerry allerede pillet ud af lovteksten, og en støttepakke til atomkraft samt en ophævelse af forbuddet mod offshore-olieboring nævnes som noget af det, der måske kan få pillen til at glide ned hos skeptikerne.


