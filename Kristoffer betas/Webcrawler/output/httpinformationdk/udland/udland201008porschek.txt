'Porsche-Klaus' i modvind
Repræsenterer man tyske venstrefløjsvælgere, er ens private valg udsat for dobbelt så stor opmærksomhed
Lederen af det tyske venstrefløjsparti Die Linke, Klaus Ernst, har fået på puklen af sine egne for sit ekstravagante valg af bil, en ældre Porsche 911 til 17.000 euro (126.000 kr.).


 Politikerne skal minde om os selv. Ellers bliver vi nervøse og stemmer på nogle andre. Ingen kender den sandhed bedre end politikerne selv. For nylig anklagede Dansk Folkepartis Peter Skaarup den skandaleramte Helle Thorning-Schmidt (S) for at leve et guldrandet dobbeltliv bag sin såkaldte forlorne og glatsminkede bekymring for velfærdsstaten.
Intet er tilsyneladende bedre egnet til at signalere elitær distance og foragt for masserne end et mærkevare kombineret med et politikernavn.
I Danmark har Helle Thorning-Schmidt, haft uoverstigelige vanskeligheder med at ryste sig sit image som Gucci-Helle af sig på grund af hendes dyre italienske håndtasker.
Og efter et par muntre uger i tysk tabloidpresse, ser det ud til, at den tyske chef for venstrefløjspartiet Die Linke sandsynligvis må vænne sig til at blive omtalt som 'Porsche-Klaus'. Den nyvalgte chef for venstrefløjs-protestpartiet Die Linke, Klaus Ernst, har nemlig måttet erkende, at han privat er indehaver af en sportsvogn, en Porsche 911.
Slot og Porsche
I det bilglade Tyskland er den slags normalt en udmærkelse og et hæderstegn for en formand for hvilket som helst andet parti. Selv i Danmark kan folkesocialisten Villy Søvndal som bekendt slippe af sted med at drøne rundt i en Rover 620.
Men for en formand i Die Linke er en Porsche 911 i den side af det politiske spektrum det samme som en tilståelsessag. Luksusmærket lugter af bayrisk korporatisme, yuppielivsstil, kaviar og high society.
Dertil kommer, at Ernst, der sammen med Gesine Lötzch for nylig afløste den kræftsyge stemmesluger Oskar Lafontaine og den afgående Gregor Gysi som ny frontfigur for Die Linke, ejer en andel i et luksuøst landsted i Østrig og foruden sin diæt som parlamentsmedlem modtager i omegnen af 25.000 kr. i månedligt salær fra partiet.
Bonuslønninger, østrigske slotte og luksusbiler er ikke en populær kombination hos baglandet i et parti, der udspringer af højlydt utilfredshed med socialdemokratiske stramninger i arbejdsløshedsunderstøttelsen.
Endda et parti, der forholder sig positivt til ideen om økonomisk demokrati og promoverer sig som det eneste socialt retfærdige parti i Tyskland.
Klaus Ernst har derfor haft travlt med at berolige især de østtyske medlemmer af Die Linke, som i forvejen nærer en ikke ubetydelig andel skepsis over for deres vestlige partikammerater. Men på trods af dele af partiledelsens ihærdige forsøg på at fremstille partichefen som jordnær fagforeningsmand med kontakt til folkedybets rørelser, er udfaldet blevet, som det plejer med den slags affærer.
Ernst vil fremover være nødsaget til at kæmpe med sit nyslåede image som 'Porsche-Klaus'. Hvis han søger efter forståelse og sympati, kan han jo eventuelt tage bilen en tur nordpå og diskutere damage control med Gucci-Helle og Ferie-Lene (K).

