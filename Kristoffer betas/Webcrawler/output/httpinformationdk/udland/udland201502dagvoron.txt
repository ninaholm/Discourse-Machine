En dag i Voronezj
Hvor mange russiske politifolk skal der til at slette ét billede? 

 Dette billede må man ikke tage i Rusland. Det blev slettet på politistationen i Voronezj, men senere gendannet. Andre af de slettede billeder viste mere af banelegemet, men af hensyn til Ruslands sikkerhed, har vi valgt ikke at bringe dem.


 En morgen i Voronezj ringer fotografen. Hun sidder i en bil med en vagt og ved ikke, hvor de er på vej hen.
Det viser sig, at hun er stået tidligt op for at fotografere folk på vej på arbejde. Hun knipser løs på en lille vej langs jernbanen, hvor vintertilknappede frakker haster forbi, mens lyset langsomt kravler op over horisonten, da en kvinde pludselig griber fat i hende og kalder på jernbanevagten.
Vagten taler ikke engelsk og fotografen taler ikke russisk, og dér sidder de nu i en bil på vej væk.
Vagten forstår straks alt, da jeg får ham i røret. Han forstår, at vi er journalister, og at fotografen ikke vidste, at man aldrig må tage billeder af banelegemet uden forudgående aftale. Han forstår, at vi bare kan slette billederne, hvor jernbanen kan ses i baggrunden, så vi alle kan komme videre i vores liv. Men desværre bliver han nødt til at aflevere fotografen på banegårdens politistation.
»Men det tager nok ikke så lang tid,« siger han opblødende.
På politistationen har vi slettet billederne i løbet af fem minutter, og fotografen viser politiet sit tomme kamera.
»Men I kan jo have flere på hotellet‚« indvender en buttet betjent i sweater og læderjakke.
Han vil gerne vide, hvornår vi kom til Rusland, hvornår vi kom til Voronezj, og hvem vi skal mødes med her.
»Ok, nu skriver vi en rapport, så underskriver I, og så får I lov til at gå om 10-15 minutter,« siger han til sidst.
En halv time går, og jeg ringer og udsætter vores interviewaftale. En civilbetjent går, en anden kommer til. Ældre, pænere klædt, dyrere læderjakke. Det er chefen.
Processen gentager sig. Han vil gerne vide, hvornår vi kom til Rusland, hvornår vi kom til Voronezj, og hvem vi skal mødes med her.
En time går. To rapporter er underskrevet, men de skal lige tjekke vores oplysninger, siger den buttede.
Jeg blæser på ham og tager af sted til interview, mens fotografen bliver.
Betjentene begynder på skift at tale russisk til hende og grine, når hun ikke forstår. De gennemgår hendes billeder på telefonen, hendes mail, hendes opkald, og noterer de seneste navne. De tager billeder af hende. De ringer efter lokaljournalisten Svetlana, der kan tolke til engelsk. Hun vil gerne være venner på Facebook.
To timer går.
Til sidst kører de fotografen tilbage til hotellet.
Ellers tager vi yderligere skridt
En time senere ringer den buttede betjent på min mobil. De mangler en kopi af mine papirer. Jeg indvender, at jeg bare har tolket.
»Det tager bogstaveligt talt 10-15 minutter. Jeg beder dig. Ellers bliver vi nødt til at tage yderligere skridt, hvis du forstår,« svarer den buttede.
Da jeg tager alene tilbage på politistationen, er de gamle betjente væk, og i stedet venter tre nye mænd i civilt. Den unge chef har sort frakke, dyrt halstørklæde og sort lædermappe.
De er fra migrationsmyndighederne, og de mener at vide, at der er noget galt med vores pressevisum. Og hvor er i øvrigt min kvindelige kollega? Vi mangler en akkreditering fra Udenrigsministeriet, mener chefen, og bladrer op i en laset håndbog, der viser, at den slags kan give bødestraf.
»Men nu skriver vi en rapport, og så er du fri til at gå.«
En halv time går.
Den håndskrevne rapport er ulæselig. Den skal lige skrives ren på computer. Men der er ikke nogle ledige.
En time går.
»Må jeg stille dig et mande-spørgsmål,« siger chefen pludselig.
»Hvad synes du om kvinderne her? Og det er avisen, der betaler for det hele. I er heldige. Jeg misunder jer jeres arbejde. Det er bestemt sjovere end at fange tadsjikere og usbekere dagen lang.«
Til sidst kommer chefen med en printet rapport, hvor der står, at vi opholder os i landet på et andet grundlag, end vi har tilladelse til. Jeg er uenig. »Ja, ja, men nu har vi bare oplyst jer om det.«
– Så vi kan godt tage til Rostov og lave flere interview?
»Ja, ja, vi har ikke tænkt os at gøre yderligere.«
Jeg skriver under. Jeg må ikke få en kopi af rapporten.
Fotografen venter på en café på den anden side af gaden.
Det er ved at blive mørkt, og vi har otte timers køretur foran os. Jeg kører bilen helt hen foran cafeen, inden fotografen springer ud. Ikke flere chancer nu, ikke flere forsinkelser. Nu skal vi ud af Voronezj.

