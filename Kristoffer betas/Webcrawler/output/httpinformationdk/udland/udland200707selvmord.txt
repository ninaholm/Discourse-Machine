Selvmordsattentat ved Den Røde Moské
En restaurant nær Den Røde Moské i Islamabad i Pakistan ramt af selvmordsattentat, mens radikale islamister atter trænger ind i moskéen
Radikale muslimer malede i går Den Røde Moské rød igen, efter at de pakistanske myndigheder havde malet den gul. Hundredvis af demonstranter var mødt op ved Den Røde Moské, og mange af dem trængte ind i moskéen.


 Mindst 14 mennesker, heriblandt syv politifolk, blev i går dræbt og mange såret, da en selvmordsterrorist sprængte sig selv i luften på en restaurant nær Den Røde Moské i Islamabad i Pakistan, sagde sikkerhedskilder.
Bombemanden sprængte sig selv i luften blandt en gruppe politifolk. Det skete, mens hundredvis af radikale muslimer protesterede ved Den Røde Moské, bedst som myndighederne ville genåbne den.
Demonstranterne trængte ind i moskéen, og efter at politiet i begyndelsen havde forholdt sig afventende, tog ordensmagten tåregas i brug, da de radikale muslimer ikke frivilligt ville forlade moskéen.
Sent i går var situationen ikke helt klar. Nogle kilder sagde, at mange af demonstranterne ikke havde forladt moskéen, men i stedet var trængt længere ind i komplekset.
Det var i og omkring denne moské, at der tidligere på måneden var skudkampe mellem muslimer af talebansk tilsnit og sikkerhedsstyrker.
De yderligtgående muslimer havde forskanset sig i moskéen, og det endte med, at de pakistanske soldater stormede komplekset. Det officielle dødstal fra aktionen lyder på 102.
Præsident Musharraf lukkede derpå den medtagne moské, som imidlertid blev genåbnet for bøn torsdag. I går skulle markere den reelle åbning i forbindelse med den traditionelle fredagsbøn, men da mødte hundredvis af mænd, der støtter de yderligtgående præster, som tidligere forkyndte deres budskaber i moskéen, op for at bede. Mændene nægtede at lade den nye regeringsudnævnte imam lede fredagsbønnen.
Politiets køretøjer blev bombarderet med sten, der blev råbt slagord, og moskéens mure blev flere steder malet rød, hvorpå de radikale besatte moskéen, hvilket fik politiet til at tage tåregas i brug. Nogle timer senere slog bombemanden til. 
ritzau/AP


