Der skal være grønt på toppen
I storbyer verden over bliver et større og større areal af hustagene plantet til med grønt. De grønne tage opsuger CO2 og mindsker samtidig behovet for opvarmning og aircondition. I København er kommunen begyndt at stille krav om grønne tage i lokalplanerne
På den sidste ledige grønne plet i den japanske by Fukuoka har den berømte arkitekt Emilio Ambasz fået opført et byggeri med museum, kontorer, teater og butikker, der til den ene side ser ud som en normal kontorbygning, men til den anden side er en serie af frodige rekreative terrasser med 35.000 planter og offentlig adgang for byens borgere.


 Det første, man noterer, er atmosfæren. Efter talløse klimaforhandlinger og økonomiske kriseseminarer, hvor frustration, aggression og dyb panderynken har markeret grundstemningen, er det her helt anderledes. De 250 fagfolk, der er kommet til Tivoli Congress Center fra Europa, Nord- og Sydamerika, Fjern- og Mellemøsten, Afrika og Australien, er alle i afdelingen for visioner og praktiske løsninger. De er deltagere i fire dages World Green Roof Congress 2012 i København, præget af det mentale overskud og den næsten muntre entusiasme, der kommer af at beskæftige sig med at skabe liv og udvikle projekter, der er smukke, gode og bærere af fremtiden. Forsamlingen ler f.eks. med, når Nur Faezah Mohd Sanif, direktør i National Parks Board i Singapore, bobler over af begejstring i sit billedmættede foredrag om de stadig mere avancerede og frodige grønne tage og vertikale haver, som den lille nation har sat højt på dagsordenen. Sanif fortæller f.eks. om det nye Khoo Teck Puat Hospital med 550 sengepladser, der foruden stor gårdhave har grønne terrasser op ad bygningernes sider samt flere taghaver, heriblandt en offentlig have, hvor patienter og borgere kan dyrke blomster og grøntsager – salat, tomater, majs, chili, auberginer.
»Hver gang jeg har besøgt haven på taget, kommer jeg hjem med grøntsager,« ler Sanif.
Et andet sted har en skole anlagt 300 kvadratmeter køkkenhave på taget – eleverne dyrker grøntsager her, sælger dem og donerer indtægterne til fattige børn.
På en tredje lokalitet bærer tre futuristiske skyskrabere, hvad der ligner et gigantisk krydstogtskib hen-over tagene – i virkeligheden en ’skypark’ i godt 200 meters højde, et rekreativt område – for de velstående – med grønne haver og swimmingpool, lige under himlen.
Der lever over fem mio. mennesker på en tiendedel af Sjællands areal i Singapore. Derfor bor næsten 90 pct. af befolkningen i himmelstræbende højhuse. Alligevel er Singapore en grøn by. Og stadig grønnere.
»I 1986 dækkede det grønne 36 pct. af arealet, i 2007 47 pct.,« fortæller parkstyrelsens direktør.
Singapore har således anlagt godt 500.000 kvadratmeter grønne tage og taghaver og vil tilføje yderligere 500.000 inden 2030. Til eksisterende byggeri yder staten op til 50 pct. i støtte ved etablering af de grønne flader, og for nyt boligbyggeri forlanger man 100 pct. grøn kompensation for det landskabsareal, der bebygges.
Nur Faezah Mohd Sanif viser et billede af et boligbyggeri, som skal stå færdigt næste år med 8.000 kvadratmeter grønne tage kombineret med 3.000 kvadratmeter grønne vægge.
»På den måde erstatter dette byggeri over 100 pct. af det grønne landskab, det opføres på,« pointerer hun.
Gulerødder i Chicago
Som Singapore har Chicago store ambitioner om at gøre millionbyens tage grønne. Michael Berkshire, chef for byens grønne projekter, fortæller, at man efter 10 års indsats nu har 359 grønne tage med et areal på godt 500.000 kvadratmeter. Bystyret – hvis rådhus bærer en ikonisk grøn taghave – har en detaljeret bæredygtighedsstrategi med mere gulerod end pisk: Økonomisk byggetilskud hvis man inkluderer grønne tage, tilladelse til at bygge tættere, samt hurtigere sagsbehandling hvis byggeriet får grønt tag.
»De grønne tages formål er både klimabeskyttelse og -tilpasning,« forklarer Berkshire.
Klimabeskyttelsen består i, at tagenes vegetation ikke blot opsuger en vis mængde CO2, men også giver energibesparelser ved at dæmpe opvarmningsbehovet i kolde perioder og behovet for aircondition i varme.
Dertil dæmper det grønne den særligt store opvarmning i tætte byområder. Målinger i Chicago har vist, at der på en hed dag med 32 graders varme også er omkring 32 grader ved overfladen af et grønt tag, mens der kan være ulidelig hedt – 75 grader – på et ubevokset mørkt tag.
»I Chicago vil vi som andre steder komme til at opleve mere ekstremt regnvejr. Byens kloaknet er allerede overbelastet, men de grønne tage kan levere klimatilpasning ved at tilbageholde meget af regnvandet,« fortæller Michael Berkshire.
Walmart løfter blikket
På konferencen fremlægges yderligere dokumentation for bevoksede tagfladers evne til at opfange nedbør og dæmpe risikoen for oversvømmelser, når klimaændringerne tager til.
Amy Chomowicz, chef for Programmet for økotage i Portland, Oregon, beskriver målinger på byens grønne tage, der i et antal af næsten 500 nu dækker mere end 10 pct. af alle tagflader.
På årsbasis er det typisk halvdelen eller mere af regnmængden over en given ejendom, der bremses af tagets bevoksning og derfor ikke ender i gadeniveau.
»Målinger på et 15 etagers hus med 1.580 kvadratmeter grønt tag viste, at afløbet til gadeniveau under den mest intense nedbør blev reduceret med hele 93 pct.,« siger Chomowicz.
Midt mellem alle sine tørre tal og grafer udstråler hun samme entusiasme som andre af konferencens talere.
»Vi vil have folk til at opleve, at grønne tage er så smukke, at de simpelthen ikke kan leve uden,« siger hun og viser en video, hvor et lokalt rockband giver et medrivende nummer på det grønne tag over en af Portlands metalindustrielle virksomheder, Gunderson, der gradvist vil omdanne 80.000 kvadratmeter fabrikstag til et økosystem med planter, bier, fugle og andet liv.
Discountkæden Walmart er en langt større virksomhed, som også vil erstatte cement, tjære eller blik med grønne tage på en del af sine 10.000 varehuse. Foreløbig gennemfører man tagforsøg i Chicago for at teste teknik og økonomi, og på konferencen beretter Kirstin Weeks fra arkitektvirksomheden Arup om resultaterne.
Over for udgiften til etablering og drift af et grønt tag står således ifølge Weeks besparelser på virksomhedens energiregning samt besparelser for samfundet via dæmpet regnvandsbelastning, CO2-reduktion, bedre luftkvalitet, øget biodiversitet plus jobskabelse.
»Nogle undersøgelser viser produktivitetsstigninger og mindre sygefravær, når folk får en grøn udsigt, ligesom der er potentiale for større udlejningsværdi af en ejendom med grønt tag,« tilføjer Kirstin Weeks.
Haven i byen – byen i haven
Når grafer og tal bliver for meget, kan man liste ud og tage elevatoren op til Tivoli Hotels Sky Bar på 12. etage.
Her er nemlig den ægte vare, først i form af barens egen tagterrasse, men derfra udsigten til Københavns tredobbelte grønne tag: Tivoli Hotellets have med træer, buske, blomster og jordbærplanter, i forlængelse heraf det nye Rigsarkivs ’grønne strøg’ – en taghave på 6-7.000 kvadratmeter – og som tredje led SEB-bankens offentligt tilgængelige grønne byrum med træer, bregner og mos i flere niveauer.
»Denne botaniske korridor er eksempel på, hvordan vi via tagene kan skabe grønne rekreative arealer i en by, der får 1.000 nye indbyggere hver måned. Jeg er sikker på, at det her er fremtiden,« siger Dorthe Rømø, projektleder og ildsjæl bag den kommunale indsats for at gøre København grøn i toppen.
I dag er der godt 40 grønne tage i byen med et skønnet areal på 30.000 kvadratmeter.
»I hver lokalplan drøfter vi, om det giver mening at stille krav om grønne tage. Det har vi gjort i en stribe planer siden 2010 – eksempelvis for Nordhavnsprojektet – og på baggrund af det vil der de kommende år komme 200.000 kvadratmeter grønne tage i København.« For deltagerne i de grønne tages verdenskongres handler det ikke bare om at rulle grønne kvadratmetre ud. Det handler om at udvikle en helt ny relation mellem natur og kultur.
»Vi har været vant til at tale om hus med have. Nu må vi se det som ét: haven i huset, huset i haven,« siger den argentinske legende blandt grønne arkitekter, Emilio Ambasz, der viser billeder af sine åndeløst smukke grønne bygningsværker rundt om i verden.
Ikke haver i byer, men byer i haver, lyder budskabet fra kongressen. Sammensmeltning af det grønne med betonen, stålet og glasset.
»Kun sådan kan vi forene og forsone naturen med vor naturforandrende fremfærd,« siger Emilio Ambasz.

