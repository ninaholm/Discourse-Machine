Kosovos serbiske mindretal frygter for nye overgreb
Mandagens uroligheder i Mitrovica markerede fire-årsdagen for en bølge af etnisk udrensning rettet mod Kosovos serbiske mindretal. Uafhængighedserklæringen har fået det serbiske mindretal til at frygte for fremtiden


 I går var der igen roligt i Mitrovicas gader, efter mandagens sammenstød mellem kosovoserbere og de internationale styrker. 
De voldsomme uroligheder er ifølge historiker og balkanekspert Karsten Fledelius både udtryk for serbernes utilfredshed med, at Kosovo den 17. februar erklærede sig uafhængigt, men også for at Kosovoserberne som mindretal føler sig truet i et uafhængigt albansk-domineret Kosovo: 
"Kosovoserberne er bange for, at deres kirker og klostre igen skal blive ødelagt, og at de skal blive forulempet og fordrevet og eventuelt slået ihjel af albanerne," siger Karsten Fledelius, som mener kosovoserbernes frygt for nye overfald er begrundet.
"Godt nok har den kosovoalbanske ledelse forsøgt at række hånden ud og lave forskellige tillidsskabende foranstaltninger, men spørgsmålet er, om de er i stand til at kontrollere lokalsamfundene," siger han. 
Isoleret fra omverdenen
Ifølge det serbiske medlem af Kosovos parlament Oliver Ivanoviç, der er bosat i Mitrovica, er det blevet sværere og sværere at tilhøre den serbiske minoritet i Kosovo.
"Siden 1999 er serberne blevet dræbt, banket og kidnappet ved flere lejligheder. Ikke fordi vi er en minoritet, men fordi vi er serbere", siger han og fortsætter:
"Nogle af de politiske ledere ønsker hævn, men hævn er ikke en legitim måde at opnå retfærdighed på." 
Kosovos serbiske mindretal lever isoleret fra omverdenen i større eller mindre enklaver. Enklaverne bliver beskyttet af udenlandske militærstyrker, og når kosovoserberne f.eks. bevæger sig til Mitrovica eller andre steder, sker det under militæreskorte. 
"De føler sig til stadighed truede. Det er en slags apartheidsituation, de befinder sig i," siger Karsten Fledelius.
4.500 fordrevet
Ifølge flere iagttagere opstod urolighederne i Mitrovica mandag som en markering af fireårsdagen for de voldsomme overgreb mod det serbiske mindretal i Kosovo, som fandt sted fra den 17.-19. marts 2004. 
"Den 17. marts står for serberne som et bevis på, at kosovoalbanerne ikke vil leve i fredelig sameksistens med det serbiske mindretal. Nu bliver det så af serberne fremlagt som bevis for, hvad der vil ske med dem allesammen, hvis Kosovos uafhængighed bliver anerkendt", siger Karsten Fledelius. 
Om aftenen den 16. marts 2004 berettede medierne i Kosovo, at tre albanske børn var blevet jaget i druknedøden i Ibar-floden af en fuld serber og hans hund. Næste dag udbrød der voldsomme kampe mellem albanere og serbere, som udviklede sig til målrettet etnisk udrensning, hvor flere hundrede serbiske huse og 35 serbisk-ortodokse kirker og klostre blev brændt ned. 19 omkom, 900 blev sårede og 4.500 fordrevet.
Aldrig uafhængighed
Ifølge Oliver Ivanoviç var hovedårsagen til mandagens uroligheder dog ikke årsdagen for de etniske udrensninger. 
"Man ved aldrig præcis, hvad der trigger den slags. Enhver voldshandling afføder jo mere vold," siger Oliver Ivanoviç. 
Han mener dog, at urolighederne i Mitrovica hovedsageligt var udtryk for det serbiske mindretals utilfredshed med Kosovos uafhængighedserklæring. 
"Det var en symbolsk opstand. Kosovo er ikke bare et stykke jord for det serbiske folk. Det er hele vores identitet, så vi kan ikke bare acceptere, at der i begyndelsen af det 21. århundrede bliver skabt en ny stat," siger han og fortsætter:
"Serbere i Kosovo, serbere i Serbien og serbere i hele resten af verden vil aldrig acceptere Kosovos uafhængighed."
Kosovoserbere affyrede i mandags granater, kastede med brosten og satte ild til FN-køretøjer i Mitrovica. 150 demonstranter og soldater blev såret, og en ukrainsk politiofficer fra UNMIK-styrken døde under sammenstødene. 
Oliver Ivanoviç mener, at det serbiske mindretal i Kosovo vil blive ved med at demonstrere, indtil uafhængigheden bliver afblæst.
"Det internationale samfund skal genoptage forhandlingerne. Det internationale samfund har forhastet deres anerkendelse af Kosovo som uafhængig stat, og så længe Serbien ikke anerkender Kosovo, og det vil aldrig ske, så er det her ikke en holdbar løsning," siger han.
Karsten Fledelius mener imidlertid, at vejen til fred først og fremmest skal brolægges med mere smidighed fra de involverede parters side.
"Det gælder også Serbien," siger Karsten Fledelius.


