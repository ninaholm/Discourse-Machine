Ny dom til Berlusconi
Silvio Berlusconi er kendt skyldig i en sag om bestikkelse af et parlamentsmedlem. Dommen vil præge den tidligere italienske regeringsleders politiske eftermæle


 Onsdag blev Silvio Berlusconi ved retten i Napoli idømt tre års fængsel for bestikkelse af et tidligere medlem af det italienske senat, Sergio De Gregorio.
Dommen ved første retsinstans får næppe praktiske konsekvenser for Italiens tidligere regeringsleder, da sagen med stor sandsynlighed vil falde for forældelsesfristen, inden den når til højesteret. Men den vil givetvis blive et fast holdepunkt for fremtidige historikere, når de skal beskrive Italiens udvikling i begyndelsen af det 21. århundrede.
Sagen omhandler valgperioden 2006-08. Efter fem år ved magten tabte Berlusconi valget i april 2006, men kun knebent.
Han havde kort forinden fået vedtaget en ny valglov, som gjorde det sværere for centrumvenstrefløjen at opnå flertal i begge parlamentets kamre. Romano Prodi var således nødt til at regere med et meget spinkelt flertal i senatet, som blev udtyndet yderligere af en række overløbere. Blandt dem var Sergio De Gregorio, der havde stiftet partiet Italiani nel Mondo og stillede op i valgforbund med den tidligere undersøgelsesdommer Antonio Di Pietros antikorruptionsparti Italia dei Valori.
Efter at have skiftet side var De Gregorio med til at bringe Prodis regering til fald. Han blev derefter genvalgt til senatet – denne gang i valgforbund med Berlusconis parti – men da han inden valget fem år senere stod til at miste sit mandat og sin parlamentariske immunitet, valgte han at tilstå, at han havde modtaget i alt tre mio. euro for at skifte side.
Afslørede sig selv
Efterforskningen af De Gregorios politiske kursskift var startet som en udløber af en sag om korruption i Italiens statslige radio- og tv-selskab Rai. Anklagemyndigheden havde bemærket, at Berlusconi i en aflyttet telefonsamtale med lederen for Rais fiktionsafdeling havde anbefalet en bestemt skuespillerinde, »fordi en senator, som er ved at skifte til centrumhøjre, er vild med hende«.
»Det er indlysende, at min regering ikke havde et stort flertal, og at det derfor kunne betale sig at bestikke,« udtaler den tidligere ministerpræsident og formand for EU-Kommissionen Romano Prodi som reaktion på dommen.
I 2010, hvor Berlusconis regering var tæt på at miste sit flertal, valgte en række parlamentarikere, som var valgt for centrumvenstrepartierne, også pludselig at skifte side:
»Jeg vil have, at sandheden bliver slået fast, og at disse ting aldrig mere sker i det italienske demokrati,« siger Prodi.
Ved et ironisk sammentræf var Berlusconi blandt de 18 tidligere parlamentsmedlemmer med en definitiv dom, som torsdag mistede deres pensioner. Det skyldes en dom for groft skattesvig fra 2013, som også har medført den tidligere regeringsleders udelukkelse fra parlamentet.
I anklagen mod Berlusconi i sagen om De Gregorios overløberi hedder det, at den tidligere regeringsleder gjorde sig »store økonomiske anstrengelser med henblik på at undergrave det demokratiske system og vælte Prodi-regeringen«.

