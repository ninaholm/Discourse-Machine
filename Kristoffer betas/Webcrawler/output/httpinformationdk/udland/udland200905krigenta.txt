Krigen mod Taleban på vej ind i afgørende fase
Pakistan ser for første gang ud til at tage krigen mod Taleban alvorligt. Folkestemningen er skiftet, og den pakistanske hær fortsætter sin storoffensiv ind i Talebans højborg, Waziristan
Antallet af internt fordrevne pakistanere, der flygter fra hærens kampe mod Taleban-oprørere, nærmer sig 2,3 mio. mennesker. Her ses en del af flygtningene ved maduddeling i byen Swabi i går. Området var en gang en turistmagnet på grund af sine dramatiske bjerge og fine skiløjper.


 Krigen mod Taleban rykker nu for alvor tæt ind på oprørernes egne enemærker. Så snart de igangværende kampe i Swat-dalen er ovre, er den pakistanske hær parat til at forsætte sin storoffensiv ind i det ufremkommelige Waziristan, hvor den pakistanske del af Taleban har sit hovedkvarter. I går gennemførte militæret de første bombardementer af Talebans baser i Sydwaziristan, et yderligere tegn på, at Pakistan nu for alvor er gået ind i krigen mod de militante ekstremister.
Opgøret med Taleban bevæger sig dermed ind i en ny og afgørende fase, vurderer eksperter.
Nu eller aldrig
Den pakistanske offensiv blev skudt i gang, efter Taleban i sidste måned brød en våbenhvileaftale i Swat-dalen i det vestlige Pakistan og rykkende foruroligende tæt på Islamabad. 
Selv om Pakistan råder over verdens fjerde- eller femtestørste hær lød alarmklokkerne, da Taleban overraskende overtog kontrollen med Buner-området, kun 100 kilometer fra den pakistanske hovedstad. 
Efter pres fra Washington iværksatte den pakistanske hær en storoffensiv, som tilsyneladende har været en succes. 
Ifølge den pakistanske hærs talsmand vil offensiven fortsætte ind i Waziristan så snart Swat-dalen er under regeringskontrol, hvilket formentlig vil være tilfældet inden for en uge eller to.
Ifølge Pakistan-eksperten Stig Toft Madsen fra Lunds Universitet er krigen mod Taleban dermed på vej ind i en ny og afgørende fase. 
"Vi står over for det store og afgørende slag mod Taleban," siger han og forudser, at den militære del af opgøret med Taleban vil nå sit klimaks i de kommende måneder. "Den pakistanske hær vil formentlig fortsætte så langt ind i løvens hule som muligt. Og om kort tid, når de amerikanske troppeforstærkninger er kommet på plads i Afghanistan, kommer der også en storoffensiv fra vest, hvilket vil lægge maksimalt pres på Taleban," siger han. 
Conrad Schetter fra Bonns Universitet følger ligeledes udviklingen i Afghanistan og Pakistan tæt, og han er enig i, at Pakistans nyfundne engagement bebuder en ny fase i krigen mod Taleban.
"Der er ingen tvivl om, at krigen vil blive optrappet de kommende måneder. Både NATO og USA er på vej med en offensiv, der bliver meget hård. Den generelle opfattelse er, at det er nu eller aldrig, krigen skal vindes," siger han. 
Begyndelsen til enden
Stig Toft Madsen understreger, at den pakistanske kovending er afgørende for udsigten til succes, og han er derfor for første gang optimistisk med hensyn til mulighederne for en militær sejr over Taleban.
"Hvis Pakistan og USA virkelig satser, så kan krigen vindes", siger han.
"Der kommer en kæmpe konfrontation nu, og når den i løbet af det kommende år er nået så langt, som den nu kan, vil der blive indgået en fredsaftale med resterne af Taleban. Og så kan en gradvis tilbagetrækning af de udenlandske styrker begynde," siger han.
Selv om der er opbakning til den igangværende offensiv fra både den pakistanske efterretningstjeneste, den politiske opposition, medierne og et flertal af pakistanerne, advarer Conrad Schetter imidlertid mod at være alt for optimistisk. 
"Det kan godt være, det her er begyndelsen til enden, men det er for tidligt at være optimist", siger han. 
"En offensiv fra begge sider af grænsen vil naturligvis svække Taleban og fjerne deres baser, men netværket og ideologien vil bestå," siger han og mener, at efterhånden som den pakistanske regering får kontrol over grænseområderne, vil mange talebanere blot slå sig ned andre steder i landet, f.eks. i de store pakistanske byer, i Punjab og i den pakistanske del af Kashmir.
"Der vil stadig være mange, der deler Talebans tankegods," siger han og peger bl.a. på en meningsmåling, gennemført i maj af den amerikanske ngo, International Republican Institute, der viser, at 56 procent af pakistanerne er parat til at støtte et Taleban-krav om indførelse af sharia andre steder i landet, f.eks. i storbyerne Karachi og Lahore.
Ny folkestemning
Der er imidlertid ingen tvivl om, at pakistanerne i stigende grad har fået nok at den militante ekstremisme. Samme meningsmåling viser, at 70 procent af befolkningen opfatter Taleban og al-Qaeda som et alvorligt problem for Pakistan. Det er langt flere end for blot et halvt år siden.
Årsagerne til den nye folkestemning er flere, påpeger eksperterne. Dels er mange blevet forarget over Talebans brud på den våbenhvile, som bevægelsen indgik med den pakistanske regering tidligere på året. Talebans provokerende erobring af Buner-området har også fået mange til at opfatte Taleban som en langt mere alvorlig trussel end tidligere. Og endelig har rædselsberetningerne om Talebans piskning af teenagere, halshugning af pakistanske soldater, daglige henrettelser og kidnapning af børn i Swat skræmt mange. 
I Swat er hadet til Taleban da også overvældende, fortæller en af de cirka 20.000 hovedsageligt kvinder, syge og ældre, der er blevet tilbage i den krigshærgede hovedby, Mingora.
"Alle her er imod Taleban," skriver Saidu Sharif i en mail til BBC, hvor hun også fortæller om den frygt, der har hersket, mens Taleban har haft kontrol med den 180 km lange Swat-dal.
"Jeg ved, hvem de lokale talebanere er. Jeg kender dem personligt. Nogle af dem er mine fjerne slægtninge, men dem, der har fortalt politiet om Taleban, er alle blevet forrådt. Jeg ved ikke, hvem jeg kan stole på," skriver hun.
Op mod 2,3 millioner civile er ifølge de pakistanske myndigheder flygtet fra kampområderne, men op mod 200.000 menes stadig at befinde sig i området, hvor de ifølge Human Rights Watch mangler både vand, mad og medicin. 
Flere hundrede tusinde flygtninge opholder sig i teltlejre øst for grænseområderne og vil formentlig få selskab af mange flere, hvis offensiven fortsætter i de kommende måneder. 


