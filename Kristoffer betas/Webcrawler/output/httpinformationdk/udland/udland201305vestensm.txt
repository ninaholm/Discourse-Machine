Vestens mand
Afghanistans præsident, Hamid Karzai, er måske en bandit, men han er Vestens bandit. Selv om den kontroversielle og koleriske præsident forlader posten næste år, er det stadig ham, der trækker i trådene og ham, der garanterer, at Vesten også efter 2014 har en trofast allieret i Kabul
 Den afghanske præsident, Hamid Karzai, var i går på officielt statsbesøg i København – her ses han i Statsministeriet sammen med Helle Thorning-Schmidt. Karzai forlader præsidentposten næste år.


 Menneskerettigheder, kvinderettigheder, god regeringsførelse, gennemsig-tighed, et åbent og demokratisk præsidentvalg.
Hamid Karzai lytter koncentreret, smiler og nikker, mens statsminister Helle Thorning-Schmidt (S) remser de danske mærkesager op. Verdenspressen er kaldt til pressemøde i Statsministeriets berømte Spejlsal i anledning af den afghanske præsidents officielle statsbesøg.
Danmark og Afghanistan har været nære allierede i mere end 12 år, og sådan er det stadig, bedyrer de, også efter 2014. Begge statsledere bekender sig til fremskridt, demokrati og kampen mod korruption.Som han står der i sin noble, sorte habit med den velkendte blå- og grønstribede manteau over skuldrene, ligner den 56-årige Karzai alt andet end den koleriske, uberegnelige og ubeslutsomme statsleder, han så ofte portrætteres som i vestlige medier.
Både hans holdninger, veltalenhed og elegance matcher til fulde den danske statsminister, der fører sig frem i høje hæle, opsat hår og den efterhånden lige så velkendte røde spadseredragt.
Konge eller kætter
Få statschefer er så udskældt, mistænkelig- og latterliggjort som Hamid Karzai. I årevis gjorde både udlæn-dige og afghanere tykt grin med ham. Tilnavnet »Kongen af Kabul« var en klar reference både til præsidentens manglende lyst til at forlade præsidentpaladsets beskyttende mure og til hans manglende evne til at udbrede regeringens indflydelse til landets mange provinser.
I takt med at det rent faktisk er lykkedes at etablere både provins-, distrikts- og landsbyråd over hele landet, og de afghanske sikkerhedsstyrker har fået kontrol med store dele af landet, er de vittige hentydninger imidlertid forstummet.
I dag bliver Karzai primært beskyldt for at være USA’s marionet. En anklage, der fremføres af både oppositionspolitikere, Taleban og menige afghanere – og som på det seneste har fået næring efter afsløringer i The New York Times og The Guardian af, hvordan CIA og MI6 har afleveret kufferter, rygsække og bæreposer fyldt med dollar til den afghanske præsident.
Ikke at det overrasker nogen, at Karzai og hans regering er på Vestens lønningsliste – den afghanske stat har som bekendt næsten ingen egenindtægter, så hvor skulle pengene ellers komme fra? Men de mange efterretningspenge hører ikke til de bistandsmidler, som de afghanske politikere efterhånden skal aflægge minutiøse regnskaber for anvendelse af. De er i stedet et håndfast bevis på den galopperende korruption, der tolv år efter invasionen rider landet som en mare fra top til bund.
Men pengene er også et bevis på, at Karzai er Vestens mand i mere end en forstand. Han er ikke bare en besværlig, irriterende og provokerende galionsfigur i et land, der reelt er sat under international administra-tion. Han er nøglen til Afghanistans fremtidige stabilitet. Og i den rolle er han væsentlig mindre ueffen, end de fleste måske er klar over.
Det kan godt være, at præsident Karzai er en forkætret, korrupt og kolerisk herre, men han er stadig kongen. I Kabul og i Afghanistan.
Hadet, afskyet og foragtet af sine vestlige allierede, men også effektiv – i en afghansk kontekst.
Selv om Karzai er stærkt kritiseret for ikke at rydde op i de mange brådne kar, som bemander de afghanske regerings- og chefkontorer – og selv om han om mindre end et år må overlade præsidentposten til en endnu ukendt efterfølger, er han langtfra den handlingslammede leder, som mange i Vesten tror.
I sin 12 år lange regeringsperiode har Hamid Karzai vist sig at være en overmåde durkdreven strateg, der har været i stand til holde både rivaler og alliancepartnere i skak. Takket være de mange rare vestlige dollar har han købt og bestukket sine udfordrere, rivaler og fjender med penge, positioner og prestige. Og samtidig har han holdt sig forholdsvis gode venner med USA og dets allierede, heriblandt Danmark, der for længst har besluttet, at han er deres mand – uanset hans mange personlige og politiske mangler.
Magtspillet er i gang
I den forbindelse er det værd at erindre, at det afghanske demokrati ikke er noget demokrati i vestlig forstand, hverken i virkeligheden eller på papiret.
Det er et præsidentielt enevælde, hvor Karzai takket være forfatningen har uindskrænket magt til at afgøre, hvem der får tildelt stort set samtlige af samfundets magtfulde poster, fra ministertaburetter over rådgiverstillinger og guvernørposter til chefposter i hele statsadministrationen, alle offentlige institutioner, herunder politi og militær.Den magt har Karzai det seneste år bl.a. brugt til at placere trofaste støtter på alle topposter i indenrigs- og forsvarsministerierne og som guvernører og chefer omkring i landet. Alt sammen for at sikre, at han og den efterfølger, han på et tidspunkt udpeger, er i den bedst mulige position til at kontrollere både forløbet af det kommende præsidentvalg og den magtkamp, som uvægerligt vil udspille sig i tiden derefter.Af samme grund har Karzai indtil videre undgået at udpege en kronprins. Men ifølge vestlige diplomater og analytikere i Kabul har han allerede kørt flere kandidater i stilling, heriblandt sin nære rådgiver og nuværende ambassadør i Pakistan, Omar Daudzai, og to af hans egne brødre, Qayoum og Mahmoud Karzai. Også den nuværende uddannelsesminister, Farooq Wardak, og den ansvarlige for overdragelsen af sikkerhedsansvaret til afghanerne, Asraf Ghani, nævnes som mulige, om end mindre sandsynlige Karzai-kandidater.
Præsidenten er med andre ord garanten for kontinuitet og dermed også for den stabilitet, som Vesten håber, det trods alt er lykkedes at skabe efter 12 års indsats.
Karzai har måske nok været en kontroversiel og udskældt præsident. Men han har, når alt kommer til alt, været en forholdsvis trofast og lydig allieret i Afghanistans ekstremt brogede og sammensatte politiske landskab. Og det tyder alt på, at han også vil være efter 2014. Især hvis han får lov at placere en af sine egne på posten som Afghanistans næste præsident. Og hvem skulle forhindre ham i det? I hvert fald ikke USA eller dets allierede, der alle har mere end travlt med at hente deres tropper, udstyr – og på et tidspunkt også penge – hjem.
 

