EU er klar til at bevogte de ydre grænser
Få uger før flygtningestrømmen igen ventes at tage til, foreslår EU-Kommissionen at indsætte et politikorps til at bevogte EU’s ydre grænser


 Ideer til at dæmme op for flygtningestrømmen til Europa er der nok af i Bruxelles. Men problemet er at få dem gennemført. Det fremgik med al ønskelig tydelighed, da den danske EU-kommissær Margrethe Vestager i går briefede pressen om EU’s forsøg på at imødegå den flygtningestrøm, som ventes at tage kraftigt til, så snart vejret om få uger igen bliver mildere.
For EU har det førsteprioritet at få styrket unionens ydre grænser, og her er Bruxelles klar til at tage meget skrappe midler i brug, lød truslen fra den danske kommissær.
I løbet af kort tid vil EU-Kommissionen fremsætte et forslag, der gør det muligt for EU at indsætte sit eget politikorps til at bevogte f.eks. Grækenlands grænser, hvis landet ikke selv »kan eller vil løse opgaven«.
»Der er folk, der finder forslaget meget vidtgående, men det har topprioritet at opretholde kontrollen med unionens ydre grænser,« siger hun. »Og vi er parate til at hive de enkelte lande for en domstol, hvis de nægter at samarbejde.«
Og problemet med de mange flygtninge og indvandrere er stort. Nye tal fra Eurostat viser ifølge Vestager, at hele 1,55 millioner mennesker ankom til EU i løbet af 2015. Og indtil videre er der intet, som tyder på, at antallet vil blive mindre i det kommende år.
»Det er afgørende for EU, at Schengen består,« sagde kommissæren og gik i rette med de mange nationale løsninger, som EU-landene forsøger sig med for at standse tilstrømningen til netop deres land.
»Den slags nationale løsninger er forståelige, men de udgør ikke nogen samlet og holdbar løsning på problemerne,« sagde kommissæren og advarede om, at en de facto-lukning af grænserne mellem de enkelte EU-lande kan få store konsekvenser for det økonomiske opsving og forsøget på at gøre noget ved bl.a. den store ungdomsarbejdsløshed, som mange EU-lande slås med.
Blandt de tiltag, som EU har på tegnebrættet, er en ny udgave af de såkaldte Dublin-regler, der p.t. betyder, at en asylansøger skal have sin sag behandlet i det første sikre EU-land, han ankommer til. Reglerne har vist sig umulige at praktisere med det meget store antal asylansøgere og er derfor de facto suspenderet.
Derudover ønsker EU at indføre registreringspligt i alle EU-lande. I øjeblikket har lande som Italien og Grækenland reelt opgivet at registrere de mange flygtninge og indvandrere, der ankommer til deres kyster. EU har længe krævet, at de to lande opretter såkaldte hotspots, hvor de nyankomne kan registreres, og Vestager glædede sig i den forbindelse over, at det første hotspot blev oprettet på Lesbos i sidste uge. Men hun erkendte også, at der var rigtig lang vej igen, før registreringen fungerer.
300 asylsøgere fordelt
Det tredje EU-tiltag er den såkaldte omfordelingsordning, som blev vedtaget sidste år. Ifølge den skal 160.000 asylansøgere omfordeles til EU-landene efter en særlig fordelingsnøgle: Indtil videre er 300 blev omfordelt, hvilket ifølge Vestager er »et tal, der ikke står i noget rimeligt forhold til det aftalte«.
I det hele taget fremgik det klart, at Unionen ikke har magt, som den har agt over for de enkelte medlemslande, hvis de som her nægter at følge EU’s beslutninger.
»Vi har de samme magtmidler i denne sag som i alle andre sager,« sagde kommissæren. »Hvis et land ikke vil følge EU’s lovgivning, kan sagen ende i retten, men det er en meget lang og tung proces.«
Hvor mange år, det i praksis vil tage at få et modvilligt EU-land til at tage det aftalte antal asylansøgere, registrere alle indkomne asylsøgere, overholde de nye Dublin-regler eller acceptere EU-politifolk på eget territorium, vil hun ikke spå om. Men at ingen af tiltagene vil være klar, når foråret kommer, stod helt klart.

