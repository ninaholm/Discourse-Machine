90 store selskaber har udledt to tredjedele af verdens drivhusgasser
Ansvaret for de emissioner, der truer verdens klimabalance, kan snævres ind til en forholdsvis lille gruppe store virksomheder – blandt disse er Chevron, Exxon, BP og Shell, viser ny forskning
 
	Blandt de 90 selskaber, der har udledt størstedelen af drivhusgasserne, finder man olieselskaber som Chevron, ExxonMobil, BP og Shell. Foto: Paul Rapson Science Photo Library


 
	Det 21. århundredes store klimakrise kan i bemærkelsesværdigt stort omfang henføres til aktiviteterne hos blot 90 store virksomheder, der tilsammen tegner sig for næsten to tredjedele af de drivhusgasser, der er udledt siden den industrielle tidsalders begyndelse. Det viser ny forskning.

	Virksomhederne spænder fra investorejede virksomheder, derimellem velkendte navne som Chevron, Exxon og BP, til statsejede og statsdrevne virksomheder.

	At disse selskabers ansvar nu for første gang kortlægges og kvantificeres så nøje, hilses velkomment af USA’s tidligere vicepræsident og nuværende fremtrædende klima-aktivist Al Gore som »et væsentligt fremskridt«.

	Ikke så overraskende viser det sig, at langt størstedelen af dem er beskæftiget med producere olie, gas eller kul. Det fremgår af analysen, som i sin helhed publiceres i et kommende nummer af tidsskriftet Climatic Change.

	»Der findes tusindvis af olie-, gas- og kulproducenter i verden,« forklarer klimaforsker og hovedforfatter til undersøgelsen, Richard Heede fra Climate Accountability Institute i Colorado. »Men ser vi på toppen af de vigtigste beslutningstagere – de administrerende direktører og diverse ministre for kul og olie – er der ikke flere personer involveret, end at de alle kan sidde i en Greyhound-bus eller to.«

	Inden for de seneste 25 år

	Halvdelen af de anslåede emissioner er netop produceret inden for de seneste 25 år, dvs. efter at den erkendelse blev accepteret, at stigende udledning af drivhusgasser fra afbrænding af kul og olie kan forårsage farlige klimaændringer.

	Mange af de selvsamme virksomheder sidder samtidig på betydelige reserver af fossile brændstoffer, som vil kunne sende verden på yderligere accelererende kurs mod farlige klimaændringer, hvis også de blev brændt af.

	Eksperter i klimaforandringer siger, at der er tale om den hidtil mest ambitiøse udredning for at kunne drage de enkelte CO2-udledere, snarere end regeringer, til ansvar.

	FN’s Klimapanel, IPCC, advarede i september om, at fortsætter verden med den nuværende udledningstakt, vil den inden for 30 år have udtømt sit ’kulstofbudget’ – dvs. den mængde kuldioxid, den kan afgive til atmosfæren uden at overskride faregrænsen på højst 2 graders opvarmning. Al Gore vurderer, at den nye undersøgelse vil kunne ændre helt på præmisserne i debatten om at fordele skyld og ansvar for klimakrisen.

	De ledere, som i denne uge er forsamlet i Warszawa til FN’s klimaforhandlinger, har også denne gang hengivet sig til de næsten rituelle skænderier om, hvilke lande der bør bære hovedbyrden i bestræbelserne på at afværge klimakrisen – de historiske udledere som USA eller Europa eller nye store vækstøkonomier som Indien og Kina.

	Analysen tydeliggør ifølge Al Gore, at det ikke alene er op til regeringer at handle for at redde klimaet.

	»Denne undersøgelse er et afgørende skridt fremad i vores forståelse af, hvordan klimakrisen har udviklet sig. Den offentlige og private sektor må begge gøre det nødvendige for at stoppe den globale opvarmning,« siger Al Gore til The Guardian.

	»De, som har et historisk ansvar for at have forurenet vores atmosfære, har en klar forpligtelse til også at være en del af løsningen.«

	Tilsammen har de 90 virksomheder på listen over verdens værste udledere produceret 63 procent af de globale emissioner af industriel kuldioxid og metan i perioden 1751-2010, svarende til omkring 914 gigaton CO2, viser undersøgelsen. Alle selskaber på listen på nær syv er energiselskaber, der producerer olie, gas og kul. De resterende syv er cementproducenter.

	Kan bryde dødvandet

	I listen indgår 50 investorejede virksomheder – primært olieselskaber med velkendte navne som Chevron, Exxon, BP og Royal Dutch Shell og kulproducenter som British Coal Corp, Peabody Energy og BHP Billiton.

	31 af selskaberne på listen er helt eller delvis statsejede og omfatter navne som Saudi-Arabiens Saudi Aramco, Ruslands Gazprom og Norges Statoil.

	Ni er rent statsdrevne industrier, der producerer primært kul i lande som Kina, det tidligere Sovjetunionen, Nordkorea og Polen, der er værtsland for denne uges drøftelser.

	Eksperter udtrykker forhåbning om, at Heedes forskning kan bidrage til at bryde det aktuelle dødvande i de internationale klimaforhandlinger.

	»Måske kan det her låse op for den fastlåste situation,« siger Naomi Oreskes, professor i videnskabshistorie ved Harvard. »Der findes en række lande, som har produceret en enorm mængde historiske emissioner, men som vi ikke plejer at tale så meget om. Vi fremhæver normalt ikke Mexico, Polen eller Venezuela. Så det her handler ikke bare om de rige mod de fattige, om producenter mod forbrugere eller om råstofrige mod råstoffattige.«

	Klimaforskeren Michael Mann siger, at han håber på, at listen vil kunne skabe større kontrol med olie- og kulselskabernes planer for udvinding af deres resterende reserver. »Hvis det her kan ændre på spillereglerne, er det, fordi vi nu har fået lettere ved at identificere tydelige fingeraftryk hos kilderne for fremtidige emissioner,« siger han. »Dermed kan bevidstgørelsen og ansvarligheden omkring afbrænding af fossile brændstoffer forstærkes. Man kan ikke længere bare afbrænde fossile brændstoffer, uden at resten af verden får noget at vide om det.«

© The Guardian og Information. Oversat af Niels Ivar Larsen.

