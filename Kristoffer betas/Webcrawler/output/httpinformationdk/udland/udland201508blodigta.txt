Blodigt angreb på civile i Syrien
Der er på ny opstået blæst om om IS-koalitionens luftkrig efter et angreb på en flygtningeby i Syrien nær den tyrkiske grænse
 I området omkring Atmeh ligger flere syriske flygtningelejre. Her ramte den amerikansk ledede koalitions bomber ifølge flere kilder i tirsdags – med civile drab til følge.


 Der er på ny opstået blæst om om IS-koalitionens luftkrig efter et angreb på en flygtningeby i Syrien nær den tyrkiske grænse. Op mod 20 blev dræbt i angrebet, der angiveligt var rettet mod et våbenlager tilhørende en brigade, der ikke er en del af Islamisk Stat. Over halvdelen af dem var civile, og mange af dem børn, mens en række militante også blev dræbt under angrebet. Angrebet skulle ifølge en række syriske menneskeretsorganisationer være foretaget af fly fra den internationale koalition mod Islamisk Stat.
Angrebet, der fandt sted tirsdag aften nær byen Atmeh, var rettet mod et våbenlager tilhørende den væbnede gruppe Jaysh al-Sunna, som ifølge nogle forlydender tilhører den af Vesten sanktionerede Syriens Frie Armé, mens gruppen ifølge andre udsagn er en del af den store islamistiske oprørsgruppering Jaysh al-Fateh, som inkluderer Jabhat al-Nusra. Videooptagelser og fotos offentliggjort af aktivister viser børn, der er blevet gravet ud af kollapsede bygninger, dræbte civile og sårede kvinder, mens flere formodedes ligge begravet under murbrokkerne.
Læs også: ’Danmark bør tage ansvar for civile tab’
Hvad præcis, der befandt sig på bombemålet, er et åbent spørgsmål, der som de fleste ramte mål i Syrien og Irak er svært at fastslå. En usikkerhed, der sammen med koalitionens sparsomme information om deres angreb gør det svært at be- eller afkræfte anklager om civile dødsfald.
Atmeh, der ligger op ad den tyske grænse, og som Information besøgte forrige år, er en af Nordsyriens største flygtningebyer med en række lejre, hvorfra internt fordrevne syrere søger nødhjælp og ofte prøver at fortsætte til Tyrkiet. De dræbte civile skulle således også være internt fordrevne flygtninge, der havde søgt tilflugt nær lageret. Samtidig er byen også nabo til grænsebyen Bab al-Hawa, som huser repræsentanter for mange forskellige oprørsgrupper, dog ikke Islamisk Stat, der er koalitionens hovedmål, men til gengæld Jabhat al-Nusra, som koalitionen flere gange tidligere har angrebet.
For koalitionen kommer angrebet på et dårligt tidspunkt efter offentliggørelsen af en kritisk rapport om koalitionens bomber og dens civile ofre. Den amerikanske centralkommando afviste i går i første omgang overhovedet at have foretaget bombeangreb i området, men erkendte efterfølgende, at den havde angrebet mål i Aleppos omegn – men definerede ikke mere præcist målet for disse angreb, men udtalte blot, at anklagerne vil blive undersøgt nærmere alvoren af deres karakter taget i betragtning.

