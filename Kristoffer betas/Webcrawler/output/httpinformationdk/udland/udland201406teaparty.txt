Tea Party-kandidats sejr sender rystelser gennem Washington
Efter en sensationel sejr over den konservative flertalsleder i Kongressen er Tea Party-sympatisører rede til at overtage magten hos republikanerne. Demokraterne jubler


 Tea Party-bevægelsens nye komet, økonomiprofessor David Brat, kaldte sin sejr over kongresmedlem Eric Cantor i et primærvalg i Virginia for et »mirakel, som Gud gav mig på vegne af folket«.
Lederen af demokraterne i Repræsentanternes Hus, Nancy Pelosi, var lige så målløs som resten af landet. Cantor, det republikanske partis nummer to og sandsynlig efterfølger til formand John Boehner, var blevet tilføjet et ydmygende nederlag.
»Jeg tror stadig ikke mine egne øjne,« sagde Pelosi til amerikansk presse efter en middag i sit hjem i Washington, D.C., der tilsyneladende blev forvandlet til en fejring af Cantors nederlag, da de tilstedeværende demokratiske lovgivere hørte den sensationelle nyhed.
Historikere gjorde i går opmærksom på, at et højtstående medlem af et partis ledelse i Repræsentanternes Hus aldrig tidligere er blevet væltet af en rival i et primærvalg. Brats sejr kommer på et tidspunkt, hvor Tea Party-kandidater ellers ikke har haft mærkbar succes i primærvalg i andre delstater.
Brat vandt med 55 pct. af stemmerne mod 45 pct. til Cantor, der har været kongresmedlem siden 2000 og kun er blevet udfordret i et primærvalg en gang tidligere – i 2012. Valgdeltagelsen tirsdag var tilmed 25 pct. højere end under primærvalget i 2012.
Ideer vigtigere end penge
Under valgkampen var økonomiprofessoren ovenikøbet næsten uden penge. Han indsamlede kun 231.000 dollar mod Cantors 5,7 mio. dollar. Ingen af de store republikanske donorer, der plejer at støtte Tea Party-kandidater, troede det muligt at besejre den magtfulde Cantor. De holdt sig væk.
»For Tea Party-kandidater er penge ikke så vigtigt, hvis de har de rigtige ideer. Vælgerne lytter. De læser læserbreve i de lokale aviser, og de er begyndt at forstå, der er behov for gennemgribende forandringer i vort samfund,« siger Tim Carter, en Tea Party-aktivist i New Hampshire.
Carter fortsætter:
»En af Tea Partys udfordringer har været at skaffe gode kandidater. Jeg tror, at denne fyr i Virginia er en god kandidat. Han har pejlet sig ind på vælgerstemningen, og det svarer stort set til hans egen overbevisning. Nu får vi at se, om han vil stemme i overensstemmelse med det i Kongressen, hvis han slår sin demokratiske modstander.«
Den konservative radiovært Laura Ingraham var den eneste landskendte skikkelse, der bakkede op om den ukendte økonomiprofessor. Hun anser David Brats uventede sejr for at være jævne amerikaneres protest mod de republikanske lederes fokus på immigranter frem for velfærd.
»De fleste amerikaneres tilværelse bliver ikke bedre. Deres løn er den samme, mens leveomkostningerne stiger,« sagde Ingraham.
»I de sidste to år har Cantor brugt uhørt meget tid på at forbedre ulovlige immigranters tilværelse. Hvorfor skulle den almindelige vælger belønne ham for det?«
Demokraterne i Kongressen har umiddelbart grund til at fejre et resultat, der med sikkerhed vil gøre det sværere for moderate republikanske lovgivere i svingstater at vinde primærvalg over sommeren.
Nervøs for indvandrerlov
En yderligere højredrejning af det republikanske parti vil sandsynligvis skræmme nogle af de midtsøgende og partiuafhængige samt spansktalende vælgere væk. Det kunne give sig udslag i, at demokraterne bevarer deres flertal i Senatet, og at de med ét har en chance for at genvinde kontrollen med Repræsentanternes Hus.
I Det Hvide Hus frygter man imidlertid, at muligheden for at få en indvandrerlov gennem Kongressen inden midtvejsvalget er smuldret. Loven skal bane vej for en legalisering af USA’s 11 mio. papirløse immigranter.
I en præsidents sidste to år plejer det at være meget svært at få store reformer vedtaget i Kongressen, medmindre hans parti skulle have et flertal i begge kamre. Mere indflydelse til Tea Party-bevægelsen kan endvidere gøre det republikanske parti uregerligt og dermed lamme lovgivningsarbejdet.

