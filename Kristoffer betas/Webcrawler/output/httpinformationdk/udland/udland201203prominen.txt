Prominent hacker blev FBI-informant
Ifølge de amerikanske myndigheder gik Hector Xavier Monsegur – kendt under hackernavnet ’Sabu’ – med til at blive informant, da han for få måneder siden blev anholdt for sin ’hacktivisme’
I hackermiljøet var der mistanke om, at ’Sabu ’ var blevet informant.


 Han var den selvlærte ’elitehacker’ bag en række ødelæggende angreb på det amerikanske Senat, på Zimbabwes regering og på flere andre fjender derimellem.
Fra sin lejlighed i New York, hvor han boede med sine to børn, førte den 28-årige Hector Xavier Monsegur et dristigt dobbeltliv som internetaktivisten ’Sabu’ tilknyttet gruppen LulzSec – lidt af en berømthed inden for hackernes verden.
Tirsdag blev Sabus identitet så afsløret, da det kom frem, at Monsegur havde erkendt sig skyldig i anklager om computerhacking, og at han siden august 2011 havde været informant for FBI, netop som den internationale indsats for at slå ned på hackerkollektivet Anonymous tog fart.
Monsegur var dybt involveret i de angreb, der fandt sted i december på vegne af WikiLeaks. Det fremgår af de retsakter, som tirsdag blev offentliggjort i New York.
Hackeren agerede som ’rooter’, dvs. han identificerede svage punkter i hjemmesider for multinationale virksomheder, deriblandt Visa, MasterCard og PayPal, som hans med-’hactivister’ fra Anynomous derefter skulle forsøge at udnytte.
Ifølge FBI var Sabu dybt involveret i de af WikiLeaks iscenesatte Operation Payback-angreb, der formåede at stjæle dokumenter fra Yemens og Zimbabwes regeringer og ødelægge hjemmesiden for den daværende tunesiske premierminister.
Sabu påtog sig altid hurtigt ansvaret for disse angreb med den hensigt at håne retsmyndighederne og vinde respekt i hackermiljøet. Og selv om rygterne om hans identitet begyndte at cirkulere blandt hackere, forblev de præcise detaljer stadig ukendte.
Fældet af begynderfejl
Den 7. juni sidste år var det slut. FBI’s agenter fandt frem til Monsegur i dennes lejlighed i Manhattan. Ifølge de amerikanske medier var eksperthackeren blevet offer for sin egen skødesløshed. FBI opdagede, at han havde logget sig ind på et internetchatroom fra sin egen internet-adresse – en begynderfejl inden for al computerhacking.
Den 15. august sidste år og uden sine medhackeres viden erkendte Monsegur sig skyldig i 12 anklagepunkter i forbindelse med computerkriminalitet. Med udsigt til at blive idømt op til 124 års fængsel indvilgede Monsegur i at blive FBI-informant. FBI konfiskerede derfor Monsegurs egen nedslidte laptop og erstattede den med bureauets egen, som blev overvåget døgnet rundt.
Når Sabu gik online, forblev han i rollen som udæskende hacker.
»Det næste, I vil påstå, er garanteret, at jeg arbejder for CIA, og at jeg er en blackop,« skrev han til The Guardian, da avisen i juli foretog en undersøgelse af hackningen af tabloidavisen The Suns hjemmeside. »Er jeg stikker/informant? Tag jer sammen! Jeg kender ikke identiteten på nogen af dem, der arbejder i min gruppe,« lød det i et onlineindlæg, som tilskrives Monsegur, fra oktober sidste år – få uger efter, at han var gået i FBI’s tjeneste.
»Det sidste, jeg kunne finde på, var at gøre noget, der kunne få mine folk knaldet. Jeg er en voksen mand, der klarer mine problemer selv. Jeg har været i fængsel før, og jeg er ikke bange for det. Faktisk er der meget lidt, jeg er bange for, især i de her dage.«
For sent
Indlægget var en reaktion på kritik fra andre hackere, der i stigende grad beskyldte Sabu for at være ’medieluder’ og informant. Disse rygter vandt stor udbredelse. Og kun 14 timer efter at han undgik fængsel ved at gå i de amerikanske myndigheders tjeneste, udnævnte en hac-kergruppe Sabu til at være ’kinesisk infiltrator’.
»På det seneste har jeg slappet lidt af, fokuseret på mit personlige liv. Jeg er ikke forpligtet til at lave det her i resten af mit liv,« lød det nu fra Sabus Twitter-konto.
»Jeg har allerede fået indflydelse. Hvis jeg forsvinder nu eller bliver knaldet, vil det allerede være for sent.«
I indlægget beskriver Monsegur sig selv som professionel sikkerhedsforsker, men han menes at have været arbejdsløs siden lukningen af fildelingsgiganten LimeWire, oplyser amerikanske politikilder til Fox News.
Tv-stationen citerer Monsegurs føringsagenter, der betegner ham som en regeringsfjendsk, anti-kapitalistisk hacker med stærke politiske holdninger. FBI-folkene hævder, at hans nu berygtede online-tilnavn stammer fra en professionel bryder fra Staten Island kendt som Sabu Elephant Boy.
I. Kan. Ikke. Stoppe. Mig.
Og hackeren synes klart at have hentet inspiration hos New York-bryderen. Pr. automatik reagerede han med aggressive svar til politiet, journalister og andre, der søgte at komme i kontakt med ham via sociale netværkstjenester.
»Jeg giver ikke en skid for, hvad nogen tror, og jeg giver ikke en skid for, at I har et horn i siden på mig,« skrev han på hjemmesiden Pastebin.com.
»Slutresultatet vil altid være: I. Kan. Ikke. Stoppe. Mig. Lev med det …«
FBI’s føringsagenter betegner Monsegur som meget intelligent, men doven. Ifølge Fox News fandt de amerikanske myndigheder frem til ham, da han forsøgte at sælge stjålne kreditkortoplysninger til andre over Facebook.
Det er ikke klart, hvor lukrative Monsegurs kortvarige ’rædselsregime’ blev. Men Sabus fald vil med garanti give onlinedønninger i hackerkollektiverne i lang tid fremover.
 
© The Guardian og InformationOversat af Niels Ivar Larsen

