Dokument blåstempler USA-tortur
Et internt notat fra 2003 fra det amerikanske justitsministerium blåstempler hårdhændede forhørsmetoder mod terrormistænkte
Det amerikanske forsvarsministerium har offentliggjort et internt notat, der giver de amerikanske forhørsofficerer lov til at tilsidesætte de internationale regler, der forbyder tortur. Billedet er fra Abu Ghraib-fængslet i Bagdad i 2003. Arkiv


 Det amerikanske forsvarsministerium har offentliggjort et internt notat, der blåstempler brugen af hårdhændede forhørsmetoder mod terrormistænkte i udlandet. 
Det ikke længere gældende papir med retningslinjer blev skrevet i marts 2003 og giver de amerikanske forhørsofficerer lov til at tilsidesætte de internationale regler, der forbyder tortur, så længe forhørene ikke specifikt går ud på at torturere fangerne.
"Vores tidligere anskuelser gør det klart, at de almindelige internationale regler ikke påvirker de amerikanske love, og at det står frit for præsidenten at tilsidesætte dem efter sin vurdering," lyder det i papiret, som justitsministeriet sendte til forsvarsministeriets topadvokat William J. Haynes i Pentagon.
Rapportens retningslinjer, der nu for første gang er offentliggjort, blev afskaffet i december 2003. 
'Ulovlige belastninger'
I det 81 sider lange skrift findes også retningslinjer for, hvordan man skulle tage stilling til anklager om brug af tortur. 
"Selvforsvar kan bruges til at forsvare eventuelle ulovlige belastninger," konkluderer notatet.
William J. Haynes, som i februar forlod Pentagon, er blevet kraftigt kritiseret for sin rolle i præsident George W. Bushs slagplan for håndteringen af anholdte terrormistænkte i forbindelse med krigen mod terror. Det har ifølge kritikere ført til mange brud på torturloven og krænkelse af menneskerettigheder. 
Det amerikanske justitsministerium har søsat en intern undersøgelse af, om ministeriets chefer havde ret til at godkende efterretningstjenesten CIA's brug af forhørsmetoden simuleret drukning, som af mange anses for tortur. Det er endnu uvist, om det nye notat vil indgå i den undersøgelse.
Offentliggørelsen af det amerikanske notat kommer i forbindelse med en retssag, hvor en amerikansk borgerrettighedsorganisation kræver, at regeringen frigiver dokumenter omkring krigen mod terror. 
Notatet fastslår også, at anholdte terrormistænkte i udlandet ikke har rettigheder som almindeligt anklagede eller hører under den amerikanske lovgivning, der forbyder særligt hårde og specielle strafmetoder. 


