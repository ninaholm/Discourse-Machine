Israel forsøger at lukke sag om krigsforbrydelser
Netanyahus regering nedsætter 'revurderings-komité,' men afviser at efterforske og retsforfølge veteraner fra Gaza-krigen for krigsforbrydelser


 BEIRUT - Med forslag om en arbejdsgruppe, der skal 'revurdere' Israels militære ageren i den 22 dage lange Gaza-krig i december-januar ,søger Netanyahus regering nu at »lukke sagen« om FN's anklager mod Israel for  »krigsforbrydelser og mulige forbrydelser mod menneskeheden.«
Anklagerne er blevet fremført i en rapport udarbejdet af den sydafrikanske dommer, Richard Goldstone.
Goldstone-rapporten anbefaler, at de krigsførende parter - Israel og den islamiske modstandsbevægelse Hamas, der har magten i Gaza - hver især gennemfører en uafhængig undersøgelse af deres styrkers ageren under krigen.
Desuden anbefaler den, at parterne, afhængigt af hvad disse uafhængige undersøgelser finder frem til, vil »imødese en mulig retsforfølgelse ved den internationale krigsforbryderdomstol i Haag.«
Rapporten anklager begge parter for krigsforbrydelser, men er især kritisk over for Israel, hvis styrker ifølge de 575 sider med vilje dræbte civile, bombede skoler, hospitaler og fødevare-lagre med kemiske våben og bevidst hindrede hjælp i at nå frem til sårede civile.
Rapporten har vakt debat, ikke kun i den israelske offentlighed, men også internt i regering og stats-apparat, hvor såvel ministre som Israels rigsadvokat, Menachem Mazuz ifølge avisen Ha'aretz har opfordret premierminister Benyamin Netanyha og forsvarsminister Ehud Barak til at overveje en egentlig undersøgelses-kommission i lighed med den, der evaluerede krigen mod Libanon i 2006, og som dengang førte til den daværende forsvarsministers og generalstabschefs afgang.
Sprække i muren?
Dette forslag er blevet kategorisk afvist - i stedet etableres en arbejdsgruppe under ledelse af justitsministeren, Ya'akov Ne'erman, som får til opgave at gennemgå de militære operationer med henblik på en en aktionsplan til at imødegå Goldstones konklusioner »diplomatisk, juridisk og public relation-mæssigt.«
»Officerer og soldater vil ikke blive genstand for nogen efterforskning,« fastslog Netanyahu efter et regeringsmøde søndag. Den israelske premierminister havde ellers i et interview med The Washington Post lørdag åbnet en dør på klem for en egentlig kommissions-undersøgelse - ved ikke at afvise idéen kategorisk.
»Vi ser på den mulighed,« sagde han.
»Ikke på grund af Gold-stone-rapporten, men på grund af vore egne interne behov.«
Ehud Barak, Arbejderpartiets leder, der også var forsvarsminister under angrebet på Gaza, røg ifølge israelske presseforlydender op »i det røde felt« over hvad han så som antydning af »tilbagetog,« hvorefter premierministerens kontor forsikrede, at han ikke havde ment, at der skulle indledes en officiel undersøgelse.
Netanyahu var oppositionsleder i december-januar, og havde ikke direkte medansvar for Gaza-krigen. Han var dengang kritisk over for Israels militære »tilbageholdenhed.« Både Barak og Netanyahu erklærede i weekenden samstemmende, at »ingen hær i hele verden undersøger sig selv på samme måde, som den israelske.«
Barak tilføjede, at han havde »fuld tillid til de undersøgelser, hæren allerede har gennemført.« Undersøgelserne, der henvises til førte til en håndfuld krigsrets-domme mod værnepligtige for plyndring.
Netanyahu har erklæret, at »de israelske soldater på slagmarken har den højeste etiske målestok.«
En israelsk regeringskilde sagde i aftes til Reuters, at Netanyahu og Barak »håber, at den arbejdsgruppe, det samlede kabinet skal godkende i løbet af denne uge, vil lukke sagen (om Goldstone-rapporten red.)«


