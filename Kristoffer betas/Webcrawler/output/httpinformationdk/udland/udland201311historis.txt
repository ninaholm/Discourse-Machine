En historisk dag – helt uden bid
Storbritanniens tre spionchefer blev behandlet med fløjlshandsker, da de for første gang blev afhørt for åbne døre af parlamentets Efterretnings- og Sikkerhedskomité. At de overhovedet var der, er dog vidnesbyrd om, at Snowden-lækagen har haft en effekt
Andrew Parker, chef for MI5, John Sawers, chef for MI6, og Iain Lobban direktør for regeringens kommunikationstjeneste GCHQ, lod ikke til at have noget imod afhøringen foretaget af det britiske parlaments Efterretnings- og Sikkerhedskomité. Men, som flere britiske medier skriver, var det heller ikke de mest pågående eller oplagte spørgsmål, de tre chefer blev bedt om at besvare.


 
	Det er ikke længe siden, at cheferne for Storbritanniens tre sikkerhedstjenester, GCHQ, MI5 og MI6 var lige så usynlige for den brede offentlighed som deres arbejde. Og det er ikke længe siden, at de ville have foretrukket, at det arrangement fortsatte som hidtil. Men ikke længere.

	Efter en sommer med afsløringer af og debat om deres arbejdsmetoder som følge af Snowden-lækagen, syntes de tre sikkerhedschefer ivrige og velforberedte, da de torsdag for første gang nogensinde lod sig ’grille’ for rullende kameraer af parlamentets Efterretnings- og Sikkerhedskomité (ISC). Snowden-lækagen har ført til, at terrorgrupper nu »gnider sig i hænderne af glæde,« fortalte en oplagt John Sawers, chef for MI6 – landets udenrigstjeneste.

	»Effekten af den globale medie-dækning vil gøre vores job langt, langt sværere flere år ud i fremtiden,« tilføjede Iain Lobban, direktør for regeringens kommunikationstjeneste GCHQ, der syntes yderst tilfreds med muligheden for at komme af med sine frustrationer over Snowden-lækagen.

	Få svar

	Når menneskerettigheds- og borgerrettighedsaktivister trods de overaskende følelsesmæssige udbrud alligevel kaldte høringen for en ’fuser’, var det, fordi komitemedlemmerne for det første ikke udfordrede disse påstande (The Guardian har fortalt, at alle artikler på nær en var clearet med sikkerhedstjenesterne) og for det andet undlod at stille en lang række oplagte spørgsmål. Som The Guardian pointerer i sin leder dagen derpå, så var der tale om »90 minutters høflig udspørgen, hvor lidt blev påkrævet eller afdækket«.

	Spørgsmålene til de tre spionchefer »berørte knap nok de væsentlige problemstillinger, som Snowden-dokumenterne har rejst. De skøjtede hen over komplekse problemstillinger omhandlende masseovervågning, borgerrettigheder eller privat databeskyttelse. Der var ingen spørgsmål om GCHQ’s samarbejde med tjenester, der forsyner sig selv med korrespondancer mellem Googledataservere. Der var intet om aflytningen af globale ledere,« konstaterer lederskribenten.

	Eller som avisens klummeskribent Michael White formulerede det, så var der tale om »en sludder, der fik (nu afdøde tv-vært) David Frosts milde sofateknik til at ligne Gestapos Klaus Barbie«.

	Selv den borgerlige avis The Times, der ellers har været kritisk over for The Guardians dækning af sikkerhedstjenesternes overvågningsmetoder, mente, at en stor del af torsdagens afhøring var udtryk for et »etablissement, der talte til sig selv«.

	Åbenhed

	Trods de manglende svar på spørgsmål, som ellers åbent er blevet diskuteret kloden rundt, var der imidlertid udbredt enighed om, at torsdagens seance var en positiv udvikling. I det mindste – skriver The Times – har »ISC fået nye magtbeføjelser til at forlange fulde redegørelser. Resten af os vil stadig blive nødt til at stole på, at komiteen fører grundigt tilsyn med tjenesterne – men den er ikke længere både vagthund og heppekor«.

	The Guardian anerkender også, at ISC har mere »magt og flere ressourcer end før i tiden« og kalder det faktum, at efterretningscheferne »nu kan pålægges at skulle møde offentligheden og tale om det, de foretager sig« for »et skridt i den rigtige retning«.

	I løbet af afhøringen bekræftede GCHQ’s Iain Lobban netop, at tjenesterne er midt i »aktive diskussioner« med regeringen om, hvordan de kan blive mere åbne om deres arbejde i kølvandet på Snowden-dokumenterne. Endelig har hele aflytningsdebatten ført til en bekymring blandt flere af ISC-medlemmerne over, hvorvidt lovgivningen, der regulerer efterretningstjenesternes arbejde, er god nok.

	Ét medlem mente ikke – ifølge britiske medier – at det kan passe, at lovgivningen »stadig er brugsegnet i en moderne verden«. Det har fået den tidligere formand for Liberaldemokraterne Menzies Campbell til at foreslå en undersøgelse af loven.

	Trods alt det, der ikke blev sagt, markerede torsdagens ’sludder’ begyndelsen på en ny og mere åben æra for Storbritanniens efterretningstjenester, illustreret af ISC-formand Malcolm Rifkinds afsluttende bemærkning: »Vi ser frem til flere åbne seancer.«

