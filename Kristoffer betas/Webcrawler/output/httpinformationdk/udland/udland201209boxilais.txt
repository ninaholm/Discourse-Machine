Bo Xilai smides ud af kommunistpartiet og risikerer fængsel
Det kinesiske kommunistparti udrenser Bo Xilai og forsøger dermed at lægge låg på en alvorlig krise frem mod det store lederskifte i november


 Den tidligere politiske stjerne Bo Xilai smides ud af det kinesiske kommunistparti og anklages samtidig for korruption og andre kriminelle handlinger. Det er det seneste skridt i partiets forsøg på at lægge den skandale bag sig, som i høj grad har overskygget optakten til det kommende lederskifte i parti og regering. Med beslutningen om Bo Xilais skæbne fjerner partiet et af de store stridspunkter, der har forsinket den længe ventede partikongres, som landets statsmedier i går oplyste vil starte den 8. november. Ved kongressen vil præsident Hu Jintao efter 10 år ved magten overdrage partiets formandskab til nuværende vicepræsident Xi Jinping.
Med både en fastsat dato for kongressen og Bo Xilais udrensning lader det til, at der i ledelsen nu er opnået enighed mellem kommunistpartiets fraktioner om den fremtidige kurs og om, hvem der de næste år skal sidde i politbureauets stående udvalg, partiets og landets absolutte magtkerne, der på nuværende tidspunkt udgøres af ni mænd. Sammensætningen af det nye lederskab vil være en indikation på, hvilken politik Kina vil føre de næste 10 år.
Dramatisk fald
Bo Xilai var en karismatisk politisk chef i storbyen Chongqing. Han var en fremstormende politiker og en af Kinas mest magtfulde mænd og samtidig favorit til at blive medlem af det nye lederskab. Gennem populistiske tiltag opdyrkede han stor popularitet i store dele af befolkningen, specielt pga. sin satsning på større økonomisk lighed, en hård kampagne mod korruption og maoistisk inspireret retorik. Det var samtidig en fremfærd, som skabte ham magtfulde fjender i lederskabet. Og hele hans karriere faldt fra hinanden, da hans tidligere højrehånd og politichef i Chongqing, Wang Lijun, i februar flygtede til et amerikansk konsulat, hvor han afslørede korruption under Bo Xilais styre og hans politiske chefs forsøg på at dække over sin kones mord på den britiske forretningsmand Neil Heywood. Det førte til, at Bo Xilai i marts blev fjernet som partichef i Chongqing, og måneden efter blev han suspenderet fra politbureauet.
I august fik Bo Xilais kone, Gu Kailai, en betinget dødsdom for mordet på briten. Og i mandags blev Wang Lijun idømt 15 års fængsel for at modtage bestikkelse, forsøg på at hoppe af til USA og magtmisbrug.
Alvorlig skade
Nu er turen så kommet til Bo Xilai selv. De hårde anklager mod ham betyder næsten med sikkerhed, at han ender i fængsel. Anklagerne mod ham blev i statsmedierne i går portrætteret som led i en indsats for at slå hårdt ned på korruption i kommunistpartiet – et af befolkningens største klagepunkter.
»Ingen korrupte elementer vil slippe for disciplinering fra partiets og statens juridiske system,« skrev det officielle nyhedsbureau Xinhua.
En meddelelse fra politbureauet siger, at Bo Xilais handlinger har »alvorligt skadet partiets og landets anseelse og har haft en ekstremt negativ indflydelse både i og uden for Kina«.
Han anklages for magtmisbrug, for at have modtaget bestikkelse og for »upassende forhold til adskillige kvinder«. Samtidig skal han »holdes ansvarlig for Wang Lijun-sagen og Gu Kailais mordsag«, skrev Xinhua.
Det var første gang i adskillige måneder, at Bo Xilai direkte blev nævnt ved navn i statsmedierne.

