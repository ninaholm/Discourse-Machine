Koreansk myndighed åbner efterforskning af GGGI for korruption
Sydkoreas antikorruptions-myndighed har ifølge en koreansk tv-station indledt en undersøgelse af klimaorganisationen GGGI på baggrund af de mistanker om fusk, der har været omtalt i dansk presse. Oppositionen er tilfreds 


 Sydkoreas Kommission for Anti-korruption og Civile Rettigheder (ACRC) gør nu det, som det danske Udenrigsministerium gang på gang har afvist, at der skulle være nogen grund til: Gennemfører en efterforskning af klimaorganisationen Global Green Growth Institute (GGGI) for »bestikkelse, korruption eller andre kriminelle forseelser.« Det oplyser den koreanske tv-station MBC.
En kilde tæt på efterforskningen bekræfter sagen over for Information.
ACRC’s undersøgelse kommer i kølvandet på det seneste års lange række af kritiske historier om klimaorganisationen i dansk presse.
Information har blandt andet afdækket, hvordan en række millionkontrakter i strid med GGGI’s egne regler blev givet til konsulentfirmaet McKinsey uden en udbudsrunde. Det skete, mens en McKinsey-medarbejder udstationeret i GGGI spillede det, eksperter har betegnet som en dobbeltrolle. I en anden sag fik GGGI’s daværende næstformand en millionbevilling til sit forskningsinstitut på London School of Economics. Igen skete dette uden en udbudsrunde, ligesom en medarbejder med bånd til begge parter tog del i forhandlingerne på GGGI’s vegne.
Klimaorganisationen har afvist alle mistanker om fusk, og skiftende danske udviklingsministre har nægtet at undersøge sagerne.
»Udenrigsministeriet kender ikke de konkrete sager og har ikke vurderet, at det var meningsfuldt eller en rimelig anvendelse af ressourcer at dykke ned i de gamle sager,« forklarede handels- og udviklingsminister Mogens Jensen (S) således ved et samråd den 2. april.
DK er halehæng
Men nu bliver der altså en undersøgelse i Sydkorea, GGGI’s hjemland. Ifølge tv-stationen MBC kan de ansvarlige – afhængig af efterforskningens resultat – risikere at blive sigtet af den koreanske rigsadvokat.
På Christiansborg er såvel Enhedslisten som Dansk Folkeparti tilfredse med den koreanske undersøgelse.
»Det er rigtig godt, at det nu bliver undersøgt. Når der er forlydender om korruption, bør det selvfølgelig undersøges – og helst inden vi træffer de endelige beslutninger om GGGI. Når den danske regering hidtil har afvist en sådan undersøgelse, så er det jo godt, at andre gør det. Men hvis regeringen – i stedet for bare at være halehæng til udviklingen – ville være en smule foran, så vi kunne få stoppet denne debat om GGGI, så gik den forrest og fik en gang for alle ryddet op i anklagerne,« siger Enhedslistens udviklingsordfører, Christian Juhl.
Dansk Folkepartis udviklingsordfører, Hans Kristian Skibby, beskriver situationen i GGGI som et »organiseret tag-selv-bord«:
»Hvis Sydkorea vælger at lave en sådan undersøgelse, så er det vel fordi, at de har en indikation af, at der er foregået noget, som der ikke burde være foregået. Mig overrasker det ikke. Det har kendetegnet revisionsrapporterne, at der fortsat har været kritik af organisationens praksis. Jeg har aldrig haft megen fidus til GGGI’s regnskabs- og pengefornemmelse«.
UM: Kender ikke noget til det
I en kort skriftlig kommentar skriver GGGI til Information:
»Vi er ikke vidende om nogen efterforskning af GGGI af noget koreansk regeringsagentur.«
Den officielle reaktion fra Udenrigsministeriet er også afventende.
»Udenrigsministeriet har ikke kendskab til en evt. koreansk efterforskning af GGGI. I forlængelse af Informations oplysninger har Udenrigsministeriet rettet henvendelse til organisationen og vil – så snart tidsforskellen muliggør dette – tage kontakt til de koreanske myndigheder for at få afklaret om og i givet fald, hvilken efterforskning der er tale om«, svarer ministeriet på Informations forespørgsel.

