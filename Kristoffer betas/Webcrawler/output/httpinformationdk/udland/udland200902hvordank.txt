'Hvordan kan der ikke være hemmelige fængsler i Kina, når jeg sidder i et'
Mens Kina fortæller FN, at der ingen illegale fængsler findes i landet, så sidder Xie Wenlin netop i et. Beijings påstand om, at der ingen censur er i Kina, og atmenneskerettighederne beskyttes, stemples af borgerrettighedsforkæmpere som en 'skamfuld løgn'


 BEIJING - Xie Wenlin vil prøve at flygte. 
"Hvis jeg får chancen i aften, så stikker jeg af," siger den 42-årige over mobiltelefonen, som det er lykkedes ham at holde skjult for sine fangevogtere. De sidste 22 dage har han været holdt fanget i et af Beijings adskillige illegale 'sorte fængsler'.
Han kom til hovedstaden fra den centrale Hunan-provins for at klage til regeringen over at være blevet tæsket af politiet. Men gennem de sidste måneder har kriminelle lejesvende hyret af myndighederne i hjembyen Luodi jagtet ham, banket ham og holdt ham fanget i et forsøg på at forhindre ham i at få myndighederne i Beijing i tale.
"De vil ikke tabe ansigt over for regeringen i Beijing, så de forsøger at gemme mig af vejen og skjule mine klager," siger Xie med lav stemme.
Han fortæller, at han holdes i et lille værelse i en boligblok i den sydvestlige del af byen sammen med flere andre fra Hunan. Tilbageholdelsen af ham er illegal ifølge kinesisk lovgivning. Han stilles ikke for en dommer, og alle hans rettigheder er taget fra ham. Han er nu blot en vare, som hans vogtere vil få penge for at levere tilbage til myndighederne i hjemprovinsen - med mindre det lykkes ham at flygte.
Der er langt fra virkeligheden i Beijing til konferencelokalet i Geneve, hvor en delegation fra Kinas regering tidligere denne uge forsvarede Kinas menneskerettighedssituation.
Ifølge Beijing oplever Xie Wenlin slet ikke det, han oplever. 
Ingen problemer i Kina
Der er ingen sorte fængsler i Kina. Der er heller ingen censur, men derimod ytringsfrihed. Det var den kontroversielle udmelding fra delegationen til FN's Menneskerettighedsråd. I Geneve kritiserede flere vestlige lande forholdene i Kina. Fokus var på forfølgelsen af religiøse og etniske mindretal, det store antal henrettelser, manglende ytringsfrihed og mishandling af fanger - både i regulære og sorte fængsler.
Hyldet som forbillede
Den kinesiske side afviste kritikken. Og anklagede lande, der påtalte Beijings Tibet-politik, for at 'politisere' menneskerettighedsdiskussionen.
Kinas kritikere var da også i mindretal. Størstedelen af de afrikanske og asiatiske lande, der fik taletid ved høringen, hyldede Kina som et forbillede.
Sri Lanka fordømte Vestens 'ondsindede kritik af Kina', mens Zimbabwe og Egypten roste Beijings store indsats for at beskytte menneskerettigheder.
Den diplomatiske øvelse i FN mødes af hårde ord fra kinesiske borgerrettighedsforkæmpere.
"Det eneste troværdige, den kinesiske delegation sagde, var, at den kom fra Kina. Resten var en stor løgn," siger Zhou Li, der de sidste år har dokumenteret det voksende antal sorte fængsler, som regeringen nægter eksisterer.
"Der er ingen sorte fængsler i landet," som Song Hansong, en af de kinesiske delegerede, påstod.
Den fængslede Xie Wenlin griner, da han får genfortalt det citat.
"Hvordan kan der ikke være hemmelige fængsler i Kina, når jeg sidder i et," spørger han. 
"De er nok kun villige til at fortælle udlændinge om de positive ting i Kina," siger han om regeringen.
Klagende fængsles
Xie er en af de titusinder, der hvert år rejser til Beijing for at klage til centralregeringen over lokalt magtmisbrug. Klager kan være over fængselsdomme uden retfærdig rettergang, ulovlig ekspropriering eller brutal håndhævelse af et-barnspolitikken.
Selvom regeringen tidligere har sagt, at en stor del af disse klager har deres berettigelse, er det ekstremt få, der får noget ud af turen til Beijing - ud over et ophold i et sort fængsel og konfrontationer med politi eller hyrede håndlangere fra deres hjemprovinser, som forsøger at holde dem fra hovedstadens regeringskontorer, hvor deres klager kan kaste et dårligt lys over lokale ledere og forringe deres forfremmelsesmuligheder.
Xu Zhiyong, en juraunderviser og borgerrettighedsaktivist, fortæller, at vold er dagligdag i disse illegale fængsler, som han beskriver som pengemaskiner: Jo flere fængslerne fanger, jo flere penge får de udbetalt i belønning af lokalregeringerne.
Flere af dem, som har været smidt i sorte fængsler, beskriver det som 'statssanktioneret kidnapning'.
"Det er i dag et af Kinas største menneskerettighedsproblemer," siger Xu.
"Folk berøves deres frihed uden rettergang. Der er utrolig mange ofre, det er udbredt, og det er helt og aldeles ulovligt."
De enkelte sorte fængsler specialiserer sig i at fange folk fra bestemte provinser eller byer. Alene Hebei, en af Kinas 22 provinser, har mindst seks illegale fængsler i Beijing, der kan huse fra blot et par fanger til et halvt hundrede, ifølge Xu. Fængslerne kan være alt fra nedlagte butikker til hotelværelser og privatboliger. 
Siden sidste år har Xu sammen med andre aktivister opsøgt fængslerne og krævet fanger løsladt. For sit besvær er han flere gange blevet tæsket af fangevogterne - men har alligevel formået at lægge billeder, video og vidnesbyrd, der beviser situationen, ud på internettet.
Det var naturligvis ikke inkluderet i det materiale, Beijing fremlagde i Geneve. Ved høringen var der meget på spil for Kina, som gerne vil ses som et ansvarligt og respekteret medlem af verdenssamfundet. Men samtidig er der udsigt til, at regeringen vil stramme grebet om befolkningen i 2009, da lederskabet er nervøs for social uro på grund af den økonomiske krise og stigende arbejdsløshed. Samtidig er året spækket med følsomme mærkedage, som regeringen vil forhindre befolkningen i at mindes. Bl.a. 20-året for massakren i Beijing i 1989, 10-året for undertrykkelsen af Falungong-bevægelsen og 50-året for nedkæmpelsen af oprøret i Tibet, der endte med Dalai Lamas flugt til Indien.
"Det er et utroligt følsomt år for kommunistpartiet," siger Zhou Li.
"Og det vil gøre alt for at undertrykke kritik og kontrollere uro i samfundet."
Økonomiske rettigheder
Beijings politik har ført til enorm fremgang for kinesernes økonomiske vilkår. Og i rapporten, som Kina præsenterede for FN's Menneskerettighedsråd, blev det understreget, at Beijing mener, at menneskerettigheder først og fremmest er relateret til økonomisk vækst. Set med den målestok er kinesernes menneskerettighedssituation dramatisk forbedret.
Men de politiske rettigheder halter efter. I Geneve kom delegationen flere gange med udtalelser, der ikke stemmer overens med kendsgerningerne. Bl.a. blev det påstået, at befolkningen har ret til at demonstrere. Under OL i Beijing sidste år søgte adskillige kinesere om lov til at demonstrere. Alle blev, som den kinesiske delegation udtrykte det, 'overtalt' til at opgive deres ansøgning. Ingen blev straffet for deres ansøgninger, sagde den kinesiske side.
Zhang Wei, en 47-årig kvinde, som Information interviewede før og efter OL, blev dog netop fængslet i en måned uden retssag, få dage efter hun indgav sin ansøgning - politiet fortalte hende direkte, at det var for at forhindre hende i at lufte hendes klager offentligt.
Samtidig sagde delegationen, at 'der er ingen censur i landet', og borgerne kan udtrykke sig, som de ønsker, uden frygt for repressalier. Information interviewede menneskerettighedsaktivisten Huang Qi, kort før han blev fængslet i maj sidste år, efter han havde kritiseret regeringens nødhjælpsarbejde efter jordskælvet i hans hjemprovins, Sichuan. Han er stadig i fængsel og er stadig ikke blevet stillet for en dommer.
"Jeg ved ikke, hvem det er, de forsøger at snyde, når de siger, der er ytringsfrihed og ingen censur i Kina," siger Xu Zhiyong. 
"Men det er en skamfuld løgn, som alle kinesere ville grine af, hvis de hørte den. Og det viser, at regeringen fuldstændig mangler evnen til at gøre sig fortjent til offentlighedens tillid."
Magtmisbrug
Rettighedsgrupper siger, at omkring 80 journalister og bloggere sidder fængslet i Kina, inklusiv forfatteren Liu Xiaobo, som blev arresteret i december, da han var medunderskriver af Charter 08, en opfordring om større respekt for menneskerettigheder og demokrati.
Menneskerettighedsorganisationen Human Rights Watch påpeger, at kinesere, som taler med udenlandske journalister om systemets magtmisbrug, ofte trues og fængsles, og censur er udbredt.
"Det er vanvittigt, at regeringen stiller sig op foran det internationale samfund og siger det modsatte," sagde Juliette de Rivero, en talskvinde fra Human Rights Watch, kort efter mødet i Geneve. 
"Kina vil gerne se ud som om, det er et af de gode lande, der forsøger at promovere menneskerettigheder på en konstruktiv og objektiv måde," fortsatte hun. 
"Det har dog tydeligt vist, at det ikke er det." 
Dagen efter FN-høringen fik læserne af Folkets Dagblad en anden besked. Her lød overskriften: 'Kinas menneskerettighedspræstation roses'.
Erica De Stales bidrog til artiklen.


