NATO rykker østpå
Alliancen overvejer at udstationere 4.000 mand i Polen og Baltikum for at afskrække Rusland fra nye eventyr


 NATO overvejer at sende 4.000 soldater til de medlemslande, der grænser op til Rusland, i et forsøg på at afholde præsident Putin fra yderligere forsøg på at udvide Ruslands territorium og indflydelse. De fire lande, som NATO vil beskytte, er Polen, Estland, Letland og Litauen, der alle grænser direkte op til Rusland.
Planerne er et led i NATO’s forsøg på udvikle et mere permanent svar på Ruslands annektering af Krim-halvøen sidste år og støtten til de russisksindede separatister i Østukraine. Planerne om at udstationere, hvad der svarer til seks-otte bataljoner i grænselandene, vil uden tvivl virke som en rød klud i ansigtet på den nationalistiske russiske leder, siger diplomater og militærkilder til Wall Street Journal.
Og det er da også et højst usædvanligt skridt, at NATO på denne måde overvejer udstationering af militære styrker i fredstid. Men ifølge Wall Street Journal er formålet med den militære optrapning at sende et klart og utvetydigt budskab til Moskva om, at alliancen står sammen og er klar til at forsvare sine medlemsstater om nødvendigt. Ifølge den britiske avis The Telegraph er flere NATO-lande bekymrede for, hvordan Rusland vil reagere. I første omgang frygter de, at Rusland vil svare igen med at bryde våbenhvilen i Østukraine, netop som den ser ud til at holde.
Den russiske præsident har tidligere gjort det klart, at han betragter NATO som en sikkerhedsmæssig trussel og forsøgt at skyde skylden for konflikten i Ukraine på alliancens udvidelse mod øst. Ifølge de to aviser vil Rusland formentlig hævne, at en udstationering af 4.000 soldater på NATO’s østflanke strider mod en aftale fra 1994, som forbyder parterne at udstationere »væsentlige« styrker i grænseområderne.
Det er den samme aftale, som NATO har beskyldt Rusland for at bryde i forbindelse med konflikten i Østukraine.
Fra ven til fjende
Carmen Romero, talsmand for NATO, oplyser til The Telegraph, at alliancen allerede har styrket sin tilstedeværelse langs grænsen til Rusland. NATO har bl.a. oprettet seks små hovedkvarterer langs grænsen og gennemfører en intensiv række af militærøvelser i området. Men de konkrete planer om udstationering af 4.000 mand vil hun hverken af- eller bekræfte.
»Vi diskuterer stadig, hvilke skridt alliancen skal tage for at imødegå de sikkerhedsudfordringer, vi står over for, herunder hvordan vi kan styrke det kollektive forsvar på længere sigt. Men på dette tidspunkt diskuterer vi ikke specifikke muligheder,« siger Romero.
Ifølge Steven Pfifer, tidligere amerikansk ambassadør i Ukraine og seniorforsker ved den ansete amerikanske tænketank Brookings Institution, er NATO i gang med at revidere hele forholdet til Rusland. At NATO overhovedet overvejer at udstationere så mange soldater i Polen og Baltikum, ser han som et klart tegn på, at NATO ikke længere opfatter Rusland som en mulig parter, men snarere som en potentiel fjende.
Hvordan Rusland vil reagere på en sådan optrapning, afhænger ifølge Pfifer af, hvilken type styrke, der bliver tale om.

