Assad tilbyder dialog - bare ikke med oppositionen
Den syriske præsidents tv-tale søndag torpederede FN-mægler Lakhdar Brahimis forsøg på at nå løsning ved  forhandlingsbordet og blokerer for en rolle til Syriens sunni-vicepræsident
Syriens præsident Bashar al-Assad holdt søndag tale i Damaskus’ operahus. Det var præsidentens første tale til nationen siden juni måned sidste år.


 Mens den syriske oppositions væbnede militser kontrollerer en halvmåne af forstæder omkring Damaskus, synes præsident Bashar al-Assad stadig overbevist om, at hans regime kan vinde borgerkrigen militært. Anden konklusion er ikke mulig at drage efter hans tale i går i byens opulente operahus, en tale, som på forhånd blev lanceret som en ’fredsplan’.
I realiteten var talen, der varede en lille time, en ny opfordring til folkelig mobilisering mod, hvad han betegnede som »ekstremister, al-Qaeda og morderiske kriminelle vestlige marionetter«.
Disse »marionetter« – afhoppere, flygtede dissidenter, islamister, eksil-politikere og væbnede militser, har stillet som en ufravigelig betingelse, at Bashar al-Assad fjernes som præsident, før de vil forhandle en politisk løsning.
Til gengæld har de antydet, at de kan forhandle med Syriens vicepræsident, Farouk al-Sharaa, der den 17. december brød et års tavshed i et interview, hvor han erklærede sig uenig i Bashar al-Assad og sikkerhedschefernes militære løsningsmodel.
Al-Sharaa, en sunnitisk veteran og udenrigsminister i årtier, har tidligere været foreslået som overgangsfigur af Qatar og Saudi-Arabien. Han var også manden, der i juli 2011 ledede et dialoginitiativ mellem opposition og regime, der løb ud i sandet.
Ifølge informerede kilder, Information har talt med i Beirut, fordi Bashar på det tidspunkt havde besluttet sig for ’sikkerhedsoptionen’ – den militære løsning.
Siden har Farouk al-Sharaa stort set været usynlig i medierne, og han siger selv i ovennævnte interview i den libanesiske avis al-Akhbar, at han »står uden for beslutningerne«. Noget tyder dog på, at han kan have haft indflydelse på al-Assads tilsyneladende accept af en skitse til en overgangsregering, som den tidligere mægler Kofi Annan fik tilslutning til i Genéve i juni sidste år, men som blev saboteret af Vesten i FN.
’Kriminelle terrorister’
Med talen søndag, som afvisende blev karakteriseret i såvel Ankara som London som ’uden noget nyt’, ser det dog ud til, at Bashar al-Assad og sikkerhedscheferne fra hans shia-relaterede alawit-sekt har besluttet at afvise Lakhdar Brahimis plan for en overgangsregering, da den – uden det udtrykkeligt nævnes – vil indebære, at Bashar al-Assad træder tilbage eller i hvert fald afgiver sin magt.
Det var da også oppositionens tolkning af talen. Talsmanden Walid al-Bunni sagde således, at formålet med talen var at hindre Brahimis bestræbelser på at nå en politisk løsning.
Som ved tidligere taler blev al-Assad hyldet af tilhørerne, der afbrød talen med taktfaste støtte-paroler som »vi ofrer vort blod for dig, oh Assad« og »Gud, Syrien og Assad«.
Den syriske præsidents sidste tale til nationen var i juni sidste år, og han har ikke ytret sig offentligt siden november, hvor han i et interview afviste forhandling med oppositionen, men erkendte, at landet var i krig. Ved den lejlighed sagde han, at han ville »leve og dø i Syrien«.
Søndag talte han fra operahusets scene med en baggrund af en billedmosaik, der angiveligt var komponeret af ofre for terrorister og formet som det syriske flag med de to grønne stjerner.
»Vi er i krig i enhver betydning af ordet,« sagde han, »vi kæmper mod en aggression udefra, der er farligere end nogensinde, da den får os til at slå hinanden ihjel. Det er en krig, der med anvendelse af en håndfuld syrere og mange udlændinge, føres mod Syien. Det er således en krig til forsvar for nationen, som vi alle må deltage i.«
Al-Assad sagde videre, at hans regime havde »rakt hånden frem« til dialog, men »vi vil ikke føre dialog med Vestens marionetter. De kalder sig revolutionære, men de er ikke andet end en bande terrorister og kriminelle.«
Dialog – men med hvem?
Den syriske præsidents bud på en fredsplan lå formelt i forlængelse af de idéer, FN’s og Den Arabiske Ligas mægler, Lahkdar Brahimi, har antydet efter hans månedlange pen-duldiplomati mellem Damaskus, Moskva, Istanbul, Kairo, Teheran og Paris: En national forsoning, der skal munde ud i en samlingsregering, som kan sikre overgang til pluralistisk demokrati.
Men han tilføjede, at forudsætningen for en politisk løsning kræver, at »regionale magter« ophører med at »finansiere og bevæbne« oppositionen, at der sættes en stopper for »terrorismen« , og at grænserne sikres.
Men Bashar al-Assad udelukkede enhver dialog med »dem, der har forrådt Syrien«. Det betyder, at han reelt ikke har nogen at forhandle med ud over den af regimet godkendte opposition, den såkaldte ’nationale koordinations-komité’ af sekulære dissidenter, ledet af menneskeretsaktivisten Haythem al-Manna, og i skarp modsætning til den vestligt, tyrkisk og arabisk støttede National Koalition for Syrien, NCS, og dens væbnede gren, FSA, (Syriens Frie Armé).
Koalitionen består af en bred vifte fra sekulære kommunister til islamister, men repræsenterer primært Syriens 70 procent sunnitter og altså ikke hele den syriske befolkning.
Det ved Bashar al-Assad også meget vel. Hans tale tyder på, at han tror, han kan vinde over oppositionen. Udgangen bliver snarere, at han må holde løftet om at »dø i Syrien«.
Brahimi har spået, at hvis der ikke findes en løsning og borgerkrigen fortsætter, vil 100.000 civile omkomme i 2013.

