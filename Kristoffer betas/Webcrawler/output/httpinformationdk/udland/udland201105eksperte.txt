Eksperter: Pakistan-topfolk må have skjult Osama
Ingen af de mange Pakistan-eksperter, som Information har talt med, tvivler på, at folk højt placeret i regeringen eller hæren har kendt til Osama Bin Ladens gemmested. Spørgsmålet er kun, hvor højt ansvaret går op, og hvilken rolle det officielle Pakistan har spillet i drabet på verdens mest eftersøgte terrorist
I Quetta, der er hovedstaden i provinsen Baluchistan i Pakistan, blev der i går protesteret mod USA efter drabet på Osama bin Laden, der holdt sig skjult i landet. At han befandt sig der, kan ikke komme som en overraskelse for alle i hæren eller blandt den politiske top i Pakistan, mener flere eksperter. Amerikanerne gennemførte missionen uden at orientere landets ledelse, da man frygtede læk.


 Selv for Pakistan-eksperter kom det som en overraskelse, at Osama Bin Laden gemte sig i en storbyvilla, mindre end to timers kørsel nord for Pakistans hovedstad, Islamabad.
Nok har landet været under konstant mistanke for at huse verdens mest eftersøgte terrorist, men at han befandt sig i den centrale militærby Abbottabad fjerner enhver tvivl om, at han har været godt hjulpet på vej af nuværende eller tidligere topfolk i Pakistan, konkluderer en lang række eksperter over for Information.
»Det virker højest usandsynligt, at ingen har vidst  besked om Bin Ladens tilstedeværelse i Abbottabad. At huset ikke har vækket mistanke hos militæret eller efterretningstjenesten er mildest talt ikke troværdigt,« siger Praful Bidwai, indisk journalist og politisk kommentator for blandt andet det indiske magasin Frontline Magazine.
Osama Bin Laden boede indtil søndag nat i et palæ i udkanten af Abbottabad. Huset blev opført på en bakkeskråning i 2005, det er omkredset af seks meter høje mure med pigtråd på toppen og er vurderet til en million dollar. Ifølge de amerikanske efterretninger havde beboerne hverken telefon eller internet og brændte deres skrald, i stedet for at efterlade det på gaden, som naboerne gjorde.
Området omkring Abbottabad har indtil for nylig været mål for en del væbnede sammenstød med pakistansk Taleban, men alligevel er det overraskende, at terrorlederen gemte sig her, mener Qandeel Siddique, specialist i militant islamisme i Pakistan ved Dansk Institut for Internationale Studier.
»Abbotabad er ikke den første by, du ville lede efter Osama Bin Laden i,« konstaterer hun.
Hæren vidste besked
Byen huser både en militærbase og et militærakademi for officerskadetter, og er kendt for at være mål for pensionerede generaler, der kommer for at nyde deres otium. Det kan ifølge den anerkendte pakistanske journalist, Ahmed Rashid, kun betyde én ting:
»Jeg er slet ikke i tvivl om, at personer i hæren må have vidst besked. Som jeg ser det, er det ikke muligt at bo i den by, uden at det pakistanske militær er klar over det,« siger Ahmed Rashid til BBC og understreger, at byen er gennemsyret af en striks militant dominans, med stramme sikkerhedsprocedurer.
Selv om drabet på Osama Bin Laden er en entydig triumf for USA, er spørgsmålet derfor nu, om Pakistans forhold til den vestlige allierede vil blive endnu dårligere, end det var i forvejen. Forholdet befinder sig på et absolut lavpunkt, og det her vil kun bekræfte folk i, at landet er en rotterede, mener Pakistan-forsker Stig Toft Madsen, der er tilknyttet Nordisk Institut for Asien Studier ved Københavns Universitet.
»Havde man fundet ham helt oppe mod grænsen til Afghanistan, kunne den pakistanske regering og hær have fralagt sig ansvaret, men når han bliver tilfangetaget så tæt på magtens centrum, så lugter det simpelthen langt væk,« siger Stig Toft Madsen.
Beliggenheden tyder på, at nogen højt oppe i systemet har haft en interesse i, at Osama Bin Laden ikke blev fundet, mener Mona Sheikh, der forsker i talebanfraktioner i Pakistan, ved Københavns Universitet. Men det er straks sværere at sige noget entydigt om det officielle Pakistans rolle i fangsten, siger hun.
»Problemet er, at Pakistan ikke har én rolle. Også Pakistans militær og efterretningstjenester er delt op internt, så det kan sagtens være, at dele af Pakistans efterretningstjeneste har vidst noget og holdt hånden over ham, mens andre dele af efterretningstjenesten ikke vidste noget,« siger Mona Sheikh.
Den pakistanske hær har fra starten spillet dobbelt-spil i 'krigen mod terror', siger Qandeel Siddique. På den ene side har man bekæmpet de væbnede ekstremister, og på den anden side har man indgået fredsaftaler med forskellige taleban-grupperinger i Pakistan.
»Desuden har man længe spekuleret i, at lyssky elementer inden for ISI (den pakistanske efterretningstjeneste, red.) har ydet skjult støtte til al-Qaeda, for at støtte deres stedfortræderkrig i Af-ghanistan og i Kashmir,« siger hun.
Støtte til al-Qaeda
De amerikanske efterretningstjenester fandt frem til Bin Ladens gemmested ved at følge et af hans få betroede sendebude. Det var afhøringer i Guantanamo-lejren, der første USA på sporet af sendebudet, og gennem års efterretningsarbejde fandt man frem til huset, og dernæst husets berømte beboer. Men to af de helt centrale, og hidtil ubesvarede spørgsmål er, hvem det betroede sendebud er, og hvem der ejer huset.
En lokal journalist siger til BBC, at huset i området var kendt som 'Waziristan-huset', fordi det var ejet af folk fra den stammekontrollerede grænseprovins til Afghanistan.
En anden meget sandsynlig mulighed er, at huset tilhører en nuværende eller tidligere general, siger den norske Pakistan-ekspert David Hansen, der er tilknyttet Oslo Universitet.
»Pakistan er et land, hvor tidligere høge fortsat har en del magt, også reel formel magt, hvor de beholder deres titel af eksempelvis general og bliver identificeret som en del af det officielle Pakistan,« siger han.
Selv om USA's præsident Obama specifikt nævnte i sin første tale om drabet på Osama Bin Laden, at samarbejdet med Pakistans efterretningstjeneste havde hjulpet til at føre USA til gemmestedet, er det stærkt tvivlsomt, hvor meget USA lod Pakistan vide om det forestående angreb.
En amerikansk embedsmand siger til The New York Times, at ingen andre lande, inklusiv Pakistan, fik del i efterretningerne om huset.
Men flere Pakistan-eksperter mener, det er næsten utænkeligt, at USA har ageret på egen hånd uden den pakistanske hær.
»Hvis man bare tænker operationelt på det, så kan du ikke bare flyve tre helikoptere ind i Pakistan, uden at myndighederne ved det. Det er helt umuligt og en suverænitetskrænkelse,« siger David Hansen.
Også Mona Sheikh mener, at der nødvendigvis må have været en form for samarbejde med de pakistanske myndigheder.
»USA kan ikke operere i Pakistan, uden at der bliver givet grønt lys et eller andet sted  i systemet. Den amerikanske efterretningstjeneste er også i høj grad afhængig af pakistanske efterretningskilder,« siger hun.
Den forkerte krig?
Derfor mener Mona Sheikh ikke, at det vil føre til øget mistillid og diplomatisk krise, at Pakistan har huset Osama Bin Laden.
»Tværtimod vil man officielt fremføre det som en succeshistorie, at Pakistan og USA har fundet frem til ham i samarbejde. Men man har også vidst i mange år, at der er splittelser i loyaliteten i det officielle Pakistan, når det gælder al-Qaeda og Taleban,« siger hun.
Omvendt tror Afghanistan og Pakistan-ekspert Gilles Dorronsoro fra den uafhængige tænketank Carnegie Endowment for Peace, at der ikke har været noget samarbejde mellem CIA og den pakistanske efterretningstjeneste ISI.
»En oplagt hypotese er jo, at der har været en høj grad af medvirken fra det pakistanske statsapparat til at holde Osama Bin Laden skjult. På nuværende tidspunkt ved vi det ikke, men det er en meget foruroligende hypotese,« mener han.
Fundet af al-Qaeda-lederen i Pakistan fører nu til det åbenlyse spørgsmål, om Vesten har kæmpet den rigtige krig i Afghanistan de sidste ti år. Gilles Dorronsoro er ikke i tvivl. Medmindre man ser Taleban og al-Qaeda som to sider af den samme sag, er det klart, at kampen i Afghanistan ikke længere handler om al-Qaeda, siger han.
»Jeg mener ikke, at al-Qaeda og Taleban er det samme. Derfor burde Osama Bin Ladens død være en opmuntring til Vesten til at begynde forhandle med Talebans lederskab i Afghanistan,« siger Gilles Dorronsoro.
Selv om Pakistan naturligvis ikke skal huse internationale terrorledere, er det forkert ikke at rose den rolle, Pakistan må have spillet i hans fangst, siger David Hansen. Han mener ikke, det nytter noget at presse endnu mere på over for Pakistans terrorbekæmpelse.
»Måske bliver vi nødt til at være pragmatiske og give Pakistan mere indflydelse i krigen mod terror, så de kan gøre tingene på deres egen måde. Ellers går landet i opløsning, og så har vi en endnu farligere situation. Et land som Pakistan fungerer vældigt dårligt med kniven på struben,« siger David Hansen.


