'Kristen korsfarer' hjalp CIA med mordplaner på al-Qaeda-folk
I 2004 hyrede George W. Bushs CIA det private vagtselskab Blackwaters grundlægger til at  bistå med planlægningen af mord på højtstående ledere af al-Qaeda i Pakistan. Det afslørede Obamas CIA-chef for Kongressen i juni. I går slap nyheden ud
Blackwaters-boss Erik Prince vidnede i 2007 i et kongresudvalg om episoden, hvor 17 civile irakere blev dræbt i Bagdad af Blackwaters folk.


 BOSTON - Den amerikanske efterretningstjeneste, CIA, hyrede i 2004 Erik Prince, den kristne konservative grundlægger af det private vagtselskab Blackwater, og flere af hans nære medarbejdere til at deltage i planlægningen af mord på højtstående ledere i det islamistiske terrornetværk al-Qaeda.
Det rapporterede The New York Times i går. Avisen angiver ikke navngivne kilder til den eksplosive nyhed, men det fremgår, at oplysningen stammer fra tidligere og nuværende regeringsmedlemmer. Det betyder, at en eller flere af Barack Obamas underordnede har lækket historien, hvilket endnu engang stiller CIA i et pinligt lys og skaber tvivl blandt tjenestens agenter om præsidentens ubetinget opbakning til deres farlige og lyssky arbejde.
Al-Qaedas lederskab formodes at skjule sig i det østlige Pakistan nær grænsen til Afghanistan. Med jævne mellemrum forsøger CIA og USA's hær at bruge pilotløse, væbnede droner til at eliminere terrorister. Utilsigtede civile tab under bombeangrebene har imidlertid gjort amerikanerne yderst upopulære i den pakistanske civilbefolkning.
Det er efter alt at dømme en vigtig årsag til, at CIA i 2004 hyrede højtstående ansatte i Blackwater til at give en hånd med i udformningen og træningen af eliteenheder, der skulle trænge ind i Pakistan og forsøge at myrde al-Qaedas ledere. En anden grund til samarbejdet med det private vagtselskab er formentlig usikkerhed om, hvorvidt CIA har tilladelse efter amerikansk lov til at myrde udenlandske statsborgere på fremmed territorium.
CIA-forbud mod mord
I 1975 udstedte daværende republikanske præsident Gerald Ford en forordning, der forbød CIA at myrde udenlandske statsledere. Det skete på baggrund af afsløringer i The New York Times og ved kongreshøringer af efterretningstjenestens planer om at myrde den cubanske leder Fidel Castro og andre udenlandske politikere.
Men præsident Fords daværende stabschef - Richard Cheney - hævdede i sin tid som vicepræsident under George W. Bush, at CIA har ret til at myrde al-Qaeda-ledere, eftersom organisationen har erklæret krig mod USA. Dette argument er imidlertid ikke juridisk vandtæt, fordi Genève-konventionen definerer krig som væbnet konflikt mellem stater. Al-Qaeda opererer fra Pakistan, men USA ligger ikke i krig med Pakistan.
Hyringen af private eksperter som Blackwaters Erik Prince til at deltage eller gennemføre mord på udenlandske statsborgere på fremmed territorium er endvidere ensbetydende med at sætte krigskonventionerne helt ud af kraft. Private væbnede grupper - uanset om de er terrorister eller vagtselskaber - har ikke krav på at blive behandlet som krigsfanger under Genève-konventionerne. De nyder dog individuelle rettigheder under de humanitære konventioner.
Gårsdagens nyhed kommer ikke som den store overraskelse. I juni blev det oplyst i amerikansk presse, at præsident Obamas CIA-chef, Leon Panetta, havde været på besøg i Kongressen for at underrette de to efterretningsudvalg om eksistensen af et uautoriseret CIA-program. CIA har pligt til at orientere de to udvalgs medlemmer om denne type aktiviteter. Kilder i CIA siger til The New York Times, at programmet ikke var langt nok fremme til at berette indrapportering.
Ikke desto mindre annullerede Leon Panetta straks samarbejdet med Blackwater, som han først havde fået kendskab til i juni - fire måneder efter sin tiltræden.
Det private vagtselskab har næsten ubemærket skiftet navn til Xe Services. Efter Blackwater-agenters nedskydning af 17 civile irakere i Bagdad i 2007 forbød Iraks regering selskabet at operere inden for landets grænser. På det tidspunkt var flere tusinde Blackwater-vagter - mange af dem veteraner fra hærens specialstyrker - hyret af Bush-regeringen til at beskytte amerikanere i Irak.
Trods forbuddet har Xe Services vundet en kontrakt fra Hillary Clintons udenrigsministerium så sent som denne sommer til at beskytte diplomater i Irak. Det tidligere Blackwater er dog langt mere aktivt i Afghanistan, hvor det siden 2002 har stået vagt ved CIA's kontor i Kabul, skrev The Nation Magazine for nylig.
I begge lande arbejder dets vagter under Udenrigsministeriets program US Training Center - et dæknavn.
Jeremy Scahill, forfatter til en bog om Blackwater, skriver endvidere i The Nation, at Erik Prince har grundlagt et datterselskab ved navn Paravant LLC, som arbejder på kontrakt for Pentagon.
Chef mistænkt for mord
Det præcise antal private vagter hyret af USA's og Afghanistans regering er ukendt. Ifølge Scahill skal der i Afghanistan i alt være registret 17.000 håndvåben til udenlandske statsborgere.
I maj måned dræbte fire tidligere Blackwater-vagter to afghanske civile i Kabul. Der er ubekræftede rygter om, at USA's justitsministerium for tiden efterforsker sagen. Flere af Blackwaters agenter involveret i mordet på de 17 civile irakere er blevet stillet for en domstol i USA.
Måske mest interessant er det, at Erik Prince også er genstand for en retslig undersøgelse ved en forbundsdomstol i delstaten Virginia. To af hans tidligere medarbejdere beskylder ham for at have været involveret i mordet på nogle personer, som hjalp forbundsregeringen i sagen om Blackwaters drab på de 17 irakere.
De to anonyme vidner ved domstolen i Virginia hævder også, at Erik Prince »opfatter sig selv som en kristen korsfarer, hvis pligt det er at rydde muslimer og den islamiske tro fra Jordens overflade«.
Princes far var medgrundlægger af den indflydelsesrige kristne højregruppe, Family Research Council.
Erik Prince er en af den kristne evangeliske bevægelses største årlige finansielle bidragsydere. Han sidder endvidere i bestyrelsen for gruppen Christian Freedom International, som »bistår kristne forfulgt for deres tro i andre lande.«


