Protester imod TTIP afvises af EU
Europa-Kommissionen er blevet overrakt 1.101.539 underskrifter fra europæiske borgere, som ønsker, at forhandlingerne om en frihandelsaftale med USA bremses. Kommissionen vil imidlertid ikke anerkende initiativet, og derfor er den nu blevet indstævnet ved EU-domstolen i Luxembourg, som skal vurdere, om Kommissionens afvisning er juridisk gyldig eller ej   
STOP TTIP håber at få 2 mio. underskrifter og lægge pres på regeringerne, som med ACTA i 2012.


 EU’s nyligt tiltrådte handelskommissær Cecilia Malmström har kaldt TTIP for »EU’s mest omstridte akronym«. Og det er der måske noget om, for det er lykkes organisationen STOP TTIP på blot to måneder at skaffe den million underskrifter fra minimum syv medlemslande, der kræves for at få status som et ’europæisk borgerinitiativ,’ hvormed borgere kan opfordre Europa-Kommissionen til at fremsætte et nyt lovforslag. Borger-initiativet blev indført med Lissabontraktaten og skulle fungere som et instrument til at bringe borgerne nærmere det europæiske magtcenter. Men kommissionen vil ikke anerkende STOP TTIP som et gyldigt borgerinitiativ – for den mener ikke, at et borgerinitiativ kan bremse en igangværende forhandling, men derimod kun foreslå en ændring af en eksisterende lov.
EU-domstolens beslutning
Det svar er STOP TTIP imidlertid ikke tilfredse med: »Når det kommer til forhandling af internationale traktater forsøger kommissionen at ekskludere de europæiske borgere. Når forhandlingerne er undervejs, får vi at vide, at vi ikke skal blande os, og når de færdige kontrakter ligger på bordet, er det for sent,« siger tyske Michael Efler, ph.d. i økonomi og politik og talsmand for STOP TTIP. Derfor indstævnede organisationen den 10. november i år Kommissionen ved EU-domstolen i Luxembourg, og de vil nu lade den afgøre, hvorvidt Kommissionens argument er juridisk holdbart.
Olivier Hoedemans, politisk analytiker i den Bruxelles-baserede NGO Corporate Europe Observatory, mener, at Kommissionen har valgt at afvise STOP TTIP, fordi det er det mest bekvemme for Kommissionen: »Kommissionens fortolkning er akavet, for hvis vi ser på, hvordan Kommissionen tidligere har reageret på borgerinitiativer, kan vi se, at det varierer meget, hvorvidt de giver et politisk eller et juridisk svar på en ansøgning om et borgerinitiativ. I denne sag har de givet et meget stramt juridisk svar, hvormed de afviser at indgå i enhver politisk dialog med initiativtagerne.« Han mener, at domstolens afgørelse bliver ekstremt interessant, da den formentlig vil kigge på, hvorvidt Kommissionen har været konsistent i dens accept eller afvisning af borgerinitiativer hidtil.
Dr. Elaine Fahey, forsker i EU-ret ved London City University, har fulgt TTIP-forhandlingerne og den folkelige modstand opmærksomt. Hun mener, at alt kan ske ved Domstolen i Luxembourg, men pointerer, at den europæiske forfatningsret er skruet sammen på en måde, der giver Kommissionen mandat til at forhandle aftaler igennem, som så efterfølgende skal debatteres og godkendes i Rådet og Parlamentet. Hun finder derfor ikke Kommissionens afvisning af borgerinitiativet overraskende, da en afbrydelse af de igangværende forhandlinger ville være i modstrid med Kommissionens traktatfæstede beføjelser.
Politisk pres kan føre til kollaps
Ifølge Olivier Hoedemans er borgerrinitiativet et rent symbolsk instrument: »Men på dette stadie i forhandlingerne er det vigtigt – symbolik kan opildne til stærk modstand, som vi allerede ser i Tyskland og Frankrig.« Den franske minister for international handel, Matthias Fekl, har fornylig udtalt, at Frankrig ikke vil underskrive frihandelsaftalen i 2015, hvis den indbefatter den omstridte ISDS-mekanisme, som gør det muligt for private virksomheder at sagsøge stater. Olivier Hoedeman vurderer, at forhandlingerne er på et meget skrøbeligt punkt lige nu, og at det ikke er umuligt, at forhandlingerne vil kollapse, hvis det politiske pres på EU gør grøften mellem de to forhandlingspartnere for bred.
Borgerinitiativet blev lanceret i april 2012 og introduceret af Kommissionen som ’en helt ny måde at deltage i det demokratiske liv’. Kommissær Maroš Šefčovič udtalte dengang, »at borgerinitiativet vil bringe EU tættere på borgerne. Det giver alle direkte hul igennem til Bruxelles og tilskynder folk i forskellige lande til at diskutere vigtige EU‑spørgsmål med hinanden«. Siden 2012 er dog kun to projekter blevet gennemført og hele 20 projekter er blevet afvist af Kommissionen. Michael Efler fra STOP TTIP pointerer, at borgerinitiativet i dets nuværende form kun er et svagt instrument, fordi Kommissionen har magten til at godkende eller afvise et initiativ efter forgodtbefindende. »Når vi fører Kommissionen for retten i Luxembourg er det altså ikke kun for STOP TTIP’s skyld. Vi gør det for alle de fremtidige europæiske borgerinitiativer.«
STOP TTIP’s mål er nu at nå op på to millioner underskrifter, imens de venter på svar fra domstolen i Luxembourg. Michael Efler forklarer: »Selv hvis vi ikke vinder sagen i Luxembourg, vil vi stadig overdrage underskrifterne til Rådet, Kommissionen og de nationale regeringer. Vi tror på, at regeringer kan lægges under pres, det så vi fx med ACTA i 2012.«
- Så I er optimistiske? 
»Vi er optimistiske i den forstand, at vi er sikre på, at historien ikke slutter her.«

