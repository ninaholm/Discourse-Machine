Merkel: Jeg er meget lykkelig
Tysklands forbundskansler, Angela Merkel, er trods lunken vælger opbakning lykkelig over, at hun kan skifte regeringspartneren ud med de liberale efter forbundsdagsvalget. De tyske socialdemokrater må nemlig erkende et historisk valgnederlag
Lettelsen stod skrevet i Angela Merkels ansigt, og hun smilede bredt i aftes, da hun lod sig fejre i CDU's hovedkvarter i Berlin. Hun ser ud til at ville skifte det vælgerstraffede SPD ud med det liberale højreparti FDP, der fik rekordvalg med 14,7 pct. af stemmerne.


 Angela Merkel bliver mødt med jublende »Angie, Angie«-tilråb i sit kristeligt demokratiske CDU's hovedkvarter i Berlin, hvor partiet i aftes fejrede den tyske forbundskansler.
»Vi har klaret noget rigtig godt: Vi har formået at opnå vores mål - et stabilt flertal i Tyskland med en ny regering,« sagde en storsmilende CDU-formand, som har svært ved at komme til orde for klapsalverne. Selv om CDU og dets bayerske søsterparti, CSU, ifølge valgstedsmålingerne med 33,4 procent af stemmerne har opnået deres næstdårligste resultat nogensinde, er Merkel efter eget udsagn »meget lykkelig« over at kunne skifte det socialdemokratiske SPD ud med det liberale FDP nu.
»Vi ønsker fortsat at være et folkeparti, også i det 21. århundrede,« sagde Merkel.
Den 55-årige første kvinde på kanslerposten understregede ved valgfesten, at hun vil være kansler for alle tyskere og ikke kun for det borgerligt-liberale flertal, der nu er opnået.
Over for tv-stationen ARD udtrykte hun håb om at føre hurtige koalitionsforhandlinger med de liberale, som med 14,7 procent af stemmerne har fået rekordstor opbakning.
»Det er et fremragende resultat,« jubler FDP's formand, Guido Westerwelle, der nu står til at blive Tysklands første homoseksuelle udenrigsminister.
Den borgerlige sejrsrus var der ikke hos de tyske socialdemokraters kanslerkandidat, Frank-Walter Steinmeier. Han erkendte et historisk valgnederlag, men lovede at fortsætte som oppositionsleder.
En bitter dag
En halv time efter, at de første valgstedsmålinger tildelte SPD det dårligste resultat nogensinde ved et tysk forbundsdagsvalg. Tv-stationerne ARD og ZDF giver det 146 år gamle parti henholdsvis 23 og 23,3 procent af stemmerne i deres første valgstedsmålinger.
»Vælgerne har talt. Det er en bitter dag for det tyske socialdemokrati. Det kan man slet ikke snakke uden om: Det er et bittert nederlag,« sagde Steinmeier og bliver trøstet med taktfaste klapsalver.
Posterne som udenrigsminister og vicekansler må han nu afgive, men den 56-årige Steinmeier har ikke tænkt sig at løbe fra af pladsen.
»Jeg har gerne haft dette ansvar som spidskandidat, og derfor siger jeg netop på denne bitre aften: Jeg flygter ikke fra ansvaret og vil også påtage mig ansvaret som oppositionsleder i Forbundsdagen.«
Heller ikke den socialdemokratiske partiformand, Franz Müntefering, har planer om at gå af, men erkendte, at det nok kommer til en del diskussioner i partiet nu.
SPD har kun to gange før fået færre end 30 procent af stemmerne ved et forbundsdagsvalg, nemlig i årene efter Anden Verdenskrig, hvor bunden var 28 pct.ritzau

