Døde sjæle i italiensk politik
Giorgio Napolitano blev lørdag genvalgt som Italiens præsident. Endnu en mulighed for et opgør med Berlusconis æra er forpasset


 Modreformation uden forudgående reformer. Sådan kan den proces, der lørdag førte til genvalg af Italiens 87-årige præsident, Giorgio Napolitano, bedst beskrives. Det krav om forandring, som resultatet af parlamentsvalget i februar udtrykte, har landets politiske system besvaret med barrikader. To tredjedele af vælgerne stemte på partier, der lovede at gøre op med Silvio Berlusconis vanrøgt af staten. Trods det har han igen fået en rolle og kan styre mod straffrihed og måske republikkens højeste embede, når Napolitano er slidt op.
Pragmatik
Napolitanos Partito Democratico (PD), er på vej mod total opløsning efter (gen) valget af en repræsentant for partivældet. Paradokset er, at Beppe Grillos protestbevægelse, MoVimento 5 Stelle (M5S), har accelereret det store centrumsvenstrepartis forfald ved at foreslå et af PD’s intellektuelle fyrtårne, juristen Stefano Rodotà. Ifølge Rodotà har Italien under Berlusconi udviklet sig til et land, hvor »den daglige samfundsundergravning gør, at man ikke engang kan påberåbe sig loven, der ikke længere har til formål at sikre retfærdighed og lighed, men derimod at garantere straffrihed og privilegier«.
Med sin rettighedstænkning tilhører Rodotà den verdslige del af den italienske venstrefløj, som insisterer på borgernes ret til at bestemme uden Den Katolske Kirkes indblanding, navnlig i afgørende spørgsmål om f.eks. livets begyndelse og slutning. Men en bred alliance af katolikker foretrak altså den mere pragmatiske Napolitano. Rodotà var samtidig den præsidentkandidat, der kunne have skabt grundlaget for et samarbejde mellem M5S og PD med behørige hensyn til såvel kravet om radikale systemforandringer som den realpolitiske nødvendighed.
Balsameret symbol
I stedet for at opfylde behovet for forandring valgte PD status quo og en alliance med valgets tabere, Berlusconi og Mario Monti, som dermed bliver vækket fra de politisk døde.
Berlusconis pris for at støtte en samlingsregering vil givetvis være en garanti for særbehandling ved domstolene og mod indgreb over for en interessekonflikt, som siden hans indtræden i politik har forvandlet det italienske samfund til et grotesk realityshow.
Monti kan sandsynligvis se frem til en post som økonomiminister, selv om vælgerne dumpede hans regerings økonomiske politik. Det er en skam, både for Italien og resten af det kriseramte Europa. Dels får det enorme korruptionsproblem, som Berlusconi og hans parti står for, og som er en væsentlig årsag til krisen i eurozonens næststørste industrination, dermed lov at bestå. Samtidig går italienerne og resten af EU glip af et alternativt bud på den økonomiske politik, som for længst har slået fejl.
Gammelt nag og fløjkrige i PD kvalte ethvert tilløb til nytænkning. M5S fremstår derfor som de eneste, der vil forandring. Det medfører et stort ansvar, så Grillo gjorde klogt i at afblæse en spontan protestmarch til Rom, som ville have bragt uheldige mindelser om fascisternes magtovertagelse i 1922. Desværre er der ingen garanti for, at M5S’ marginalisering i parlamentet ikke får utilfredsheden over stigende fattigdom og ulighed i samfundet til at antage mere ekstreme former.
Under Napolitanos (første) syvårige mandat er præsidentembedets betydning blevet øget på grund af de øvrige institutioners troværdighedskrise. Og nu er præsidenten for første gang i Italiens republikanske historie blevet genvalgt – i modstrid med forfatningens hensigt, som Napolitano for nylig selv påpegede. Det er i sig selv betænkeligt. (Eks-) stalinisten, der som medlem af Italiens kommunistparti forsvarede Sovjetunionens invasion af Ungarn i 1956, risikerer at ende som et balsameret symbol på et falleret system:
»Det ville være en ikke-løsning, hvis jeg blev genvalgt, for der er brug for modige beslutninger, at se fremad. Det ville være forkert at slå bak,« sagde han tirsdag, »på grænsen til det latterlige.«
 

