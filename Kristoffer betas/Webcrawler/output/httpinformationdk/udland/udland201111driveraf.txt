'Vi driver afghanerne i armene på Taleban'
Afghanerne er grundigt trætte af krigen og af de udenlandske styrker, fortæller journalisten Nagieb Khaja i en bemærkelsesværdig ny bog, hvor krigens civile ofre og Taleban får ordet


 Han har gjort det, ingen andre danske journalister har gjort: Rejst rundt i den afghanske krigszone og interviewet hundredvis af civile afghanere og talebanere i Helmand, Kunar og Kandahar om, hvordan de oplever den 10 år lange krig.
Og det er unægtelig en helt anden historie, bønderne, stammelederne og de afghanske oprørerne fortæller i Nagieb Khajas nye bog Historien, der ikke bliver fortalt.
Afghanerne er trætte af krigen, trætte af kampene, trætte af usikkerheden, trætte af korrupte politikere og ikke mindst trætte af at betale prisen for alle de fejltagelser, som de danske og andre udenlandske styrker begår.
»Afghanerne hader de udenlandske soldater, både i byerne og på landet. De tror ikke på, at de er der for at hjælpe den almindelige afghaner,« siger Nagieb Khaja, der til forskel fra andre danske journalister kan bevæge sig rundt i den afghanske krigszone, fordi han selv har afghanske rødder.
»Det er på mange måder en ensidig bog,« erkender den 32-årige krigsreporter.
Ordet til afghanerne
»Jeg har næsten udelukkende talt med civile afghanere i de tre værste krigsprovinser, næsten ingen fra det nordlige og vestlige Afghanistan, jeg har talt næsten udelukkende med pashtunere, ingen militærfolk, næsten ingen regeringsrepræsentanter og ikke en eneste kvinde,« fortæller han.
»De har alle haft deres taletid. Mit mål har været at høre krigens ofte og Taleban — de to parter, hvis stemme vi aldrig hører. Så den måde er bogen et partsindlæg og det har også hele tiden været meningen.«
Alligevel mener Nagieb Khaja, at det meget pessimistiske billede af udviklingen, som bogen tegner, er repræsentativt for, hvordan afghanerne oplever den 10 år lange krig. Eller i hvert fald for, hvordan de afghanere, der lever midt i krigszonen oplever den.
Talebans sejr
I modsætning til det billede, ISAF og de vestlige regeringer tegner, mener Nagieb Khaja, at Taleban bliver stærkere dag for dag.
»Jeg ser ikke nogen tegn på, at vi er ved at vinde krigen, tværtimod. Jeg har mødt så mange afghanere, der er blevet drevet i armene på Taleban, selv i byerne møder jeg konservative afghanere, som ønsker Taleban tilbage.«
Og det er der ifølge Khaja tre hovedårsager til:
»For det første har Karzai-regeringen kørt mange klaner og grupper ud på et sidespor, fordi de tidligere har været allieret med Taleban. Det er f.eks. sket i Helmand, hvor en af de store klaner er sat uden for indflydelse. Det skaber vrede og frustrationer og kaster folk i armene på oprørere.«
»For det andet har regeringen allieret sig med en lang række forbrydere som f.eks. den brutale og pædofile politichef Koka, der efter aftale med danskerne og briterne fik overdraget ansvaret for sikkerheden i ørkenbyen Musa Qala. Det har drevet mange af byens indbyggere til at støtte Taleban. Og for det tredje har tusindvis af afghanske landsbybeboere oplevet at familiemedlemmer, venner eller bekendte er blevet dræbt af de udenlandske styrker — som oftest uden at nogen tager ansvar for det,« siger Nagieb Khaja.
Han mener i det hele taget, at antallet af civile ofre, er langt højere, end de officielle tal, som NATO og FN har offentliggjort.
Civile tab
I de første seks måneder af 2011 har FN's Afghanistan-administration UNAMA registreret 1.462 civile dødsfald som følge af kampene mellem regeringsstyrkerne og ISAF på den ene side og oprørerne på den anden side. Ifølge UNAMA er 80 procent af ofrene blevet dræbt af Taleban, men det mener Khaja er helt forkert.
»Jeg har mødt så mange, der har fået familiemedlemmer dræbt af NATO's bomber eller under natlige specialstyrkeaktioner, uden at det bliver registret nogen steder,« siger han.
»Afghanistan er ikke noget registersamfund, folk går ikke til politiet, når nogen er blevet dræbt. Mange af dem, jeg har mødt, er gået til ISAF for at få erstatning, men er blevet afvist.«
Når Nagieb Kaja alligevel er overbevist om, at ISAF-styrkerne har mange flere civile ofre på samvittigheden skyldes flere tilfælde, hvor afghanske journalister har afsløret det og ISAF efterfølgende har måttet indrømme ansvaret. Desuden har en regeringsefterforsker fortalt, at mange af de civile erstatningskrav bliver afvist for ikke at skade de internationale styrkers omdømme yderligere.
Ingen vej tilbage
Nagieb Khaja mener, at det internationale samfund efterhånden har begået så mange fejl i Afghanistan, at det ikke kan lade sig gøre at vende udviklingen i positiv retning. Afghanerne har mistet troen på fremskridtet og er blevet reaktionære.
»Det er sørgeligt, men desværre forbinder mange af de afghanere, jeg har mødt, modernitet med militærmagt. De har oplevet russerne forsøge at modernisere Afghanistan med militær magt, og nu oplever de så os gøre det samme. De føler ikke, at de får noget ud af det. Tværtimod betaler de prisen, og så vender de sig mod fortiden og dermed Taleban,« siger han.
Nagieb Khaja medgiver, at det er sket fremskridt i andre dele af Afghanistan, men mener at det primært er en lille elite i byerne, som har fået noget ud af de seneste 10 år. Reelle fremskridt kan først ske, når der er sluttet fred med Taleban og de andre oprørsgrupper. Ligesom Forsvarets Efterretningstjeneste mener Nagieb Khaja, at der er lang vej igen, før hans oprindelige fædreland er i stand til at klare sig selv.
»Fredsforhandlinger er den eneste løsning. Krigen kan ikke vindes med militære midler, kun forlænges. Afghanistan vil have brug for bistand efter 2014, både civilt og militært. Ellers risikerer man, at den nye afghanske hær braser sammen, ligesom det skete, da russerne forlod landet i 1989. Det bedste, Vesten kan gøre, er at støtte det civile samfund, som forsvarer befolkningens rettigheder og så stille betingelser for den bistand, vi giver til regeringen. Der er brug for stok og gulerod. Vi skal kræve, at myndighederne behandler borgerne ordentligt, at ligestillingen øges osv. Hvis udviklingen går i den forkerte retning, skal det have konsekvenser. Men det er en balancegang. Hvis vi stiller for skrappe krav, risikerer vi at afghanerne isolerer sig og vælger talebanerne i stedet«.
Historien, der ikke bliver fortalt — om krigen i Afghanistan. Nagieb Khaja. 256 sider, 349 kr. Gyldendal

