De største demonstrationer i 30 år
Selv om uroen efter det iranske valg har kostet mindst otte menneskeliv, så ventes der nye protester tirsdag. Præsident Ahmadinejad er taget til Rusland


 TEHERAN | På trods af de største demonstrationer mod styret i Iran i 30 år, signalerede landets præsident, Mahmoud Ahmadinejad, tirsdag fred og ingen fare og fløj til Rusland.
Imens tydede meget på, at demonstrationerne mod Ahmadinejad og hans omdiskuterede sejr ved præsidentvalget i Iran fredag, at ville fortsætte. Myndighederne greb tirsdag til yderligere anholdelser af reformpolitikere, der har støttet demonstrationerne, og der begyndte at komme oplysninger frem om, at adskillige civile er blevet dræbt som følge af myndighedernes fremfærd.
Syv civile blev dræbt, da en militærpost i nærheden af Teherans Azadi-plads blev angrebet i forbindelse med mandagens protester, oplyser radio Payam tirsdag. I forvejen var der meldinger om, at en person blev dræbt af skud, da demonstranterne omringede og angreb hovedkvarteret for den paramilitære Basij-styrke, der er loyal mod styret. Det var Basij-folkene til at åbne ild.
En af Irans ledende reformpolitikere, Mohammad Ali Abtahi, blev anholdt tirsdag morgen, oplyser hans kontor. Abtahi er tidligere vicepræsident i Iran og som støttede reformkandidaten Mehdi Karoubi ved præsidentvalget i sidste uge.
Reformkilder siger, at en anden fremtrædende reformpolitiker, Saeed Hajjarian, blev anholdt mandag. Hajjarian er en allieret af den moderate Mirhossein Mousavi, som hævder, at han blev snydt for sejren ved præsidentvalget på grund af valgsvindel.
Præsident Ahmadinejad landede tirsdag i den russiske by Jekaterinburg, hvor han skal deltage i et topmøde i Shanghai Samarbejdsorganisationen (SCO). Han skulle oprindeligt have været ankommet mandag, men valgte at udsætte afrejsen på grund af de massive demonstrationer i Teheran.
Ahmadinejad blev lørdag udråbt til vinder af valget med 63 procent af stemmerne. Men tilhængere af Mousavi siger, at deres kandidat vandt valget, og at myndighederne står bag omfattende valgsvindel.
Under mandagens demonstrationer, der var blevet kendt ulovlige af myndighederne, talte Mousavi til de anslået to millioner fremmødte.
- Folkets stemme er vigtigere end Mirhossein Mousavi eller nogen anden person, sagde Mousavi, der regnedes som valgets mere reformvenlige kandidat.
På sin hjemmeside skriver han, at han er villig til at "betale enhver pris", og det kan betyde, at han er meget opsat på at fortsætte presset på regimet lang tid endnu.
Også en dansk kilde i Teheran vurderer over for Ritzau, at der ikke er udsigt til, at protesterne stopper.
- De vil fortsætte en uge, måske flere uger endnu. De sidste tre dage er de blevet større dag for dag, siger kilden, der ønsker at være anonym.
Mange oplysninger bremses af styret, men øjenvidner siger til danskeren, at helt op mod to millioner mennesker var på gaden i Teheran mandag. Danskeren er heller ikke i tvivl om, at der har været fusk med valgresultatet.
- Selv er jeg ikke i tvivl om, at det er snyd. Vi, der fulgte valgkampen, kan konstatere, at der var en alt for stor margin til at tro på det.
Demonstrationerne i Teheran er de mest omfattende i landet siden 1979, da opstanden endte med en revolution mod den USA-støttede Shah og skabelsen af den islamiske republik.
