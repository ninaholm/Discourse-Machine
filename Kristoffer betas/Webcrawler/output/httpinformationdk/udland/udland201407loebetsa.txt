Løbet er sat: nu som trekantdrama
Italienske Vincenzo Nibali satte sig igennem på anden etape med budskabet: Vi er tre favoritter i dette løb – som har mistet en dimension med sprinteren Mark Cavendishs styrt lørdag 
 Vincenzo Nibali (Astana) leverede et kraftigt signal om, at han er i topform i Tour de France, da italieneren efter en forrygende afslutning var hurtigst på 2. etape fra York til Sheffield i England. På etapen dagen før styrtede sprinteren Mark Cavendish og søndag morgen udgik han af løbet. Foto. Eric Feferberg/AFP/Scanpix


 Bliver dette års Tour et trekantdrama mere end en duel mellem Alberto Contador og Chris Froome? I hvert fald erklærede den nykårede italienske mester, Vincenzo Nibali, sig som udfordrer, da han på søndagens etape til Sheffield satte de to favoritter på den sidste kilometer og kørte alene i mål efter dygtigt taktisk forarbejde af Astana-holdets danske løjtnant, Jakob Fuglsang.
Tour-ruten er i år lagt sådan, at allerede anden etape med hele ni kategori-stigninger inviterede de tre favoritter til at vise sig i en slags optakt til den kommende styrkeprøve, og Nibali, der på forhånd er afskrevet som højst en mulig dark horse, men ikke som en vinder, besluttede tilsyneladende at lægge billet ind på en ligeværdig status med de to storfavoritter.
På etapens sidste stigning syv-otte kilometer før mål øgede Tinkoff-Saxo-kaptajn Alberto Contador tempoet, men mere som en markering end som en afgørende acceleration. Sky-holdets Chris Froome svarede igen med en ’du skal ingen steder’-attitude, da Nibali sendte Fuglsang afsted i tre angreb, der syntes at have til formål at tappe konkurrenterne for kræfter, før Nibali selv angreb kort før mål og kunne køre i mål med hul til de to storfavoritter. Med tunge ud af halsen – ikke af udmattelse, men i triumf.
Så nu er løbet sat med tre favoritter i stedet for to, og det er en dimension, der kun kan gøre det mere interessant.
Exit Cavendish
Omvendt forsvandt en vigtig dimension allerede på første etape, der blev vundet af Marcel Kittel fra Giant-Shimano-holdet. Englænderen Mark Cavendishs styrt få meter før målstregen i Harrogate var et tab, ikke bare for det lokalpatriotiske publikum, men for løbet. Cavendish udgik søndag morgen med en skade i skulderen forårsaget af hensynsløs kørsel – eller insisterende vilje til at vinde på hjemmebanen, om man vil – da han ifølge sin forklaring forsøgte »at køre frem i et hul, der ikke var der« og rev den australske mester, Simon Gerrans, med sig i faldet.
Med sine fire etapesejre, heriblandt den afsluttende på Champs Elysées, brød tyske Marcel Kittel sidste år den spektakulære brites mangeårige dominans som Tourens mest vindende sprinter.
Nu vil det revancheopgør, der tegnede sig på løbets syv eller otte massespurt-etaper, altså ikke materialisere sig. Kittel vandt lørdagens spurt forholdsvis overlegent foran Peter Sagan (Cannondale) og uden Cavendish kører Omega Pharma-Quickstep-holdet videre ’uden plan B, C eller D’, som det blev sagt i en webkommentar, med tempoverdensmesteren, tyske Tony Martin, som et bud på klassementet og med Paris-Robaix-vinderen, hollænderen Niki Terpstra som den ’én-dags-rytter’, der kan vinde etapesejre. Holdets to hurtige ryttere, Mark Renshaw og Alessandro Petacchi, kan blande sig i de kommende massespurter, men næppe afgørende.
Kittel er nu urørlig
Marcel Kittels nærmeste rival på de kommende flade etaper er landsmanden André Greipel (Lotto Belisol) og slovakken Peter Sagan, der blev nummer to efter Kittel i lørdags. Men undgår Kittel uheld vil han med sine 189 cm og 86 kg, der kan træde med en kraft i omegnen af 2.000 watt, kunne dominere sprinter-etaperne. Nu er kraftudladningen i sig selv ikke det samme som hurtighed – det afgørende er, hvor længe rytteren er i stand til at træde med maksimal kraft, og Kittel vil med sin betydelige vægt være lidt længere om at ramme sin maksimale ydeevne, han er mindre ’eksplosiv’ end sine nærmeste konkurrenter, men er til gengæld i stand til at holde tophastigheden over længere tid og endda øge den progressivt.
Nu er det op til André Greipel at udfordre Kittel. Manden fra Rostock, der kørte i skyggen af Cavendish, da de var kolleger på samme hold, men siden har slået ham også i Tour de France, er ifølge de watt-målinger, der er tilgængelige på nettet, ikke meget for Kittel.
»Men det er ifølge de samme målinger signifikant, at han må bruge kraftudladningerne mange gange på at lukke huller i opløbene inden de sidste 150 meter,« siger Henrik Jul Hansen, der også i år er TV2’s stationære ekspert i studiet i Odense. »Manden med tilnavnet ’Gorillaen’ flår og hugger sin cykel i stykker, når han skal pumpe kraft ud i pedalerne, og ofte brænder han de fleste watt af inden han når i nærheden af stregen.«
Sagan i grønt?
Sprinternes styrkeforhold kan også måles på deres holds evne til at aflevere dem korrekt. Mark Caven- dishs Omega Phama Quick Steps Tony Martin viste også i lørdags sin evne til at tage fronten og fastholde den, men altså til ingen verdens nytte.
Som Henrik Jul Hansen siger: »Marcel Kittels såkaldte ’tog’ viste sig sidste år som Tourens mest effektive og er det nok også i år. Giant Shimano-holdet har i udtagelsen satset ensidigt på ryttere, der skal betjene Kittel, hvilket f.eks. har medført, at det unge spinkle franske klatretalent Warren Barguil er udeladt.
Holdet træner hele året sammen for at få ’toget’ til at fungere perfekt med nøje indstuderede roller til hver af de ni ryttere på de sidste kilometer af en flad etape. Det er der ikke andre hold, der gør.«
Kittels lead out man er John Degenkolb, som selv er en klassesprinter, men massespurter er ikke altid så velordnede, at sprinterholdenes forhåndslagte taktik kan udføres som udtænkt. Smalle krogede og overbefolkede veje på de sidste kilometer, hvor alle vil sidde fremme med risiko for styrt, kan åbne muligheder for sprinterne fra andet geled. Først og fremmest Peter Sagan, som ikke kan slå de nævnte på topfart, men som er feltets dygtigste til at styre sin cykel. Sagans muligheder ligger på kuperede etaper, hvor Cannondale vil arbejde hårdt på at sætte de tungere sprintere af inden afslutningen, og på etaper der stiger op mod målet. Sagan er den bedste af de hurtige til at forcere stejle, korte stigninger, og det gør ham til favorit til at genvinde pointkonkurrencens grønne trøje.

