Den syriske krises hidtil vigtigste desertører
I Libanon går regeringschefen af efter uenighed om balancen i forhold Bashar al-Assad – og det samme er tilfældet for Syriens oppositionschef
Libanons premier-minister, Najib Mikati, er gået af i protest mod sit kabinets shia-kristne flertal.


 Denne weekend føjede endnu to sunni-ofre til den syriske borgerkrigs politiske tabstal. Fredag deserterede Libanons premierminister, Najib Mikati, i protest mod sit kabinets shia-kristne flertal, der støtter det syriske regime. Hans afgang faldt sammen med en opblussen af sekteriske sammenstød i hjembyen Tripoli mellem alawitter og sunnitter, der i går havde kostet 12 dræbte og snesevis af sårede.
Også i går sagde lederen af den syriske oppositionskoalition, Sheik Ahmed Moaz al-Khatib, farvel – men ikke tak – og skred efter kun fire måneder på posten. Formelt i protest mod EU’s fortsatte uenighed om den embargo, der blokerer våbeneksport til FSA, Frie Syriske Armé, reelt i frustration over intern splittelse.
For oppositionens styrker får faktisk våben ad uofficielle kanaler, om end de fordeles ulige til fordel for islamistiske jihad-grupper. Og Moaz al-Khatibs farvel har samme baggrund, nemlig uenighed i oppositionskoalitionen, der for få dage siden udpegede den erklærede fundamentalist, den 50-årige syrisk-amerikanske Ghassan Hitto, som ’midlertidig premierminister’ i Istanbul.
Scenario 1: Våben eller dialog
Hitto, der er ukendt i Syrien, har støtte fra Det Muslimske Broderskab, der trods forsikringer om det modsatte har afgørende indflydelse i den vestligt støttede oppositions-koalition, og som fik ’valgt’ Hitto med 35 af 49 mulige stemmer.
Men koalitionens besluttende forum består af 73 medlemmer, hvoraf 24 enten var fraværende eller – som koalitionens officielle talsmand, Walid Bunni – udvandrede fra mødet i Istanbul.
Hitto er også uønsket i FSA’s militære ledelse.
»Vi anerkender ikke Ghassan Hitto som premierminister, da han ikke er valgt ved konsensus, men påtvunget koalitionen,« sagde en FSA-talsmand, Louya Muqdad, i går, og FSA’s militære chef, general Selim Idriss, gjorde det lørdag klart, at »kun en konsensuskandidat kan accepteres som premierminister«.
»Den virkelige årsag til bruddet er, at Moaz al-Khatib er for blød for den hårde kerne i koalitionen,« siger politologen Imad Salamey, professor ved Libanons Amerikanske Universitet, LAU. »Hans forsøg på at få en dialog med regimet har mødt massiv modstand og har fremtvunget hans afgang.«
Al-Khatib siger i sin fratrædelseserklæring, at han nu vil »stå mere frit« i sit oppositionsarbejde, hvilket kan tyde på tilnærmelse til den såkaldte ’accepterede opposition’, der søger en politisk forhandlingsløsning med regimet i Damaskus.
I disse uger er der usikkerhed om, hvilken linje USA – og dermed EU – ender på. Usikkerhed om et angreb med kemiske våben, som regimet hævder blev gennemført af FSA, undersøges nu af FN, og resultatet af undersøgelsen kan blive afgørende for et kursskifte i synet på ’officiel’ bevæbning af oppositionen.
Scenario 2: Dialog eller våben
Najib Mikatis valg er nødvendigt, hvis Libanon fortsat skal fungere som nogenlunde sammenhængende stat, splittet mellem den regimevenlige 8. marts-blok og den sunnitisk-falangistiske 14. marts-koalition, der kom i opposition for to år siden.
»Han går med det formål at få dannet en samlingsregering,« siger Imad Salamey, »altså for at stabilisere et Libanon, der er ustabilt som følge af sammenstød mellem den regerende 8. marts-blok og Saad Hariris 14. marts-opposition.«
Sammen med druser-lederen Walid Jumblatt – også medlem af 8. marts-regeringen – og præsident Michel Suleiman, vil Mikati forlænge perioden for den sunnitiske chef for ISF (Den Interne Sikkerhedstjeneste, red.), general Ashraf Rifi, der som 59-årig falder for en formel aldersgrænse den 1. april.
Men Hizbollah og dets allierede kristne parti under eks-general Michel Aoun, der kontrollerer flertallet i kabinettet, har kategorisk modsat sig Rifis forlængelse, da han er tæt på Saad Hariri, den nominelle leder af 14. marts-oppositionen.
Mikatis overvejelse var, at en fjernelse af Rifi vil udløse nye uroligheder mellem 8. marts-blokkens shia’er og de sunnitiske grupperinger, der støtter den syriske opposition. Sunnitterne i 14. marts-koalitionen har følt sig trængt både politisk og militært efter et mordattentat i oktober på chefen for ISF’s efterretnings-enhed, Wissam al-Hassan, der ved højlys dag blev ombragt med en bilbombe i et befærdet nabolag i Beiruts kristne bydel, hvor han havde hemmelig adresse. Al-Hassan havde kort forinden optrævlet et komplot, hvor en libanesisk eksminister tilstod planer om sprængstofattentater mod sunnitiske og kristne modstandere af Bashar al-Assads regime. Så sent som for en uge siden blev sunnitterne yderligere opskræmt, da fire sunni-imamer i Beirut blev overfaldet af bøller, der ydmygede dem ved at klippe deres skægvækst i tilgift til en ordinær dragt prygl.
Samlingsregering
I Tripoli, i Sidon og i Bekaa-dalen har sunnitters og shiaers spredte væbnede sammenstød skabt yderligere nervøsitet. Sunni-premierminister Najib Mikati (i Libanon er premierministeren sunnit, præsidenten kristen og parlamentsformanden shia, red.), blev i sin tid udpeget med støtte fra Hizbollah og har tidligere truet med at gå, når han kom på kollisionskurs med Hizbollah i vitale politiske spørgsmål, bl.a. om regeringens finansiering af det FN-tribunal, der efterforsker mordet på ekspremierminister Rafik Harri i 2005.
Og Mikati mener, at general Rifis forlængelse som intern sikkerhedschef sikrer en nødvendig institutionel balance mellem de sekteriske grupper, der ellers truer med at tippe over. Den anden sikkerhedstjeneste – GSF, Den Generelle Sikkerhedsstyrke – er shia-domineret. Hæren er fortrinsvis kommanderet af kristne officerer, men menes at have shia-dominans blandt de menige.
»Ved at gå nu forsøger Mikati at få alle parter til at samles om en national dialog og en samlingsregering,« siger Imad Salamey til Information.
»Så han går for at sikre, at der stadig er mulighed for konsensus, hvor alle partier deltager.«
Et Hizbollah-medlem af parlamentet, Ali Fayyad, sagde i går, at han håber at »alle vil agere ansvarligt i den nuværende situation«.
Vi får se.
 

