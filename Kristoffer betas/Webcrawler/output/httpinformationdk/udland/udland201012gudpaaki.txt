Gud på en kinesisk losseplads
Stadig flere kinesiske migrantarbejdere søger tilflugt  i kristendommen, da de har mistet troen på, at det kommunistiske system kan hjælpe dem. Regeringen i Beijing er fortsat nervøs over 'uautoriseret gudsdyrkelse', da den frygter, det kan underminere dens magt
Migrantarbejderne på en losseplads i det nordlige Beijing har samlet sig i en lille, kristen menighed, der er uafhængig af den statsstyrede kinesiske kirke.


 Korset er malet på en kasse, der er placeret på et slidt bord i et trangt og mørkt hjem. Foran det sidder en flok på omkring 30 personer pakket ind i tykke, vatterede vinterfrakker. De samler i bøn deres hænder, som er ødelagte og beskidte af deres arbejde. »Tro praktiseres ikke  i prægtige bygninger, men i vores hjerter«, erklærer missionær Jia.
De troende græder, og hvert amen skriges ud. »Gud, du er vores håb«, synger de  flerstemmigt.
Den lille menighed deler ikke kun tro, men også arbejdsplads: en losseplads i det nordlige Beijing. Hundreder af lastbiler kommer hertil hver dag med affaldet fra livet i hovedstaden og overlader det til en hær af affaldssamlere, der sorterer alt: Flasker, jern og papir, som de kan sælge videre. Det er også her, de bor, i rækkehuse af røde mursten og med bliktag eller blot hastigt sammentømrede barakker. Hen over stanken og støvet fra dyngerne af skrald og under virvaret af højspændingsledninger hænger deres vasketøj på samme snor som kålen og kødet.
Det er her, de mødes i bøn hver onsdag og søndag. De gør det i hemmelighed, for ifølge de kinesiske myndigheder er dette 'uautoriseret gudsdyrkelse' - religionsudøvelse er kun tilladt i den officielle statskirke, hvor kommunistpartiet har højhedsret.
Menigheden har forsøgt at holde en stille jul, uden at gøre opmærksom på sig selv, efter at politiet sidste år ved  juletid ransagede deres huskirke og brændte deres bibler. Det lod til at være del af en større landsdækkende kampagne mod illegale kirker. For samtidig blev fem præster idømt fængselsstraffe på op til syv år for ulovlig forsamling, og fem andre blev dømt til to år i arbejdslejr. Menneskerettighedsgrupper siger, at forfølgelse af både protestanter og katolikker stadig er udbredt i Kina.
»Kinas kommunistparti er fortsat utrygt ved religiøse organisationer, som det frygter kan undergrave dets kontrol med befolkningen,« siger forfatteren Yu Jie, som selv er kristen.
Beijings nervøsitet for, at pavens spirituelle, administrative og politiske hold  i landets katolikker kan underminere Beijings styre, på samme måde som det skete i østeuropæiske kommunistiske regimer, har ført til chikane og fængslinger af gejstlige og almindelige troende.
Regeringen angiver, at der tilsammen er omkring 28 millioner kristne i den statsstyrede protestantiske og den statssanktionerede katolske kirke, der i stedet for paven anerkender det kommunistiske parti som højeste instans. Det tal inkluderer dog ikke de kristne, som er tilknyttet undergrundskirkerne, og som for katolikkernes vedkommende trodser partiet ved at forblive loyale over for Vatikanet. Vurderingen af deres antal svinger voldsomt, fra 10 mio. og helt op til 120 mio.
Diskrimineres
Affaldssamlerne, der er kommet til Beijing som migrantarbejdere, siger, at de ikke føler sig velkomne i de relativt rige byboeres fællesskab. Derfor organiserer de sig hellere i uofficielle huskirker sammen med dem, som de deler skæbne med, på trods af truslen om repressalier.
»Samfundet hjælper os ikke, så vi er nødt til at stå sammen, og vi har fundet et fællesskab i kristendommen,« siger hr. Zhang, der ligesom de andre menighedsmedlemmer kun vil oplyse sit efternavn.
»Migrantarbejdere er ofre for fortsat diskrimination og lider under det,« siger Huang Jianbo, antropolog ved Folkets Universitet i Beijing. »Selv om Kinas byer bygges af dem, og de udfører det beskidte arbejde, er de blot andenrangsborgere.«
Her i Beijings slum kan de, hvis de er heldige, tjene lidt under 1.000 kr. om måneden på at sortere skrald.
For fem år siden begyndte antropolog Huang at forske i Kinas omkring 200 millioner migrantarbejdere, og han kom frem til en erkendelse, som Beijings ateistiske lederskab bør tage alvorligt: Stadig flere migrantarbejdere bliver kristne, da de har mistet troen på, at systemet kan hjælpe dem. Derfor søger de hjælp et højere sted og trøst i biblens fortællinger, som de kan relatere til, mener antropologen. Som han udtrykker det:
»Migrantarbejderne ved, hvad det betyder at bære et kors.«
Migrantarbejdere i biblen
Den 42-årige missionær Jia forklarer sin menighed, hvordan deres liv står beskrevet i biblen. For stammer Jesus ikke selv fra et miljø af migrantarbejdere? Josef var tømrer i Nazaret, og da hans kone Maria var højgravid, forlangte de romerske bureaukrater, at han på grund af en folketælling skulle rejse tilbage til sin hjemegn ved Betlehem. Åbenbart, siger Jia, fandtes der på Jesu tid allerede en forløber til det kinesiske hukou-system, eller husholdningsregistreringssystemet, der tidligere stavnsbandt bønder til deres marker og i dag afskærer migrantarbejdere fra de rettigheder, som byboere nyder  - bl.a. arbejdsløshedsunderstøttelse, sygesikring, juridiske rettigheder og billig  skolegang.
Samfundets uretfærdigheder kan missionær Jias gud ikke rette op på. I stedet tager han sig af de individuelle ønsker i sin flok.
»Min søn var lille og ranglet,« fortæller Jia. »Så bad han til gud om at gøre ham stor og stærk, og se bare på ham nu!« Ved siden af sidder en solid 10-årig dreng, der strålende beretter, at gud oven i købet har hjulpet ham med lektierne.
Menighedsmedlemmerne supplerer med deres egne beretninger om små mirakler. Gud har hjulpet børn, der spildte tid og penge på internetcafeer, til at blive flittige skoleelever. Andre takker gud for god indtjening på lossepladsen. Eller for, at deres børn har fundet arbejde inde i byen og ikke er nødt til at gennemrode affald som dem selv. En ældre kvinde beretter om, hvordan bønner bragte hendes hund tilbage, efter at hun frygtede, den var blevet dræbt og spist af naboer.
»Det er sandt,« siger missionær Jia. »Gud kan hjælpe med alt.«

