USA kritiserer Gambia
Det er ulovligt at være homoseksuel i Gambia, og man kan straffes med fængsel på livstid


 »Skær halsen over på alle homoseksuelle mænd.«
Det kontroversielle budskab får nu USA til at komme med en skarp kritik af Gambias præsident, Yahya Jammeh. Jammeh skulle ifølge Human Rights Campaign have sagt i en tale tidligere i maj, at han ville skære halsen over på mænd, der ønsker at gifte sig med en person af samme køn i den lille nation i Vestafrika.
USA’s nationale sikkerhedsrådgiver, Susan Rice, kalder udtalelsen for »samvittighedsløs« og mener, at den er en del af en »alarmerende forværring af de generelle menneskerettigheder« i Gambia.
Det er ulovligt at være homoseksuel i Gambia, og man kan straffes med fængsel på livstid. Homofili er ulovligt i 36 ud af 54 afrikanske lande og kan udløse dødsstraf i fire af dem ifølge Amnesty International.
Ritzau/AFP

