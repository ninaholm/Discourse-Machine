Udspil til energiunion: EU skal være uafhængig af Rusland
Et fælles europæisk indre marked er et af hovedelementerne i udspil til en energiunion, som præsenteres onsdag


 Energi på tværs af Europas grænser. Alternativer til Rusland som gasleverandør. Samt en bedre udnyttelse af energien.
Det er blot nogle af elementerne i EU-Kommissionens udspil eller strategi til en fælles energiunion, som bliver præsenteret onsdag på et pressemøde i Bruxelles.
Kommissionens næstformand med ansvar for energiunionen, Maros Sefcovic, siger, at det er en "meget vigtig dag".
»Vi vil integrere de 28 energimarkeder til et,« siger Sefcovic.
»Vi har brug for at få det til at ske. Først skal vi opbygge solidaritet og tillid,« siger han og fortsætter:
»Medlemslandene skal kunne regne med hinanden.«
Overordnet er målet med energiunionen, at europæiske borgere og virksomheder skal sikres ’sikker, bæredygtig og konkurrencedygtig energi til en overkommelig pris’, står der i udspillet.
Selve strategien er en blanding af lovgivning, strategier og mål og har fem hovedelementer.
Deres fokus er etableringen af et indre energimarked, energieffektivitet, mindske klimapåvirkning ved produktion af energi, forskning og udvikling samt energisikkerhed eller -uafhængighed.
Her tager energiunionen et udenrigspolitisk aspekt. I energisikkerhed ligger nemlig, at EU ikke skal være afhængig af eksempelvis en gasleverandør - som seks medlemslande er i øjeblikket.
Med krisen i Ukraine og konflikten mellem Rusland og EU er behovet for, at EU ikke er afhængig af Ruslands og den russiske præsident Vladimir Putins gas blevet endnu tydeligere.
I udspillet er ordlyden, at EU, når omstændighederne er de rette, ’vil overveje at omfortolke energiforholdet til Rusland’.
Klima- og energikommissær Miguel Arias Cañet, der præsenterer udspillet sammen med Sefcovic, understreger, at forsyningssikkerhed er en topprioritet.
EU importerer 53 procent af sin energi, hvilket koster omkring 400 milliarder euro. Det svarer til omkring 2,9 billioner danske kroner.
Det gør EU til den største importør af energi i verden.

