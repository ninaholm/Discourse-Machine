Afrika splittet over Bush-besøg
USA's præsident Bush deler vandene undervejs på sin rejse til fem udvalgte afrikanske lande


 ARUSHA - Det er stort, når en amerikansk præsident besøger Afrika. Meget stort. Lufthavne og hovedveje spærres af. Telefonnettet afbrydes. Børn får fri fra skole. Dansende velkomstkomiteer stiller op her, der og alle vegne, mens medierne går i selvsving: Bush møder afrikansk præsident. Bush besøger aidsofre, Bush danser med masaier, Bush besøger fabrik, hvor der laves myggenet mod malaria. 
Den amerikanske præsidentrejse er planlagt for at synliggøre succeshistorier om, hvad amerikansk udviklingsbistand kan udrette. Og selve turen afvikles med minutiøs præcision, så ingen, og især ikke præsident Bush, risikerer at komme til skade. På mindre end en uge når han således at vinke, joke og trykke hænder i både Benin, Tanzania, Rwanda, Ghana og Liberia. Undervejs bliver der indgået aftaler om amerikansk udviklingsbistand for millioner af dollar. 698 millioner til Tanzania, 545 millioner til Ghana, 100 millioner ekstra til Rwandas indsats for at skabe fred i Darfur, og så videre. Alligevel er det som om, festen ikke rigtigt fænger. 
Protest
Kort før Air Force One landede i Tanzania i lørdags demonstrerede flere tusinde muslimer i hovedstadens gader. De brændte amerikanske flag af under kampråbet 'Bush er en olietyv'. Samtidig kaldte den lidt roligere, men ikke mindre skeptiske elite på Dar Es Salam Universitet til demonstration. Efter deres opfattelse udviser Bush "dårligt lederskab, krænker menneskerettigheder og er i det hele taget årsag til størstedelen af de politiske, økonomisk og sikkerhedsmæssige problemer. USA kan ikke lære Tanzania noget om demokrati," som der stod i Dr. Dalmas Nyaoros protesterklæring. 
Selv ude på landet i Tanzania, bliver der rystet på hovedet over 'alt det postyr - og så bare for et par myggenet'. 
Nu er Bush for længst rejst videre - først til Rwanda og derefter Ghana, hvor han fik en varm modtagelse af præsident John Kukuor. Men bag den gæstfrie afrikanske facade lurer en udbredt mistro til de sande motiver bag Bushs charmetur - en tur som FN's chef Ban Ki Moon på forhånd har betegnet som "meget vigtig og historisk". 
"USA har brug for Afrika, men har vi brug for USA?" lyder spørgsmålet retorisk blandt de intellektuelle og meningsdannerne. Som om de slet ikke ved at amerikansk bistand til Afrika er tredoblet i Bushs regeringstid, at støtten til bekæmpelse af hiv og aids er seksdoblet, og at eksporten fra Afrika til USA er øget betragteligt med særlige handelsaftaler. 
"Men USA hjælper ikke rigtig nogen, uden at de har en interesse i det. På et tidspunkt vil vi blive bedt om at betale tilbage. På den ene eller anden måde," påpeger Sakina Datoo, forlægger og redaktør på Sunday Citizen i Tanzania. Hun besøget som et strategisk fremstød, der skal sikre USA indflydelse på Afrikas mineraler, oliereserver og militære balance. 
Uundværlige alliancer
"Bush kommer med en masse penge til infrastruktur og energiforsyning. Det er noget, som bliver vel modtaget her i Tanzania. De almindelige tanzanianere tænker ikke på fremtiden, de vil bare gerne have pengene og stiller ingen spørgsmål. Men de intellektuelle er alle meget skeptiske. Bush vågnede jo ikke bare op en morgen og sagde at 'nu vil jeg til Afrika'," siger Sakina Datoo og tilføjer:
"Han har brug for venner i Afrika, og Tanzania er allerede en meget god ven, hvis man ser på, hvor mange penge, vores forsvar har modtaget til træning og materiel. Det begynder at blive svært at sige nej til USA," siger hun med særlig adresse til USA's planer om at placere hovedkvarteret for den nye militærkommando, Africom på afrikansk jord. 
I Ghana har Bush selv taget underholdningen med i form sidste års vinder af American Idol, som skal underholde, når de formelle møder er overstået. Inden da bliver Bush briefet om handelssamarbejdet i regionen, om malaria- og hiv/aids-forebyggelse, som er amerikanernes foretrukne indsatsområder. 
"Under præsident Bush har Afrika fået mere hjælp fra USA's udenrigspolitik end under nogen anden præsident," lyder meldingen fra den ghanesiske regering til nyhedsbureauet Reuters. 
Bush afslutter sit Afrika besøg i Liberia, hvor der allerede er en base med 1.800 amerikanske soldater. Som det eneste land på rejsen har Liberia allerede frivilligt tilbudt at huse Africoms hovedkvarter. Bush siger til Associated Press at han overvejer muligheden. 


