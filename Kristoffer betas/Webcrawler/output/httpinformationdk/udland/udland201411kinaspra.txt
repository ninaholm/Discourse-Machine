Kinas præsident står for den hårdeste strammerkurs i årtier
Kinas præsident Xi Jinpings to år ved magten har ifølge aktivister og menneskerettighedsorganisationer været præget af en intens og vedholdende undertrykkelse af civilsamfundet, som kommunistpartiet ser som en trussel mod sin magt
Menneskerettigheds- organisationer betegner det kinesiske styres forsøg på at lukke munden på kritiske stemmer ved enten at gennemføre politisk motiverede retssager eller slå hårdt ned på enhver offentlig forsamling af kritiske borgere. Her i Hongkong.


 Aktivister, advokater, kunstnere, journalister, bloggere og professorer. Listen over folk, der er ofre for det kinesiske styres stadig hårdere kurs over for civilsamfundet, bliver stadig længere. Intensiteten af en kampagne for at bekæmpe kritiske stemmer er så omfattende, at præsident Xi Jinping, der blev Kinas leder for to år siden, ifølge menneskerettighedsorganisationer og borgerrettighedsaktivister nu står i spidsen for det mest undertrykkende styre, landet har været underlagt siden begyndelsen af 1990’erne.
Hundreder af personer – mange af dem moderate kritikere, som ellers tidligere gik fri – er nu blevet tilbageholdt, arresteret eller har fået lange fængselsdomme.
»Det er den hårdeste strammerkurs i årtier,« siger Teng Biao, en prominent kinesisk jurist og menneskerettighedsadvokat, der for tiden er gæsteforsker ved Harvard University. Han anslår, at omkring 300 borgerrettighedsadvokater og aktivister er blevet tilbageholdt af myndighederne inden for det seneste halve år – et antal, som flere menneskerettighedsorganisationer også har meldt ud.
»Det er meget lang tid siden, vi har set så omfattende en kampagne fra regeringens side,« siger han.
Teng Biao mener, at der i tiden under Xi Jinping er blevet rykket kraftigt i den forkerte retning for, hvad myndighederne er villige til at acceptere fra stemmer i civilsamfundet. Blandt arresterede og dømte borgerrettighedsadvokater er både folk, der har opfordret kommunistpartiet til at udvise større gennemsigtighed, lade sin magt kontrollere af uafhængige domstole og udvise større respekt for frihedsrettigheder, men også advokater, der blot har engageret sig i emner, der ikke er direkte politisk følsomme, såsom forbrugerrettigheder.
»Civilsamfundet i Kina har været inde i en udvikling, hvor det er blevet stærkere, bedre organiseret og mere politisk, og kommunistpartiet mener åbenlyst, at hvis det ikke slår hårdt ned nu, så vil det miste grebet, og borgerrettighedsbevægelsen vil i endnu større grad end tidligere udgøre en alvorlig trussel mod regeringens magt,« siger Teng Biao.
Maya Wang, der er Kina-researcher ved organisationen Human Rights Watch, mener også, at der for tiden sker en systematisk stramning af kontrollen af specielt internettet, ngo’er, medier og aktivister.
»Vi mener, at der er sket en betydelig og tydelig forværring siden præsident Xi kom til magten,« siger hun.
Tre politiske sager
På det seneste har specielt tre sager sat fokus på kommunistpartiets strammerkurs, og det som af menneskerettighedsorganisationer betegnes som styrets forsøg på at lukke munden på kritiske stemmer gennem politisk motiverede retssager.
Fredag i sidste uge stadfæstede en kinesisk domstol en livstidsdom mod den 44-årige økonomiprofessor Ilham Tohti, en moderat fortaler for det hovedsageligt muslimske uighuriske mindretals rettigheder. Midt i en blodig etnisk konflikt i Xinjiang, uighurernes hjemprovins, har han længe talt for forsoning, men blev dømt for ’separatisme’ og opfordring til vold.
EU betegnede dommen som »fuldstændigt uberettiget«, og menneskerettighedsgrupper ser den usædvanligt hårde dom som led i det kinesiske styres forsøg på at undertrykke selv de mest besindige stemmer blandt et etnisk mindretal.
Også i sidste uge begyndte en retssag mod den 70-årige journalist Gao Yu. Hun står anklaget for at lække interne dokumenter fra kommunistpartiet, der bl.a. lægger op til øget censur, og hun risikerer en livstidsdom. Dokumenterne var dog allerede blevet spredt vidt og bredt, flere måneder før Gao Yu ifølge anklagerne skulle have sendt dem til en oversøisk hjemmeside, og sagen mod hende ses som kommunistpartiets forsøg på at straffe Gao Yu for hendes ofte kritiske artikler om det kinesiske styre.
Desuden vil myndighederne efter al sandsynlighed inden for de næste få uger påbegynde en retssag mod en af Kinas mest fremtrædende borgerrettighedsadvokater, Pu Zhiqiang. Han blev arresteret i juni og anklaget for at ’opsøge strid og fremprovokere ballade’ – en anklage, som oftest bruges mod systemkritikere – efter han havde deltaget i et lille, privat arrangement afholdt til minde for 25-året for den blodige undertrykkelse af folkelige protester på Den Himmelske Freds Plads i 1989. Pu Zhiqiangs støtter ser den kommende retssag som udelukkende politisk, og kommunistpartiets reaktion på, at Pu Zhiqiang de sidste mange år har forsvaret menneskerettighedsaktivister og samtidig åbent har forsvaret ytringsfrihed og opfordret styret til at respektere kinesernes grundlovssikrede rettigheder.
Ifølge Fu Hualing, juraprofessor ved Hong Kong University, viser arrestationen af Pu Zhiqiang, at »den nuværende undertrykkelse og kvælning, som menneskerettighedsadvokater føler, er uden sidestykke.«
Den ideologiske kamp
Xi Jinpings-styrets taktik over for civilsamfundet lader til være et resultat af retningslinjerne i det såkaldte ’Dokument nr. 9’ fra sidste år – som netop er det interne dokument, som journalisten Gao Yu nu står anklaget for at have lækket. I dokumentet fra kommunistpartiets centralkomité advares om, at »fortalere for civilsamfundet ønsker at presse partiet væk fra sit lederskab«, og at kræfter i civilsamfundet »er ved at udvikle sig til en alvorlig politisk opposition«. I dokumentet nævnes også syv farer, som kommunistpartiet skal kæmpe imod, bl.a. ’vestligt konstitutionelt demokrati’, ’universelle rettigheder’ og ’civilsamfundet’. Ifølge Zhengxu Wang, en professor med speciale i kinesisk politik fra University of Nottingham, forsøger kommunistpartiet at slå ned på kritiske stemmer, da det ikke vil risikere at blive udfordret og miste sin dominerende stemme i den offentlige diskurs, og samtidig vil dæmme op for kritiske stemmer, der kan blive samlingspunkter for øget modstand mod partiets magt.
»Det er det, som Xi Jinping ser som krigen; den ideologiske kamp om, hvad folk skal tænke, hvordan de skal diskutere fortiden og fremtiden, hvordan folk diskuterer kommunistpartiets rolle og legitimitet,« siger Zhengxu Wang til Hongkong-avisen South China Morning Post.
Men juristen Teng Biao mener, at kommunistpartiet løber en stor risiko ved at slå så hårdt ned på civilsamfundet.
»Regeringen tror måske, at det kan sikre sin magt ved at stramme grebet om civilsamfundet,« siger han.
»Men ved at gøre det, så begrænser regeringen blot den positive rolle fredelige stemmer i civilsamfundet kan spille i forsøget på at løse mange af de problemer, der findes i det kinesiske samfund, og konflikten vil blot blive endnu mere eksplosiv og udvikle sig til en endnu større trussel for dens magt.«

