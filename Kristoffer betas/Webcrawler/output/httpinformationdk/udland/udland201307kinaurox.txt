Kina: Uro i Xinjiang er ’terrorisme ansporet af Vesten’
Efter ny blodig uro i Xinjiang-provinsen anklager Kinas statsmedier Vesten og især USA for at tilskynde til terror og hævder, at medlemmer af et muslimsk mindretal har modtaget terrortræning i Syrien
Den muslimsk dominerede kinesiske provins Xinjiang har de sidste uger været plaget af uroligheder, som kinesiske statsmedier kalder terror og hævder er støttet af udenlandske kræfter. Kinas militær og politi er massivt tilstede i området.


 
	USA tilskynder til terrorisme i Kina, og muslimske separatister har modtaget terrortræning i Syrien. Det skriver kinesiske statsmedier, efter at 35 personer i sidste uge blev dræbt i forbindelse med etnisk uro i den nordvestkinesiske provins Xinjiang. Det er blot det seneste af en række blodige sammenstød mellem de kinesiske myndigheder og uighurer, et hovedsageligt muslimsk mindretal, der beskylder den kinesiske stat for etnisk og religiøs undertrykkelse.

	Menneskerettighedsorganisationer og udenlandske regeringer siger, at urolighederne er forårsaget af etniske spændinger og de kinesiske myndigheders hårde fremfærd. Den kinesiske regering skyder derimod skylden på terrorister og fjendtlige udenlandske kræfter. Regeringen lover at slå ned på »terrorgrupper« og har beordret et stort opbud af paramilitære styrker bevæbnet med maskinpistoler på gaden i provinshovedstaden Urumqi frem mod årsdagen i dag for de voldsomme etniske uroligheder i Xinjiang i 2009, hvor næsten 200 personer blev dræbt.

	Ifølge Kinas officielle nyhedsbureau, Xinhua, angreb »en pøbel bevæbnet med knive« onsdag i sidste uge bl.a. politistationer i byen Lukqun i den nordøstlige del af Xinjiang.

	De dræbte ifølge nyhedsbureauet 24 personer, mens politiet skød og dræbte 11. To dage senere rapporterede Xinhua, at 100 »terrorister« fremprovokerede »oprør« i nærheden af byen Hotan i den sydlige del af provinsen, der støder op mod Centralasien og bl.a. lande som Pakistan, Afghanistan og Kasakhstan. Sidste fredag sagde en talsmand for det amerikanske udenrigsministerium, at USA er »dybt bekymret over de fortsatte rapporter om diskrimination mod uighurerne i Kina«. Samtidig har Washington ikke villet betegne uroen som terror.

	Det har i denne uge fået de kinesiske statsmedier op i det røde felt. Folkets Dagblad, kommunistpartiets talerør, anklager den amerikanske regering for at spille en fremtrædende rolle i urolighederne. USA ønsker »kaos i Kina« og »konspirerer for at rette terroristaktiviteter mod Kina«, skriver avisen i en kommentar. Den kritiserer desuden skarpt udmeldingerne fra Washington om, at det er den kinesiske regerings politik, der skaber grobund for uroligheder i Xinjiang. Det viser USA’s »dobbeltmoral«, mener avisen, da argumentet så også må betyde, at bl.a. terrorangrebet på USA 11. september 2001 var en konsekvens af problemer med USA’s etniske og religiøse politik.

	Avisen Globalt Tidende, der udgives af Folkets Dagblad, beskrev uroen i Xinjiang som »voldelig terrorisme ansporet af Vesten«. Hverken den kinesiske regering eller statsmedierne har dog fremlagt bevis for, at USA eller andre vestlige lande direkte støtter terror i Kina.

	Træning i Syrien

	I en artikel tidligere på ugen blev det i Globalt Tidende dog også påstået, at uighurer har sluttet sig til »terroristgrupper« i Syrien, som kæmper mod Bashar al-Assads regering, og derefter er kommet tilbage til Xinjiang for at planlægge terrorangreb. Avisen citerede en anonym kilde fra »Kinas antiterrormyndigheder« for at sige, at uighurer blev sendt til Syrien med det formål at »overvinde deres frygt, forbedre deres kampteknikker og få erfaring med at udføre terrorangreb«.

	Ifølge Globalt Tidende skulle omkring 100 uighurer være rejst til Syrien for at deltage i den væbnede kamp.

	Markus Ederer, EU’s Kina-ambassadør, sagde mandag, at Bruxelles mener, at »det er nødvendigt, at den kinesiske regering forholder sig til de underliggende årsager« til urolighederne i Xinjiang. Han understregede desuden, at det er nødvendigt, at Beijing respekterer uighurernes kulturelle og religiøse rettigheder, og samtidig var han bekymret over »manglen på gennemsigtighed« i Kinas rapportering om uroen.

	De kinesiske myndigheder begrænser udenlandske journalisters muligheder for at rapportere frit fra Xinjiang, og det er derfor svært at få bekræftet enten regeringens eller de uighuriske eksilorganisationers udlægning af urolighederne.

	Men ved tidligere besøg i Xinjiang har Information talt med nogle af provinsens 10 mio. uighurer, der har udtrykt den samme type klager, som også høres fra tibetanerne: At de udsættes for religiøs og kulturel undertrykkelse, og at de bliver stadig mere økonomisk marginaliseret af det voksende antal kinesere, som flytter til uighurernes traditionelle områder. I 1949 udgjorde hankineserne, Kinas dominerende befolkningsgruppe, blot 4,8 procent af Xinjiangs befolkning. I dag udgør de 40 procent af de 22 mio. indbyggere i provinsen, der er Kinas største og i øvrigt rig på kul og gas.

	Menneskerettighedsgrupper siger, at Kinas regering ofte bruger anklager om terrorisme og religiøs eks-tremisme mod de primært sunnimuslimske uighurer som en undskyldning for at stramme grebet.

	World Uyghur Congress, en eksilorganisation for uighurerne, siger, at den »skarpt fordømmer Kinas falske påstande« om, at uroen er udtryk for terrorisme, og organisationen mente i stedet, at regeringen bruger truslen om terror som »en politisk undskyldning for undertrykkelse« af uighurerne.

	Kommunistpartiet lovede ved et møde i weekenden, at det fortsat vil yde en »massiv indsats mod de voldelige terroristforbrydelser«.

	Samtidig tilbyder politiet befolkningen mellem ca. 50.000 til 100.000 kr. i dusør for informationer, der fører til arrestation af terrorister.

	 

