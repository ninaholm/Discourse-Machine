Tyskland og Frankrig vil indføre midlertidig grænsekontrol
For mindre end et år siden fik den danske regering hug for sin idé om en grænsekontrol mellem Danmark og Tyskland. Nu barsler Tyskland og Frankrig med planer om at ændre Schengen-aftalen med henblik på at indføre ’midlertidig grænsekontrol’
Den tyske indenrigsminister, Hans-Peter Friedrich (t.v.), var kritisk, da den danske regering indførte grænsekontrol, men nu har han skiftet mening og har fundet en allieret i den franske indenrigsminiser Claude Guéant. Det er angiveligt økonomiske flygtninge fra kriseramte lande som Italien og Grækenland, der bekymrer de to ministre.


 For mindre end et år siden advarede den tyske indenrigsminister, Hans-Peter Friedrich, den danske regering mod at »sætte en spiral i gang, der kan ende med at begrænse rejsefriheden« i den europæiske union. Anledningen var den grænsekontrol, som den daværende borgerlige regering indførte efter finanslovsforhandlinger med Dansk Folkeparti.
Nu er Friedrich tilsyneladende vendt på en tallerken. I et brev til det danske EU-formandskab anmoder den tyske indenrigsminister og hans franske kollega, Claude Guéant, om en ændring af Schengen-reglerne. Ifølge brevet, der endnu ikke er offentliggjort, men citeres i gårsdagens udgave af den tyske avis Süddeutsche Zeitung, ønsker Frankrig og Tyskland at give enkelte lande ret til at opstille midlertidig grænsekontrol i tilfælde af, at øvrige nabolande ikke magter at dæmme op for illegal indvandring. Med forslaget er der tale om en ændring af unionens grundlæggende principper om fri bevægelighed og åbne grænser i Europa.
I Tyskland, hvis loyalitet mod Europa i forvejen betvivles af kritikere af kansler Angela Merkels kurs i eurokrisen, har nyheden om brevet udløst bestyrtede reaktioner og voldsom kritik. Forslaget vil sende Europa »årtier tilbage«, lyder dommen i landets største ugemagasin Der Spiegel.
»Siden 1995 har borgerne været vant til at rejse frit gennem kontinentet. Frie grænser er – ved siden af euroen – vel nok det stærkeste symbol på den europæiske enhed. For mange mennesker kan denne abstrakte idé overhovedet først forstås på den måde. At sætte spørgsmålstegn ved denne præstation, er et mistillidsvotum til Europa«, skriver Spiegel-journalisten Carsten Volkery.
»Hvad er åbne grænser værd, når de kun er åbne under forbehold?«, spørger kommentatoren Heribert Prantl i centrum-venstreavisen Süddeutsche Zeitung. »Hvad er frihedens pris, når den kan ophæves efter forgodtbefindende? Hvilken værdi har den europæiske rejsefrihed, når de europæiske regering kan omgås den så nonchalant? Hvis medlemslandende som en reaktion på reelle eller angiveligt penible situationer trækker sig tilbage i deres nationale skal, hvis de på denne måde måde bekendtgør, at de anser nationalstatens lille verden for bedre end Europa, så bør man heller ikke undre sig, når antieuropæiske partier får succes med en politik, der handler om at forskanse sig i det natioanale og når nationalistiske, populistiske og højreekstreme partier går frem næsten over alt i Europa.«
Selv fra regeringens egne støtter lyder der kritik. »Jeg tror, ministrene bør være klar over, at de ikke kan gøre regning uden vært«, siger Manfred Weber, der sidder i Europa-Parlamentet for Friedrichs parti, CSU, til tv-stationen ARD. »Europa-Parlamentet må også have indflydelse. For os betyder det, at vi styrker Schengen-aftalen, ikke svækker den.«
En hjælpende hånd
Sent i går eftermiddag forsøgte en talsmand for indenrigsminister Friedrich at gyde olie på vandene. »I øjeblikket er der ingen muligheder for at reagere, når en medlemsstat ikke overholder de standarder, der er fastlagt i Schengen-traktaten,« sagde Hendrik Lörges.
»Derfor har den franske og tyske indenrigsminister fremsat det fælles forslag som ’Ultima Ratio’ og kun for en begrænset periode at tillade implementeringen af en midlertidig grænsekontrol«
I sin nuværende udformning tillader Schengen kun midlertidig grænsekontrol ved enkeltstående højrisikobegivenheder såsom fodboldkampe og topmøder. I det fremsatte forslag ønsker Frankrig og Tyskland angiveligt en periode på mindst 30 dage.
Med forslaget ønsker Friedrich og Guéant at dæmme op for økonomiske flygtninge. I særlig grad synes kriseramte lande som Grækenland og Italien at bekymre de europæiske regeringschefer. I den igangværende franske valgkamp har præsident Nicolas Sarkozy gentagne gange lovet at ville genforhandle Schengen-aftalen. Flere kommentatorer betegner imidlertid Tysklands tilslutning til synspunktet som overraskende. Ifølge Süddeutsche Zeitung afviser anonyme kilder i tyske regeringskredse, at ændringsforslaget skal ses som en hjælpende hånd til Sarkozy i valgkampen mod Francois Hollande, der på sin side har svoret at ville genforhandle finanspagten.

