97,1% af de seneste 20 års forskning konkluderer, at klimaforandringer er menneskeskabte
Ud af flere end 4.000 forskningsartikler publiceret over de seneste 20 år vurderer 97,1 procent, at klimaforandringer er menneskeskabte, viser ny undersøgelse
Videnskabsfolk er stort set enige om, at klimaforandringerne er menneskeskabte. Men det påvirker kun delvist den offentlige mening.


 
	Klimaforandringerne er resultatet af menneskelig aktivitet. Det er ifølge en ny undersøgelse vurderingen i 97,1 procent af tusindvis af fagfællebedømte artikler publiceret i videnskabelige tidsskrifter i løbet af de seneste to årtier.

	Konstateringen af denne næsten enstemmige forskningsmæssige vurdering er et stærkt argument mod klimaskeptikere, som insisterer på, at forskningen ikke er nået til enighed om årsagerne til klimaforandringer, sagde forfatterne bag undersøgelsen, der blev offentliggjort i går i tidsskriftet Environmental Research Letters.

	Undersøgelsen er baseret på 29.000 forskeres arbejde publiceret i 11.994 videnskabelige artikler. Ud af de godt 4.000 artikler, som tog stilling til klimaforandringernes årsager, stillede kun 0,7 procent eller i alt 83 artikler spørgsmål ved den videnskabelige konsensus om menneskeskabte klimaforandringer, mens 2,2 procent var uafklarede.

	Undersøgelsen betegner omfanget af uenighed som »forsvindende lille«.

	»Vores resultater beviser, at der er stærk videnskabelig enighed om, hvad der har skabt klimaforandringerne på trods af offentlige antagelser om det modsatte,« sagde John Cook fra University of Queensland, der har stået i spidsen for undersøgelsen.

	Den offentlige mening halter fortsat efter videnskaben. I USA mener et flertal af befolkningen, at klimaet forandrer sig, men kun 42 procent mener, at menneskelig aktivitet er den primære årsag, viser en meningsmåling, som Pew Research Centre lavede sidste oktober.

	»Der er en afgrund til forskel mellem den faktiske videnskabelige konsensus og den offentlige mening,« sagde Cook i en pressemeddelelse.

	Undersøgelsen placerer ansvaret for denne uoverenstemmelse mellem videnskab og offentlig mening hos industriens vedholdende lobbyarbejde for at undergrave videnskabelige resultater. Den forvirring, som det har afstedkommet, har blokeret for tiltag, der kunne adressere klimaforandringerne. Undersøgelsen er den til dato mest ambitiøse indsats for at bevise den brede enighed om årsagerne til klimaforandringer og spænder over 20 års videnskabelige udgivelser fra 1991 til 2011.

	Ny metode – samme resultat

	I 2004 udførte Naomi Oreskes, historiker ved University of California, San Diego, en lignende, men mindre, undersøgelse af udgivet litteratur i tidsskriftet Science. Også hun kom frem til, at 97 procent af klimaforskerne udpegede mennesker som årsagen. I en e-mail kommenterer hun den nye undersøgelse:

	»Det er en fin, uafhængig bekræftelse, som bruger en anden metode, end jeg gjorde, men kommer til samme resultat. Det tilbageviser samtidig den påstand, som klimaskeptikere til tider fremfører, nemlig at konsensus de senere år er brudt sammen.«

	Cook-undersøgelsen var også bredere i omfang, og frivillige studerende fra SkepticalScience.com er blevet brugt til at gennemgå de videnskabelige resumeer. De frivillige bad også artiklernes forfattere om selv at vurdere deres syn på årsagerne til klimaforandringer.

	Forfatterne mener, at undersøgelsen kan sætte gang i mere handling på klimaspørgsmålet.

	»At offentligheden deler synspunktet om, at klimaforandringer er menneskeskabte, er afgørende for opbakningen til aktiv klimapolitik,« lyder det i undersøgelsen.

	Informationsunderskud

	Den antagelse bliver imidlertid udfordret af professor Robert Brulle, sociolog ved Drexel University, som forsker i de kræfter, der påvirker holdninger til klimaforandringer.

	Han tvivler på, at politisk handling vil blive motiveret af, at den offentlige mening bliver overbevist om den videnskabelige konsensus. Det afgørende er, om den politiske og økonomiske elite står frem og efterlyser handling, siger han.

	»Jeg tror, at folk har svært ved at acceptere det faktum, at spørgsmålet om klimaforandringer er ideologisk og ikke kan forstås ud fra en model om informationsunderskud,« siger Brulle.

	»Informationsunderskudsmodellen, ideen om, at bare man hælder nok viden på folk, vil de med tiden blive overbevist, er aldeles utilstrækkelig,« siger han. »Det bestyrker folk, som i forvejen orienterer sig og har stor opmærksomhed på problemet, men det har bestemt ingen effekt på andres mening.«

	En anden ekspert i formningen af den offentlige mening om klimaforandringer, Jon Krosnik, professor i socialvidenskab ved Stanford University, siger:

	»Jeg forestiller mig, at skeptikerne blot vil sige, at den redaktionelle udvælgelsesproces er tendentiøs, og at de artikler, der ender med at blive publiceret, ikke giver et retvisende billede af samtlige forskeres vurderinger.«

	 

	 

Suzanne Goldenberg er The Guardians miljøkorrespondent i USA

© The Guardian og Information Oversat af Nina Trige Andersen

