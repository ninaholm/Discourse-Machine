Scandlines klar til at tage Femern-sag til EU-Domstolen
Det er direktøren i rederiet Scandlines, Søren Poulsgaard Jensen, der åbner for muligheden torsdag, efter at EU-Kommissionen har godkendt, at offentlig finansiering af Femern-forbindelsen ikke strider mod EU-reglerne


 Det kan blive op til EU-Domstolen at afgøre, om finansieringen af den faste forbindelse over Femern er ulovlig statsstøtte.
Det er direktøren i rederiet Scandlines, Søren Poulsgaard Jensen, der åbner for muligheden torsdag, efter at EU-Kommissionen har godkendt, at offentlig finansiering af Femern-forbindelsen ikke strider mod EU-reglerne.
»Medmindre vores synspunkter imødekommes i den endelige kendelse, har vi intet andet valg end at føre sagen videre til EU-Domstolen. Det er for, at sagen kan få en ordentlig juridisk behandling og et klart svar på statsstøttespørgsmålet, som reelt stiller konkurrerende virksomheder lige,« siger Søren Poulsgaard Jensen i en skriftlig kommentar.
Rederiet Scandlines, der driver færgerne mellem Rødby og Puttgarden, har klaget til EU-Kommissionen. Scandlines mener, at der er tale om ulovlig og konkurrenceforvridende statsstøtte.
Men torsdag konstaterede EU-Komissionen, at når der er tale om statsstøtte, så er den i overensstemmelse med EU’s regler.
Ritzau

