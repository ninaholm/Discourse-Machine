Dagbog fra COP19



 
	Så er vi her igen. Stort set samme mennesker, samme kryptiske COP-sprog, samme dårlige sandwiches. COP19 er i gang, og vi er på besøg i Polen – EU’s måske mest hårdkogte klimamodstandere.

	Selv har jeg skrevet fra alle klimatopmøder efter det efterhånden så berømte referencepunkt, COP15 i København i 2009 – dengang vi talte om Hopenhagen, men hvor håbet forsvandt, da deadline indfandt sig.

	Nedturen var enorm – nok mest af alt, fordi mange rent faktisk troede, at det ville være muligt at nå til enighed om en form for klimaaftale.

	Året efter i Cancún, Mexico, var stemningen mærket af nedturen. Alle talte om fiaskoen i København som noget, der for alt i verden skulle undgås. Derfor endte topmødet dramatisk, da formandskabet i en tidlig morgentime – 12 timer efter deadline – bankede hammeren i bordet og meddelte, at Cancún-aftalen var en realitet.

	Bolivia havde aftenen igennem forsøgt at bruge deres vetoret til at forkaste slutdokumentet. De mente, og det var rigtigt, at resultatet fra Cancún intet var værd for klimaet, tværtimod. Men »FN-processen blev reddet«, som alle sagde. Derfor blev der klappet, hujet og jublet den morgen i Mexico.

	Nedadgående spiral

	Efterfølgende gentog historien sig i Durban i Sydafrika – og sidste år i Doha, Qatar. Hvert topmøde afsluttes med en tekst, der sikrer, at processen fortsat lever, men som sparker alle de store udfordringer foran sig. Og det, som det hele handler om, en global klimaaftale, den er nu sat til at skulle forhandles i 2015 med start fra 2020.

	Men som flere garvede COP-deltagere siger i år, så befinder vi os i en nedadgående spiral, hvor det bliver stadigt sværere at se, hvordan – og måske også hvorfor – processen fortsat skal reddes. Forhåbentlig står det klart på fredag.

