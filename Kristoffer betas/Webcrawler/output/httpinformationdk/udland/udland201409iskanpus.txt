IS kan puste nyt liv i den uendelige krig mod terror
Med Islamisk Stats halshugning af amerikanske gidsler er præmisserne ændret for debatten om, hvorvidt USA’s præsident fortsat skal have bemyndigelse til at gå i krig uden kongressens samtykke


 Islamisk Stats (IS) pludselige fremmarch i Irak og dens oplagte provokationer af USA har aktualiseret et spørgsmål, der trods dets betydning for international stabilitet, kun meget sjældent får spalteplads i danske medier. De dramatiske halshugninger af amerikanske gidsler sker nemlig på et tidspunkt, hvor amerikanerne for første gang for alvor var begyndt at diskutere rækkevidden af den kontroversielle ’krig mod terror’, som præsident George W. Bush proklamerede efter 11. september 2001, og som præsident Barack Obama har videreført.
I USA tager den retlige debat om rammerne for den nærmest uendelige krig ikke udgangspunkt i folkeretslige konventioner, men derimod i en bemyndigelse til den amerikanske præsident: Authorization for the Use of Military Force (AUMF), som den amerikanske lovgivende myndighed, Kongressen, vedtog få dage efter angrebene den 11. september 2001.
Den amerikanske forfatning foreskriver, at det er Kongressen, der bemyndiger præsidenten til at føre krig på nationens vegne, og i den pågældende bemyndigelse fra 2001 fik præsidenten grønt lys til at bruge magt mod »de stater, organisationer eller individer, der stod bag angrebene den 11. september, eller som huser dem«.
Utidssvarende
Både præsident Bush og præsident Obama har siden henvist til bemyndigelsen, når de har tilbageholdt eller angrebet mistænkte terrorister rundt omkring i verden.
I de senere år er 2001-bemyndigelsen imidlertid blevet kritiseret for at være utidssvarende. Osama bin Laden er død, og selv om der utvivlsomt stadig er en terrortrussel mod USA, er denne af en anden og mere diffus karakter end den trussel fra det gamle netværk af al Qaeda-folk i Afghanistan, der tegnede sig i efteråret 2001.
Det har derfor krævet en vis opfindsomhed fra de amerikanske juristers side at påstå, at bemyndigelsen til at bruge magt mod dem, »der stod bag 11. september«, har kunnet udgøre et tilstrækkeligt grundlag for at angribe mistænkte terrorister i stater som Pakistan, Yemen, Somalia og Libyen.
Bemyndigelsen er også blevet kritiseret for at give præsidenten for vide rammer til at bruge magt, uden at Kongressen bliver involveret, og kritikere har herved også anset den som et levn fra årene efter angrebene i 2001, hvor den udøvende magt generelt fik alt for lang snor til at bekæmpe terrorisme.
Ny diffus krig mod terror
Præsident Obama har da også undervejs i sin embedsperiode talt om et behov for at skrotte bemyndigelsen fra 2001 og ved flere lejligheder betonet, at USA og kampen mod terrorisme bør finde tilbage til en form for ’normaltilstand’.
Særligt det seneste års tid har amerikanerne derfor for første gang reelt diskuteret, om den kontroversielle krig mod terror og de mange sikkerhedsinterneringer af fanger og målrettede dødelige angreb var ved at være tilendebragt. IS’ fremmarch i Irak og billederne af halshuggede amerikanske gidsler kan imidlertid føre til en fundamental ændring af præmisserne for debatten. For mange amerikanere viser begivenhederne i Irak nemlig, at terrortruslen i dag er så mangfoldig og uforudsigelig, at præsidenten må have vidtrækkende og vide beføjelser til at bekæmpe terrorismen og beskytte det amerikanske samfund.
Vi skal derfor ikke blive overraskede, hvis Kongressen inden længe bistår præsidenten ved at vedtage en ny – og frem for alt vidtrækkende – bemyndigelse, der også i de kommende mange år vil kunne danne grundlag for en fortsættelse af den diffuse ’krig mod terror’.
Anders Henriksen er lektor i folkeret og leder af Centre for International Law and Justice på Københavns Universitet.

