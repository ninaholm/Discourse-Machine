En generation af fastlåste irere
Mens de irere, der kan, emigrerer, er en hel generation blevet stavnsbundet i huse købt til overpris og usælgelige for altid
I dag er der ifølge Irlands miljøministerium 2.800 spøgelsesboligområder spredt ud over landet. Flere end 120.000 hjem - mange halvfærdige - står tomme.


 »Der er stadigvæk enkelte tre- og fireværelses huse tilbage,« lokker den store reklameplakat, plantet i en ødemark mellem Dublin by og landets internationale lufthavn. Marken er omhegnet af høje træmure og jorden ryddet og jævnet  parat til nybyggeri. Det samme er marken bagved den lille klase færdigbyggede huse, som plakaten reklamerer for.
Indimellem de mørke, tomme vinduer er der enkelte med gardiner og lys. Nyindflyttede familier, der har fået fingrene i en af disse lækre, rummelige familiehuse. Problemet er blot, at de sandsynligvis aldrig vil få nogen naboer. Og skulle de få lyst til at flytte, er det usandsynligt, at de vil kunne sælge.
Årsagen er, at det spektakulære ejendomsboom i Irland, der medførte en eksplosion i huspriserne mellem 2000 og 2006, punkterede stort set fra den ene dag til den anden. Det halvtomme boligområde og de to byggeklare marker er et af mange fysiske beviser på den dag.
I dag er der ifølge landets miljøministerium 2.800 såkaldte spøgelsesboligområder spredt ud over den irske ø. Flere end 120.000 hjem  mange halvfærdige  står tomme. Bygherrerne er løbet tør for penge. Dem, der har lånt penge til at købe hus, sidder nu stavnsbundet i usælgelige huse, købt for langt over den reelle værdi.
Værre end fængsel
»Det er værre end at sidde i fængsel. Sidder du i fængsel, kender du dagen, hvor du vil blive løsladt,« siger David Hall, en af initiativtagerne til organisationen New Beginnings, der tilbyder juridisk assistance til personer, der risikerer at få deres hus sat på tvangsauktion.
David Hall er forretningsmand og ikke personligt ramt af krisen. Han og to venner  begge jurister  fik pludselig nok. Det skete en dag i november sidste år, da de overværede et retsmøde, hvor en kvinde stod alene og urepræsenteret i en retssal, mens den bank, der havde lånt hende penge til at købe et hus, krævede huset solgt, fordi hun ikke længere kunne tilbagebetale lånet.
»Vi så kvinden sidde alene i retten. Personalet blev nødt til at fortælle hende, at der var frokostpause. Dette er ikke kriminelle mennesker. Vi taler om personer, der har købt et familiehjem,« siger han og påpeger, at det er bankerne, der er skyld i, at mange i dag sidder for hårdt i det.
»Vi har set de frygteligste eksempler på uforsvarlige udlån af bankerne. Bankerne blev forretninger, og ejendomsmæglerne var deres agenter,« siger han.
David Halls New Beginning repræsenterer i øjeblikket 169 personer, men flere end 100.000 irere har problemer med at tilbagebetale deres boliglån, ifølge organisationen Respond!. Problemet har ført til stress, en stigning i antallet af selvmord og udbredt frygt for at blive hjemløs.
Ifølge en meningsmåling foretaget af Ipsos/MRBI for organisationen Focus Ireland vurderer seks procent af irerne, at det er »meget sandsynligt«, at de vil blive hjemløse. Yderligere to procent vurderer, at det er »temmelig sandsynligt«, at de vil miste deres hjem.
Ved synet af de endeløse Til leje-skilte over alt i Dublin og de mange nybyggede etager høje kontorbygninger, der står gabende tomme, er det altoverdøvende spørgsmål: Hvordan i alverden kunne de undgå at se, at der ganske enkelt ikke er mennesker nok til at bo og arbejde i alle de bygninger? De er alle fra bankfolk til økonomer og politikere. Det er de udenlandske banker. Og det er den irske befolkning. Kun én mand synes at have lagt to og to sammen.
»Morgan Kelly var den eneste, der forudså det,« erkender Ide Kearney, økonom ved Dublins Economic and Social Research Institute.
»Der var folk, inklusive os, der talte om, at huspriserne var blevet for høje, at vi var for afhængige af byggebranchen. Men Kelly var den eneste, der kædede det sammen med banksystemet,« siger hun.
Jernloven ramte
Morgan Kelly er professor i økonomi ved University College Dublin. Han kunne ikke få påstanden om det endeløse irske boligboom til at gå op. Da han dykkede ned i emnet fandt han ud af, at en femtedel af den irske arbejdsstyrke var ansat i byggeindustrien. At industrien udgjorde en fjerdedel af landets BNP mod 10 procent i en normal økonomi. Han fandt også ud af, at et gennemsnitshus i Dublin siden 1994 var steget med mere end 500 procent, mens lejeprisen var faldet til mindre end en procent af købsprisen.
»Der er en jernlov vedrørende huspriser. Jo mere de stiger i forhold til indkomst- og lejeniveau, jo dybere er det efterfølgende fald,« skrev Kelly i en artikel i december 2006 i The Irish Times.
»Det er ikke usandsynligt, at priserne kan falde med 40 til 50 procent,« fortsatte han.
Han fik ret. Og han fik ret i endnu en ting, som ingen andre så: At eftersom hovedparten af byggeriet i Irland blev finansieret af de irske banker, så ville de hænge på tabet, hvis markedet kollapsede.
Da det skete den 29. september 2008, holdt både regering og banker imidlertid stædigt fast i, at der blot var tale om et »likviditetsproblem«, og på den baggrund garanterede den irske regering landets seks største bankers gæld. Spørgsmålet, alle stiller i dag, er, hvorvidt den irske regering dermed begik en katastrofal fejl.
»Det vil blive diskuteret i årevis. Regeringen troede på, at bankerne var solvente, og at de bare havde et cash flowproblem. Hvis det havde været tilfældet, ville der ikke have været et problem. Det viste sig, at de var insolvente, så i retrospekt var det ikke en god idé,« erkender hun.
Gæld bedre end jobtab
Irerne ved det - for det er dem, der mærker beslutningens effekt på deres liv. I morgen vil de for første gang kunne straffe den regering, der træf beslutningen  noget alle meningsmålinger tyder på, at de vil gøre. Men selv om de kan vælge en ny regering, kan de ikke vælge en ny løsning på problemerne. Siden accepten af den økonomiske redningspakke fra EU og IMF har Irlands hænder været bundet.
I det lys peger David Hall på, at den nye regering og bankerne må »finde på løsninger«, der i det mindste kan redde mange tusinder af irere fra at blive sat på gaden i et land, der kun har for meget af en ting: Tomme huse.
»Hvis bankerne blev tvunget til at sætte 30.000 huse på tvangsauktion i morgen, ville de gå fallit,« siger han og peger på, at den eneste løsning er, at låntagere og banker sætter sig ned og finder ud af, hvor meget hver familie kan betale og udvider tilbagebetalingsrammen efter det.
»Hvis det betyder, at børnene arver et hus med et lån i, så er det bare ærgerligt. Det er bedre end at opleve den sociale smerte, det vil være at blive smidt ud af sit hjem, se sine forældre miste deres job og flytte skole,« mener han.

