’Jeg vil stemme på Santorum’
Marty Mundo er ikke i tvivl. Hvis valget stod mellem Obama og Santorum, ville den socialkonservative tidligere senator få Mundos stemme. For han er en flink og ordentlig fyr, der vil sætte tæring efter næring og genrejse USA’s stolthed i verden


 WASHINGTON DC — »Hvis valget var i morgen, og det stod mellem hr. Obama og hr. Santorum, ville jeg stemme på Santorum. Det er jeg overhovedet ikke i tvivl om. Jeg er dybt skuffet over Obama. Og jeg stemte endda på ham i 2008. Men hans seneste udspil til finanslov siger alt. Han er villig til at øge dette lands gæld med en trillion dollar, uanset at vi er på vej det samme sted hen som Grækenland. Vores gæld er helt ude af kontrol, og Obama gør intet. Tværtimod. Og når det kommer til udenrigspolitikken laver præsidenten ikke andet end at undskylde på USA’s vegne. Hvis man undertager aktionen mod bin Laden, som var en modig og god beslutning, så mener jeg ikke, at han har foretaget sig andet end at svække USA i verden.«
Vil ikke hilse på Gingrich
Ordene falder højt og uden tøven. Marty Mundo, 53 år og selvstændig erhvervsdrivende fra Chesapeake Bay i Virginia, tilhører et voksende segment af vælgere, der er villig til at give den tidligere senator fra Pennsylvania chancen ved præsidentvalget. Og som ikke har megen fidus til den republikanske favorit i kapløbet, Mitt Romney:
»Jeg har intet imod, at Rick Santorum er en religiøs mand. Så vidt jeg kan bedømme har han levet efter sine katolske principper. Han er en god ægtemand og far, der tager ansvar for sin familie, og jeg ser ingen tegn på, at han vil presse sin tro ned over hovedet på andre. Og det er afgørende for mig, at en politiker holder sin religion privat og ikke vil blande den ind i sin regeringsførelse.«
»Jeg er meget mere skeptisk over for mormonismen. Det minder mig om Scientology, en dybt besynderlig, lukket kult, som hr. Romney jo heller ikke selv ønsker at tale om. Det er jeg ikke tryg ved. Og Newt Gingrich, ham ville jeg aldrig stemme på. Jeg ville ikke engang overveje at sige goddag til ham, hvis han gik forbi mig. Hans fortid, utroskab og mange ægteskaber gør ham helt utroværdig i mine øjne. Santorum derimod; hans hånd trykkede jeg gerne. Han virker som en helt igennem redelig og ordentlig fyr.«
Hellere Hillary
Mundo er far til tre, hans familie stammer fra oprindelig fra Filippinerne, men han er selv født i USA. Hans far arbejdede som kok i Asien for en amerikansk general, der tog ham med tilbage til USA i starten af 1950’erne. Han beskriver sig selv som »konservativ uafhængig vælger«. Helst ville han i 2008 have stemt på Hillary Clinton — »hende vidste man, hvor kom fra. Man var tryg ved hende. Med Obama var det mere usikkert. Og som sagt har jeg ikke været imponeret.«
Stillet over for spørgsmålet om Santorums mere radikale synspunkter, hans stålsatte modstand mod abort og homoseksualitet samt hans benhårde udenrigspolitik, f.eks. over for Iran, som han har bebudet, han vil bombe, hvis ikke landet omgående indstiller sit formodede atomvåbenprogram, svarer Mundo:
»Ærligt talt synes jeg USA har brug for en langt mere håndfast og selvsikker udenrigspolitik. Obamas har været svingende. Faktisk tror jeg ikke, at han elsker Amerika. Det er jeg derimod overbevist om, at Santorum gør. Men for mig er økonomien det vigtigste. Og her tror jeg, at Santorum vil sætte tæring efter næring. Jeg tror ikke, at hans sociale konservatisme vil spille en stor rolle. Jeg tror fortsat, at det frie valg for kvinder til abort vil findes med ham som præsident. Det er jo op til staterne og domstolene, ikke til præsidenten. Og jeg går ikke ind for homoseksuelles ret til at blive gift i en kirke.«
 

