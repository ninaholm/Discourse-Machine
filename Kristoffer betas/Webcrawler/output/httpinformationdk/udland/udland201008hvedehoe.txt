Hvedehøst og -lagre skrumper under verdens vilde vejr
Det amerikanske landbrugsministerium  forudser faldende global hvedeproduktion som konsekvens af varme og tørke i Rusland og Kasakhstan samt for meget vand i Ukraine, Pakistan, dele af Europa og Canada. Markedet reagerede i går med nye prisstigninger
En fjerdedel af Ruslands afgrøder er blevet afsvedet af enten brændende sol eller de mange skovbrande. Derfor har landet  supenderet hvedeeksporten. Det manglende input på verdens kornbørs har fået priserne til at stige. Her løber en russisk dreng ved en kornmark som er brændt af en af de hundrede skovbrande.


 Den globale hvedehøst bliver i år næsten 35 mio. ton mindre end anslået for bare en måned siden. Og de globale hvedelagre vil ved udgangen af 2010-11-sæsonen være skrumpet med knap 20 mio. ton i forhold til sidste år - svarende til et fald på 12 pct. i forhold til bedømmelsen i maj.
Årsag: Den vedvarende hedebølge, tørke og de aktuelle storbrande i Rusland kombineret med tørke i Kasakhstan, hedebølge og for megen regn i Ukraine, oversvømmelser i Canada samt både tørke og unormalt kraftig nedbør rundt om i Europa. I Pakistan, hvor man oplever den voldsomste monsunregn i 80 år og de værste oversvømmelser i over 100 år, meldes om ødelæggelse af en halv mio. ton hvede foruden tab af andre afgrøder.
Tilsammen et billede af ekstreme vejrforhold mange steder på kloden, som stemmer overens med forskernes forudsigelser om virkningerne af den globale opvarmning.
Den globale nedjustering af hvedehøsten og -lagrene er indeholdt i den med nervøsitet imødesete statusmelding fra det amerikanske landbrugsministerium, USDA, præsenteret i Washington i går. Den månedlige vurdering fra USDA er bl.a. retningsgivende for den internationale handel med hvede, hvedekontrakter og andre landbrugsprodukter, og gårsdagens melding markerede USDA's tredje nedjustering i træk af de globale hvedeforsyninger.
Også nedgang i EU
»Produktionen i Rusland nedjusteres med otte mio. ton (i forhold til sidste måneds nedjustering, red.), eftersom fortsat ekstrem tørke og rekordvarme i juli og starten af august yderligere har reduceret udsigterne for sommerens høst,« hedder det i meldingen fra det amerikanske landbrugsministerium.
Nedjusteringen afspejler, at en fjerdedel af Ruslands afgrøder er blevet afsvedet. Det oplyste præsident Dmitrij Medvedev i går. Hedebølgen har bl.a. i Moskva-området givet de højeste temperaturer nogensinde målt, og mange hundrede brande raser stadig i store dele af landet.
»Kasakhstans produktion sænkes med 2,5 mio. ton som udtryk for samme negative vejrforhold som i Rusland. Ukraines produktion nedjusteres med tre mio. ton, efter kraftig sommerregn har skadet den høstmodne afgrøde og vanskeliggjort høsten i de vestlige og sydlige dyrkningsområder,« noterer USDA
»Produktionen i de 27 EU-lande sænkes med 4,3 mio. ton i lyset af reducerede udbytter i det nordvestlige Europa på grund af atypisk varme og tørke. For det sydlige Europa nedjusteres udbytterne på grund af kraftig regn.« For Canada nedjusterer man den aktuelle høst med 21 pct.
»Produktionen reduceres også i Algeriet, Brasilien, Uruguay, Hviderusland og Kroatien,« hedder det.
Det bekymrende billede har allerede ført til faldende handel med hvede og stigende priser. Rusland, der normalt er verdens tredjestørste hvedeeksportør, meddelte i sidste uge, at man for resten af året forbyder hvedeeksport, og Ukraine og Kasakhstan overvejer at indføre egne eksportrestriktioner. Tilsammen plejer de tre producentlande at stå for en fjerdedel af verdens hvedeeksport, og de dystre udsigter har siden maj fået verdensmarkedsprisen på hvede til at stige dramatisk med 70 pct. I sidste uge nåede hvedeprisen på råvarebørsen i Chicago det højeste niveau i to år.
Krisevurderinger
»Ingen ved, hvor meget kornpriserne vil stige de kommende måneder. Hvad vi ved er, at priserne på hvede, majs og sojabønner faktisk er noget højere i begyndelsen af august 2010, end de var tidligt i august 2007, da rekordprisstigningerne i 2007-08 på korn begyndte,« siger miljø- og fødevareeksperten Lester Brown, leder af Earth Policy Institute.
Rapporten fra USDA førte i går til nye prisstigninger. Ved åbningen af den amerikanske råvarebørs i Chicago var hvedeprisen således 4,5 pct. højere end ved lukketid dagen før.
»USDA's data forstærker blot dramaet. Ministeriet har leveret et meget lavt skøn for den globale produktion i 2010,« sagde Bryce Knorr, markedsanalytiker fra selskabet Farm Futures, til Wall Street Journal.
»Der vil komme masser af ustabilitet de kommende måneder. Den russiske tørke har ændret landskabet for landbruget for de næste 18 måneder,« supplerede landbrugsanalytikeren Dan Basse, chef for AgResource Company.
Når situationen foreløbig ikke er lige så alvorlig som under den globale fødevarekrise i 2007-08, er det, fordi hvedeproduktionen i USA, Indien og Australien ventes at blive god i år, og fordi de globale lagre stadig ligger over niveauet dengang.
»Vi bør ikke gå i panik, og vi bør ikke tro, at der kommer en ny fødevarekrise,« sagdeManuel Hernandez, landbrugsforsker ved International Food Policy Research Institute i går.
Lester Brown er ikke så sikker.
»Hvert år vokser det globale behov for korn. Hvert år skal verdens landmænd brødføde 80 mio. flere mennesker. Oven i det prøver tre mia. mennesker at bevæge sig opad i fødekæden og spise mere korn-krævende kødprodukter. Og i år vil omkring 120 mio. ton af USA's kornhøst på 415 mio. ton gå til ethanol-fabrikker for at fremstille brændstof til biler,« siger han.


