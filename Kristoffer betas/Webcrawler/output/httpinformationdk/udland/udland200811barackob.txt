Barack Obama vil drive lobbyisterne ud af Washington
USA's næste præsident siger nej tak til at lade lobbyister betale sine etableringsudgifter og agter at indføre skrappe restriktioner for at begrænse deres virke
John Podesta, der er leder af Obamas såkaldte overgangskontor, vil have gjort op med lobbyisternes magt i Washington.


 WASHINGTON - John Podesta, lederen af Barack Obamas såkaldte overgangskontor op til præsidentskiftet, har rigtig skidt nyt til de horder af lobbyister, som driver deres metier i de smarte restauranter og anonyme kontorer langs Pennsylvania Avenue: De er ikke længere velkomne i Amerikas regeringshovedstad. 
Podesta har netop fremlagt en plan om en række skrappe nye forordninger, der tager sigte på at begrænse lobbyisternes overdrevne indflydelse, ganske som Obama lovede under hele sin valgkampagne. De skal fratages deres gængse rolle som smøremiddel for den nye regerings hjul - traditionelt har lobbyisterne finansieret en stor del af den bekostelige overgangsfase ved et magtskifte, når en ny amerikansk regering skal finde kontor-lokaler og hyre medarbejdere. 
Podesta har løftet sløret for, hvad han betegner som "de strengeste, mest vidt-rækkende etiske regler for noget overgangshold i historien", og erklæret, at "Washington-lobbyisternes utilbørlige påvirkning og gang ud og ind af Washingtons svingdøre er ophørt med at eksistere". 
Nok er Det Hvide Hus og Capitol de to mest imponerende bygninger i Washington, men reelt har den egentlige magt længe befundet sig langs Pennsylvania Avenue og K Street, hvor de førende lobbyister sætter beslutningstagere stævne og indgår hemmelige aftaler med dem i baglokalerne til gunst for særlige interessegrupper. 
I Bush-regeringens sidste dage har Washington oplevet et stormløb af hidtil usete proportioner, da byens advokat- og lobbyist-elite på vegne af deres klienter forsøgte at få fingre i nogle af de 700 milliarder dollar fra forbundsregeringens finansielle redningspakke før tidsfristens udløb.
Et af de mest indflydelsesrige firmaer er Alston & Bird, der kan prale af at have den tidligere republikanske præsidentkandidat og senator Bob Dole på lønningslisten. Men ej heller demokrater undslår sig for at bedrive lobbyvirksomhed. En af de ledende kræfter i Obamas valgkamp, den tidligere senator Tom Daschle, arbejder også for Alston & Bird, om end man fra firmaets side forsikrer, at han ikke er "registreret lobbyist", men blot "strategisk rådgiver". 
For at håndtere strømmen af lobbyister, der ville ind gennem dets svingdøre, ansatte det amerikanske finansministerium Jeb Mason, en 32-årig texaner, der bærer slidte cowboystøvler og hat på arbejdet, som dørvagt. Som tidligere medarbejder i Det Hvide Hus under Bushs daværende politiske chefrådgiver, Karl Rove, var det ham, som banksektorens og kreditkortselskabernes 'lejesvende' skulle passere for at stikke snabelen i skatteydernes milliarder. 
Med reference til de utallige telefonopkald og e-mails, han fik fra lobbyister, udtalte han til New York Times, at "det må have været sådan, det føltes at arbejde for Kremls politbureau". 
Obamas overgangshold skal ansætte omkring 450 mennesker, der vil blive fordelt mellem Washington og Chicago, til lønudgifter, der løber op i 12 mio. dollar. En mindre del af dette beløb vil blive betalt over det offentlige budget, mens Obama agter at rejse midlerne til resten ved at bede de over tre millioner mennesker, der gav små pengebeløb til hans valgkamp, om at skaffe resten. Ingen tidligere tiltrædende præsident har haft adgang til sådanne finansieringskilder, og hans hold har da også allerede udsendt e-mails til de trofaste støtter, hvori det loves, at de kan få tilsendt en "Victory T-shirt", hvis de giver endnu et bidrag.
Er allerede lobbyister
Lige siden Ronald Reagans tid har de store selskaber og advokatfirmaer ellers gladeligt betalt regningen for præsidentvalgenes overgangsproces. For at afværge selv den blotte mistanke om utilbørlig påvirkning har Obamas sat et loft på 5.000 dollar for de private donationer, ligesom man vil offentliggøre navne på alle donorer. 
Et problem for Obamas overgangshold kan være, at mange af Washingtons absolut skarpeste hjerner og dermed mest oplagte kandidater til en ansættelse allerede er registrerede lobbyister.
"Jeg har hørt flere beklage sig, for hvordan kan vi dog efterlade alle disse eksperter på sidelinjen? ... Hvordan kan vi dog give alle de mennesker, som virkelig ved noget, den kolde skulder?", siger Podesta. "Men sådan må det nu engang være." 
John Podesta, der selv er leder af tænketanken Center for American Progress, vil dog ikke helt afvise, at tidligere lobbyister kan blive ansat, men i givet fald udelukkende inden for områder, hvor de ikke har bedrevet lobbyvirksomhed.
Restriktionerne til begrænsning af lobbyisme imødeses i Washington med fromme håb. Tidligere præsident Bill Clinton forsøgte ligeledes at begrænse lobbyisternes virke, men uden større held. Præsident Bush derimod gjorde ikke stort for at stoppe deres vækst, og lobbyisme er i dag vokset til en multimilliarddollar-business. 
Men selv hvis det skulle lykkes for Obama effektivt at begrænse lobbyisternes adgang til sin regering, vil medlemmerne af USA's kongres fortsat være et taknemmeligt mål for dem. For mange amerikanske politikere har perioden som folkevalgt i Washington efterhånden udviklet sig til et overgangsritual på vejen til en lukrativ Pennsylvania Avenue-karriere. 

© The Independent og Information
Oversat af Niels Ivar Larsen

