Hækkerup forsvarer fortrolig forhandling
Handels- og europaministeren ønsker både at give de transatlantiske frihandelsforhandlere ro og offentligheden størst mulig indsigt. Orientering efter denne uges forhandlinger afslørede intet om, hvor vandene skiller


 
	»Det er lettere at nå konstruktive forhandlingsløsninger, hvis man ikke skal forhandle dem i pressen. Det er også min egen erfaring fra politik,« siger handels- og europaminister Nick Hækkerup (S) om en række organisationers protester mod, hvad de oplever som hemmelighedsfulde forhandlinger mellem EU og USA om en transatlantisk frihandelsaftale, TTIP.

	Anden runde af forhandlingerne sluttede i går i Bruxelles med en melding fra EU’s handelskommissær, Karel De Gucht, om, at »vi gør gode og stadige fremskridt over et bredt spektrum af emner, som vi må håndtere for at gøre vores transatlantiske forretningsmiljø mere effektivt, samtidig med at vi fastholder den beskyttelse og de rettigheder, som allerede er sikret forbrugerne«.

	De utilfredse ngo’er, der bl.a. tæller det transatlantiske netværk af forbrugerorganisationer, TACD, med danske Forbrugerrådet som medlem, har f.eks. hæftet sig ved, hvad Karel De Guchts ledende forhandler, Ignacio Bercero, i sommer skrev til sin amerikanske modpart, Daniel Mullaney, om graden af fortrolighed i forhandlingerne: »Alle dokumenter relateret til forhandlingerne eller udviklingen af TTIP-aftalen, inklusive forhandlingstekster, forslag fra begge sider, ledsagende uddybende materiale, diskussionspapirer, e-mails om forhandlingernes substans samt anden information udvekslet i forbindelse med forhandlingerne, leveres og fastholdes i fortrolighed i overensstemmelse med EU-lov og relevante procedurer.«

	Foreholdt dette siger Nick Hækkerup: »Det er vigtigt, at der er rum til at forhandle i fortrolighed og samtidig mulighed for at holde offentligheden informeret. Det er derfor, Kommissionen har taget skridt til at informere ngo’erne om forhandlingsrunderne, således også ved afslutningen af denne uges runde.«

– Ved forhandlinger i bl.a. Verdenshandelsorganisationen WTO og Verdenssundhedsorganisationen WHO er dokumenter om bl.a. landenes forhandlingspositioner offentlige. Hvorfor så ikke ved TTIP?

	»Der er altid ved alle handelsforhandlinger et nødvendigt hensyn at tage til fortrolighed. Ud over det kan man kun have en fælles interesse i mest mulig åbenhed. Denne aftale rummer så kæmpestore positive muligheder for os, at det i enhver henseende er godt.«

– Bliver den danske regering løbende orienteret om udviklingen under en forhandlingsrunde som i den forløbne uge?

	»Vi har vores repræsentation i Bruxelles, som sender indberetninger, men det er ikke os, der forhandler. Det er EU-Kommissionen. Vi er stadig på et meget tidligt stadie i forhandlingerne. Det vigtige er, at jeg løbende vil informere Folketingets Europaudvalg.«

	Ved starten af ugens forhandlinger sendte godt 100 amerikanske og europæiske ngo’er et fælles brev til EU’s top og USA’s regering, hvori de »undsiger den særdeles ugennemsigtige og ekskluderende karakter af de aktuelle handelsforhandlinger og forlanger, at forhandlingsteksterne lægges frem for offentligheden«.

	Erstatning til industrien

	Formålet med en mulig transatlantisk frihandelsaftale er at skabe stærk vækst i handlen mellem EU og USA ved at fjerne de tilbageværende toldtariffer samt sænke såkaldte tekniske handelsbarrierer i form af forskelle i regler, godkendelsesordninger, standarder m.m. I et ambitiøst scenarie for en sådan transatlantisk liberalisering vil der ifølge EU-Kommissionen kunne skabes millioner af arbejdspladser og en årlig merindkomst i EU på 119 mia. euro samt 90 mia. euro i USA.

	EU’s Ignacio Bercero og USA Daniel Mullaney fortalte på et pressemøde fredag eftermiddag, at man under denne uges forhandlinger har drøftet mulighederne for at harmonisere eller koordinere europæiske og amerikanske regler på områder som medicinske og kemiske produkter, pesticider, biler, kosmetik, energi og råstoffer. Begge forhandlere sagde flere gange, at en eventuel aftale ikke vil undergrave gældende miljøbeskyttelse, sundhed, forbrugerrettigheder og -beskyttelse: »Vi er ikke i branchen for sænkelse af standarder,« sagde Ignacio Bercero.

	I ugens forhandlinger har også indgået drøftelser af det kontroversielle forslag om at indføre et fælles system til at håndtere konflikter mellem investorer og regeringer, kaldet ISDS. Forslaget handler om at give f.eks. virksomheder ret til at søge erstatning, hvis ny lovgivning på f.eks. miljøområdet undergraver den indtjening, virksomheden ellers kunne have forventning om. Kritikere mener, at en sådan ordning, der ifølge forslaget skal varetages af et nyt organ uden for det almindelige retssystem, kan føre til både økonomiske tab for stater og tilbageholdenhed med at skærpe lovgivning, som ellers skønnes nødvendig.

	»Det er et forslag, forbrugerorganisationerne er 200 pct. imod. Det skal pilles helt ud,« siger Benedicte Federspiel, repræsentant for TACD og Forbrugerrådet, til Information.

	EU’s og USA’s forhandler lød ikke helt på linje, da de svarede på spørgsmål om dette på fredagens pressemøde: »For os er det meget klart, at investor-stat-konfliktløsning er noget, der må være helt i overensstemmelse med retten til at lovgive. Vi må være sikre på, at sådanne regler ikke på nogen måde rejser tvivl om regeringers ret til at træffe beslutninger, som er i offentlighedens interesse,« sagde EU’s Bercero.

	Hans amerikanske kollega, Daniel Mullaney, betonede, at det handler om at finde den rette balance mellem at beskytte investorer og beskytte regeringer: »Vi har et stærkt ønske om i denne aftale at inddrage den højeste grad af beskyttelse for investorer, sådan som vi har haft det i vore tidligere handelsaftaler. Men det er vigtigt, at det også er en ordning, der sikrer og i tilstrækkelig grad beskytter regeringers legitime interesse i at kunne lovgive,« sagde han.

	Næste forhandlingsrunde indledes den 16. december i Washington.

