En slags fred
Der er blevet en slags fred i det østlige DR Congo, efter at landets regering og Rwanda har samarbejdet om at få oprørsgruppen CNDP til at indgå en fredsaftale. Men i kulissen truer både et tutsi-oprør, og de rwandiske folkemordere i FDLR-militsen sender nye flokke af civile på flugt


 GOMA - Der er ingen mangel på grønne uniformer i Østcongo's frodige landskab. Overalt i småbyerne og langs det sparsomme vejnet i den uroplagede Nordkivu-provins sidder soldater og iagttager trafikken iført de små kendetegn, der adskiller de tidligere tutsi-oprørere fra den nationale congolesiske hær.
Efter at tutsi-militsen CNDP's leder, Laurent Nkunda, blev arresteret få kilometer borte inde i nabolandet Rwanda, og en fælles militærkampagne fra DR Congos og Rwandas hære i januar og februar jagede en anden oprørsgruppe, FDLR, rundt i Østcongos uvejsomme jungle, har der officielt været fred i Congo.
En fredsaftale mellem regeringen og Nkundas CNDP-milits burde sætte punktum for den lange konflikt, der ifølge nogle opgørelser har kostet op mod 5,4 millioner mennesker livet.
Men hos beboerne i landsbyerne hersker der en dyb skepsis over den nye fred og de konverterede oprørssoldater .
"Jeg bliver stadig bange, når jeg ser soldaterne," siger Elise Busimba fra landsbyen Butare uden for provinshovedstaden Goma.
"Om natten forlader de deres stillinger og tager ud i landsbyerne for at plyndre og voldtage, og uden for hovedvejene hærger de stadig, som de gjorde, da der ikke var indgået en fredsaftale. Jeg ved ikke, om det er det, de kalder fred, men det er ikke noget, nogen af os er specielt trygge ved," siger hun.
Befolkning skeptisk
I landsbyen er minderne om den nylige invasion stadig friske. I Butares fælleshus er en flok kvinder samlet. De udgør en komité, der laver radio om lokale problemstillinger og sender det ud i lokalområdet, støttet af udviklingsorganisation ADRA. En aktivitet, der imidlertid har været sat noget på standby, efter at Nkundas tropper i november indtog byen, stjal deres radioer, ødelagde stationen og i øvrigt brugte fælleshuset som hovedkvarter, lager for plyndringsgods og åsted for de voldtægter, der fulgte efter indtagelsen af landsbyen.
Overalt vidner granathuller, friske grave og ødelagte huse om overgrebene. Men de forsamlede kvinder er forbløffende fattede, når de fortæller om oplevelserne.
"Min bror gemte sig i sit hus, da soldaterne kom. Men de hev ham med udenfor og slog ham og hans ældste dreng ihjel med nakkeskud. Min tante blev også voldtaget," remser en af kvinderne, Rosette Kabud, op med den følelsesløse monotoni, der kommer af at have oplevet en endeløs række af konflikter og angreb.
Kvinderne kan ikke skjule mistroen til de tidligere tutsi-oprørere, der nu bevogter gaden som del af den nationale hær.
"Folk er pessimistiske. Jeg overhørte selv en CNDP-soldat i telefonen sige til en ven, at fusionen med hæren ingen forskel gjorde, og at han ville fortsætte med at plyndre, fordi han ikke blev betalt nok for at være i hæren," fortæller Elise Busimba.
Spørgsmålet om de tidligere oprøreres loyalitet over for den fredsaftale, CNDP's nye ledelse har indgået med DR Congos regering, er afgørende for, om det seneste forsøg på at skabe fred mellem de forskellige parter i Congos 19 år lange konflikt, vil lykkes. 
"Det er utrolig vigtigt, at soldaterne ikke sulter, for så vil de gøre oprør igen," konstaterer Aloys Tegera, leder af forskningsinstitutionen Pole Institute i Goma. 
Han tror imidlertid på en varig fred - først og fremmest på baggrund af det nye samarbejde mellem Rwanda og DR Congos regeringer, som indtil nu har støttet hver deres milits i området:
"At Kabila (DR Congos præsident, red.) har valgt at samarbejde med Rwanda gør en enorm forskel i forhold til at sikre fred i DR Congo. Kabila-dynastiet er blevet skabt af Rwanda, og mens de har haft travlt med at lægge afstand siden hen, tror jeg, Kabila har indset, at nøglen til at bevare magten og skabe fred ligger i at bevare det gode forhold til Rwanda," siger Alloys Tegera.
Spørgsmålet er imidlertid både, om den nuværende ledelse af Nkundas milits nyder opbakning blandt fodfolket.
"Den militære struktur er intakt, og den militære kerne føler sig ikke forpligtet af fredsaftalen. Vi afventer situationen, men er parate til at gå i krig når som helst, hvis vi føler, det er nødvendigt," siger en højtstående CNDP-kilde.
Symbolsk aktion
Samtidig er CNDP's hovedmodstandere fra FDLR, hvis kerne udgøres af undvegne hutu-folkemordere fra Rwanda, stadig stærke. Mens den fælles rwandisk-congolesiske kampagne mod gruppen i januar og februar fik jaget dem væk fra en række positioner og fik en del af deres soldater til at desertere, er de ikke svækket i nævneværdig grad , erkender alle parter:
"Offensiven var hovedsageligt en symbolsk aktion. De valgte ikke at kæmpe, og de har indtaget deres poster igen," erkender en talsmand fra den lokale FN-styrke, MONUC, der på trods af sine ca. 20.000 mand ikke har været i stand til at stoppe militserne.
Tværtimod har indsatsen mod militsen resulteret i fornyede aktioner fra gruppen og en række overgreb mod civilbefolkningen. Siden januar menes FDLR at have tvunget omkring 250.000 mennersker på flugt, og FDLR's hærgen forhindrer samtidig afspænding mellem de andre grupper.
Didier Bitaki, general og talsmand for den brogede skare af lokalt baserede militser, der er samlet under betegnelsen Mai Mai, siger:
"Jeg kan ikke sige til mine soldater, at de skal lægge deres våben og tage hjem, når truslen stadig er der." 
Selv om fredsaftalen dikterer, at alle Mai Mai-grupperne skal opløses, befinder der sig stadig en aktiv gruppe i bushen, der kæmper mod FDLR-militsen, og resten har ikke opgivet deres våben. 
Generalen giver som mange andre lokale beboere udtryk for en dyb skepsis over for den store del af befolkningen, der kan spore deres baggrund tilbage til Rwanda, hvad enten det er som hutuer eller tutsier.
"Jeg stoler ikke på CNDP og på fredsaftalen. De har lavet fredsaftaler før, og er dukket op igen under et nyt navn. Problemet kommer fra Rwanda, hvor der er for mange mennesker. Det er dem, der har lært os congolesere at dræbe. Der findes 450 stammer i Congo, men tutsierne er ikke en af dem," siger den lille general, der er klædt i civilt, men omgivet af andre generaler og soldater i et hotelværelse i Goma.
"De skal ikke komme med pistoler og bede om at blive accepteret. Hvis man putter en pistol for min pande, så skyder jeg først. Vi er blevet tvunget til at dræbe. Og vi har slået ihjel, vi har slået mange mennesker ihjel. Jeg vil gerne have freden, det vil vi alle, men ikke, hvis den bliver dikteret fra Rwanda," siger Bitaki. 
Vrede mod tutsier
"Mange af Østcongos 'oprindelige' grupper er vrede over den nye alliance med Rwanda," erkender Aloys Tegera.
"Mere end egentlig at være vrede over, at CNDP bliver optaget i hæren, er de vrede over den indflydelse, tutsierne får. Og det er en vrede, der ligger dybt, og som hele tiden kan bryde ud og få konflikten til at koge over. Der ligger en vrede mod tutsierne, der ikke ser nogen grænse mellem Rwanda og DR Congo," advarer politologen, der mener, det er nødvendigt at konfrontere nogle grundlæggende problemer, hvis der skal findes en permanent løsning:
"Vi kan ikke blive ved med at tro, at krigene her handler om mineraler. Krigene her har handlet om identitet, om politisk ekskludering af Banyarwanda (hutuer og tutsier med baggrund i Rwanda, red.). Hvis man ikke løser det problem, vil man altid have krig her". 

