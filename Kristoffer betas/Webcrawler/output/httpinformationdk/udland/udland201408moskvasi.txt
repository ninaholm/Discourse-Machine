Moskvas indflydelse bliver mere og mere tydelig i Ukraine
Rusland har involveret sig i både direkte krig og andre markante aktioner i Østukraine, hvor krigslykken er begyndt at tippe til de selvudråbte folkerepublikkers fordel
Pro-russerne har i de seneste dage kunnet fejre flere markante sejre i Ukraine, og det kan skyldes, at Rusland involverer sig mere.


 For blot et par uger siden så det ud, som om de ukrainske regeringsstyrker var ved at vinde krigen mod de prorussiske separatister. Men i de seneste dage har prorusserne kunnet fejre flere markante sejre, og krigslykken ser ud til at være vendt. Oprørerne har blandt andet haft succes med et par omringningsmanøvrer, som resulterede i, at de ukrainske soldater gav op – sammen med deres maskineri.
Det meste af området sydøst og syd for Donetsk – hele vejen til det Azovske Hav – bliver nu efterhånden kontrolleret af separatisterne, som ifølge flere medier får hjælp af regulære russiske kampenheder.
Det er ellers kun to uger siden, at den karismatiske Igor Strelkov og andre medlemmer af folkerepublikkernes ledelse trådte tilbage på et tidspunkt, hvor det så meget skidt ud for prorusserne. Deres fratrædelse blev dengang primært tolket som et tegn på, at oprørerne var ved at tabe krigen. Nu taler man imidlertid mere og mere om en hel anden, ubekræftet teori. Ifølge den var det Moskva, der krævede, at Strelkov og de andre skulle forlade deres ledende poster. Kun hvis de gjorde det, ville Rusland øge sin hjælp til prorusserne.
»Der er noget logik i den vurdering,« siger journalist og politisk kommentator Andrej Kolesnikov.
»Krige føder ledere og kultiverer deres karisma, og når deres popularitet og karisma når op på et tilstrækkeligt højt niveau, kan de blive ustyrlige. Det problem kan man så undgå ved hjælp af rotation,« forklarer Kolesnikov, der ikke er i tvivl om, at beslutningen om Strelkovs fratrædelse blev taget i Moskva – og ikke i Donetsk.
Kolesnikov mener, at det er svært at svare entydigt på, om Rusland yder mere assistance til oprørerne nu end for eksempel for en måned siden.
»Men jeg hæfter mig ved, at Ruslands aktioner er blevet meget forskelligartede,« siger Kolesnikov med henvisning til blandt andet den russiske nødhjælpskonvoj, der både har skaffet forsyninger til civile ukrainere i nød og samtidig har udstillet Ukraines og Vestens manglende evne og vilje til at hjælpe de civile.
Også en anden begivenhed har tiltrukket sig Kolesnikovs opmærksomhed. Den 24. august blev Ukraines uafhængighedsdag markeret i såvel landets hovedstad, Kijev, som i separatisternes højborg, Donetsk. I Kijev var det præsident Petro Porosjenko, som spillede hovedrollen under en i forvejen annonceret militærparade. Men det var de prorussiske oprøreres happening i Donetsk, der endte med at trække store overskrifter i alverdens medier.
Oprørerne stillede cirka 50 krigsfanger op på række og tvang dem til at marchere gennem den krigsramte millionby, hvor tilskuerne råbte af dem og kastede diverse genstande mod dem. Kolonnens bagtrop bestod af rengøringsmaskiner, der sprøjtede vand på asfalten for symbolsk at rengøre den for det skidt, de regeringstro soldater måtte efterlade på deres vej.
’Rengøringen’ – og marchen i det hele taget – var en tydelig reference til en berømt, historisk krigsfangemarch fra 1944. Dengang gik over 50.000 tyskere ned gennem Moskvas gader med bukkede hoveder og ydmygede ansigtsudtryk, der i den grad lignede, hvad man kunne opleve i Donetsk i søndags.
For at få krigsmarchen i Donetsk til at se endnu mere ud som den i Moskva monterede prorusserne lange bajonetter på deres geværer, som det også var tilfældet i 1944. Det samlede budskab var ikke til at misforstå – de selvudråbte folkerepublikker i Donetsk og Luhansk kæmper mod samme slags fascister, som russerne besejrede under Anden Verdenskrig.
Professionel gennemførelse
Ydmygelsen af fangerne blev fordømt af flere internationale organisationer, og imens diskuterede man i både Rusland og Ukraine, hvem det var, der havde fundet på at overdøve militærparaden i Kijev med en historisk reference, som de fleste i de to tidligere sovjetrepublikker kunne genkende med det samme.
Flere eksperter og analytikere har i den forbindelse påpeget, at det virker usandsynligt, at det er oprørerne selv, der havde fået ideen til krigsmarchen. En af dem er Andrej Kolesnikov, som har analyseret de seneste begivenheder i sin ugentlige klumme i netavisen Gazeta.ru. Kolesnikov skriver, at krigsmarchen har et ’aftryk’, der tilhører pr-folk fra Moskva.
»Det så ud, som om det var professionelle folk, der havde lavet denne aktion i Ukraine. Det hele var meget godt instrueret og blev gennemført på en meget professionel måde,« forklarer Kolesnikov til Information.
»Kvaliteten, hastigheden, præcisionen, renligheden, timingen – alt peger på, at det var professionelle politiske og pr-konsulenter og historikere, der har gennemført det. Og hvor er det, man finder dem? De er jo alle sammen her i Moskva,« uddyber Kolesnikov, der understreger, at hans konklusion ikke er baseret på insiderinformation, men på en analyse af situationen.
Der er nu også enkelte faktuelle oplysninger, der peger på Moskvas ’aftryk’, som Kolesnikov taler om. Kort tid efter det kom frem, at Donetsk Folkerepublik ville fremvise sine krigsfanger, ringede journalist Timur Olevskij fra den russiske tv-kanal Dozhd til folkerepublikkens vicepremierminister, Andrej Purgin. Ifølge Olevskij var Purgin på det tidspunkt ikke klar over, at sådan en begivenhed var på vej.
Russiske soldater
Mens man trods alt ikke har beviser for, at krigsfangemarchen var udtænkt og bestilt i Rusland, har man i de seneste uger fået andre stærke beviser for Ruslands direkte involvering i krigen i Østukraine. Flere medier har således bragt historier om, hvordan familiemedlemmer til russiske soldater havde oplyst på sociale medier og fortalt til journalister, at deres mænd og sønner var blevet dræbt i Ukraine, hvor deres enheder kæmpede på den prorussiske side.
Flere af de triste oplysninger blev senere slettet eller benægtet, men det forhindrede ikke journalister i at finde frem til helt friske gravsteder, hvor unge russiske soldater netop var blevet begravet. Samtidig er flere og flere folk begyndt at henvende sig til medierne og offentligheden, fordi de ikke kan få fat i slægtninge, som formodes at være forsvundet i Ukraine.
En del af disse russiske soldater er blevet taget til fange af de ukrainske styrker, som har offentliggjort billeder af og navne på nogle af dem. Efter et par obligatoriske benægtelser måtte det officielle Rusland indrømme, at det såmænd var rigtigt nok – russiske soldater var blevet overmandet på ukrainsk jord.
Soldaterne kom til at krydse grænsen ved en fejl og overgav sig uden at gøre modstand, lød den russiske forklaring, der trods sin absurde logik var et stærk taktisk argument. Den ukrainske regering har nemlig også brugt den samme forklaring, da deres soldater havde krydset grænsen i den anden retning, mens de flygtede fra de prorussiske styrker. Og selv om det er blevet tydeliggjort, at russiske soldater kæmper og dør i Ukraine, holder Ruslands præsident, Vladimir Putin, stadig fast i, at han ikke blander sig i den østukrainske konflikt.
»Vi talte ikke konkret om det,« svarede Putin, da han blev spurgt, om han diskuterede en eventuel våbenhvile med Ukraines præsident, Porosjenko, da de to mødtes i Minsk.
»Vi kan ærligt talt ikke diskutere våbenhvilebetingelserne og mulige aftaler mellem Kijev, Donetsk og Luhansk. Det er ikke vores sag. Det er Ukraines egen, interne sag.«

