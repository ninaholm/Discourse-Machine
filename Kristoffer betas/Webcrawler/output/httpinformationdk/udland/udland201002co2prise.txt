CO2-prisen bør seksdobles
Økonomisk afmatning og fejlslagent klimatop-møde gør EU's CO2-kvotepris så lav, at grønne investeringer bliver urentable. Britisk miljøkomité vil ligesom Dansk Energi have EU-indgreb for at sikre høj og stabil pris


 Erhvervsorganisationen Dansk Energis appel til EU's ledere om at sikre en stabil og høj pris på CO2-udledning får nu støtte fra det britiske parlaments miljørevisions-komité. Hvor EU-prisen for retten til at udlede et ton CO2 i dag ligger helt nede omkring 13 euro, er der ifølge miljøkomitéen behov for en pris på 100 euro pr. ton for at give tilstrækkeligt incitament til omstilling til et grønt og klimavenligt energisystem.
Det fremgår af en rapport, miljøkomitéen netop har offentliggjort med en appel til den britiske regering om at arbejde for en forhøjet pris.
EU-prisen på CO2 bestemmes af udbud og efterspørgsel på EU's CO2-kvotemarked, der sætter et loft for, hvor meget erhvervsvirksomheder og energiselskaber samlet må udlede. Jo lavere loft, desto højere CO2-pris og desto større incitament for erhvervslivet til i stedet at bruge pengene på vedvarende energi og energibesparelser.
I kvotesystemets første fase fra 2005-07 kollapsede prisen til nul, fordi loftet var sat  for højt: EU uddelte fra start flere kvoter, end erhvervslivet viste sig at have brug for.
»Udledningsloftet i fase to - 2008-12 - skulle være meget strammere, men er blevet alvorligt undergravet af recessionens virkninger,« skriver den britiske miljøkomité.
»I takt med at den økonomiske aktivitet er aftaget som følge af recessionen, står mange virksomheder nu med flere CO2-kvoter, end de har brug for. Det har presset CO2-prisen ned og fået grønne investeringer til at fremstå meget mindre attraktive.«
Hvor det i sommeren 2008 således kostede 30 euro at købe retten til ét ton CO2-udledning, er man nu nede omkring de 13 euro.
Medvirkende til fortsat lave priser er også det fejlslagne klimatopmøde i København. Hvis EU som led i en global klimaaftale havde skærpet sit 2020-mål fra 20 til 30 pct. reduktion, havde det øget efterspørgslen på CO2-kvoter og presset prisen op.
Sæt EU under pres
Det er denne udvikling, der i sidste uge fik de danske elselskabers organisation Dansk Energi til at appellere om en mindstepris på kvoterne. Ifølge Dansk Energis administrerende direktør, Lars Aagaard, kunne det f.eks. sikres ved, at en EU-instans får adgang til at suge kvoter ud af markedet ved opkøb, når prisen er for lav.
Det britiske parlaments miljørevisionskomité peger på en ny CO2-afgift som et andet redskab til at gøre CO2-udledning dyrere.
»Komitéen har hørt ønsker om en CO2-pris på 100 euro pr. ton CO2 eller mere for at stimulere de yderst nødvendige investeringer i grønne teknologier og energieffektivisering. De aktuelle priser, der forbliver i omegnen af 15 euro pr. ton, er for lave til at udløse de nødvendige investeringer,« anføres det.
»Hvis regeringen ønsker at kickstarte seriøse grønne investeringer, må den skride ind for at bremse CO2-prisens udfladning. Ministrene bør seriøst undersøge mulighederne for en CO2-afgift og må sætte EU under pres for at stramme det overordnede loft i kvotehandelssystemet,« siger Tim Yeo, konservativt parlamentsmedlem og formand for komitéen.
Rapporten advarer om, at den lave CO2-pris kan fortsætte ind i systemets tredje fase fra 2013-20. Dels fordi EU har givet erhvervslivet lov at overføre ledige kvoter fra fase to og dermed undergrave det centralt fastsatte kvoteloft fra 2013. Og dels fordi virksomhederne kan slippe uden om både CO2-reduktioner og kvotekøb i EU ved i stedet at købe CO2-kreditter i u- og østlande.
»Et notat udarbejdet for miljørevisionskomitéen af Statsrevisionen viser, at CO2-kreditter kan bruges til at klare op til 50 pct. af de reduktioner i de samlede udledninger, som loftet for perioden 2008-20 forlanger. Dokumentation præsenteret for komitéen peger på, at virksomheder i nogle tilfælde kan klare hele deres reduktionsforpligtelse for fase to uden selv at foretage nogen udledningsreduktioner overhovedet,« hedder det.
Dan Jørgensen, (S) næstformand for Europa-Parlamentets miljøudvalg, støtter et højere prisniveau på CO2-kvoter i EU-systemet.
»Kvotesystemet virker jo ikke, hvis prisen er lav. Det er den nu og tilmed i fare for at blive lavere,« siger han med henvisning til den økonomiske krise og usikkerheden efter klimatopmødet.
»Desværre er vi stødt på en mur, hver gang vi i parlamentet har argumenteret for en mindstepris, og det bliver ikke lettere nu. Efter fiaskoen på klimatopmødet virker det som om, vi skal starte forfra med slagsmål, vi troede, vi havde vundet for flere år siden. Derfor tror jeg ikke, det er realistisk at få en EU-beslutning om at sikre en høj CO2-pris - ikke før der måtte være indgået en ny global klima-aftale,« siger han.


