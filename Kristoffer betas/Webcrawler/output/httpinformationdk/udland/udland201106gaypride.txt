Gay pride i Kabul?
Regnbuefaner i den afghanske hovedstad var blevet højeste mode, men da det gik op for de lokale, hvad de betød, blev de så sandelig fjernet i en fart


 Hvis du skulle være bøsse og måske oven i købet stolt af det, så vælg for guds skyld ikke Afghanistans byer til at markere det offentligt. Ganske vist verserer alle slags rygter om, at jihadkrigere nok i virkeligheden dyrker en del homoerotik og i al fald finder behag i at se på dansende ynglinge, men det er et ubestrideligt faktum, at homofobi er allestedsnærværende i det stærkt traditionsbundne land.
Da Taleban-bevægelsen herskede i Kabul, plejede dens tilhængere angiveligt at føre lange teologiske diskussioner om, hvilken slags dødsstraf, der i henhold til deres islamforståelse sømmede sig bedst for homoseksuelle: At blive kastet ned fra et højt bjerg, at blive kørt over af et tungt køretøj eller den mere klassiske: at blive stenet til døde. Den afghanske homofobi stikker dog ikke dybere, end at afghanske mænd udmærket kan bo sammen og danne par, så længe de også holder sig en proformahustru ved siden af.
Modegrille
Men hvordan i al verden skal man på denne baggrund tolke den pludselige og meget iøjnefaldende udbredelse af regnbuefanen  gay pride-bevægelsens stolte banner  i gader og stræder i Kabul og andre større byer, som kunne registreres indtil for ganske nylig?
Netop dette gådefulde sociokulturelle fænomen satte det afghanske nyhedsbureau Pajhwak sig for at undersøge nærmere. Journalister blev sendt ud for at interviewe bilister, som havde dekoreret deres biler med gay pride-flag og streamers, en populær importvare fra Kina.
Overflødigt at sige, at de afghanske bilister, som havde udsmykket deres køretøjer med regnbuesymboler, ikke havde den fjerneste anelse om, hvad det stod for. Det viste sig desuden, at regnbuemærkaterne første gang ankom til landet på brugte biler importeret fra Canada, og af-ghanerne antog blot, at den særlige farvekombination var den seneste modegrille i Vesten.
Havde det ikke været for nyhedsbureauets interesse i sagen, kunne gay pride-symbolet formentlig fortsat have floreret i Afghanistan uden at signalere noget specifikt  det skulle da lige være afghanske mænds kærlighed til deres biler.
På den anden side er Afghanistan ikke længere et isoleret land. Importerede symboler vil før eller siden blive genkendt og afkodet, ikke blot af berejste middelklasseafghanere, men også af de mange internationale udsendinge og hjemvendte flygtninge.
En lærestreg
Ikke så snart var afghanerne blevet informeret om symbolets sande betydning, før mærkater og faner blev pillet væk i massevis og i en fart, beretter den afghanske historiker og journalist Nushin Arbabzadah i The Guardian.
En lokal kommentator benyttede endda lejligheden til at udtrykke sit håb om, at den pinlige episode ville være en lærestreg, der kan advare afghanerne om ikke blindt at følge modestrømninger importeret fra udlandet.
I mellemtiden har Kabul stadig sin første gay pride-aktion til gode.


