Kina håber på blå himmel til APEC-topmøde
Kinas myndigheder går drastisk til værks for at sikre, at Beijings normale smoggrå himmel er blå under stort internationalt topmøde. Men de midlertidige tiltag kritiseres for udelukkende at være en imageøvelse, der ikke gør noget for at løse de fundamentale forureningsproblemer



 Hao Yuejin har lige afleveret sin femårige datter i børnehaven. På de fleste dage de sidste uger har datteren tilbagelagt de fem minutters gåtur fra hjemmet iført ansigtsmaske. Den beskytter hende mod Beijings berygtede luftforurening. Men på denne dag er himlen for en gangs skyld blå. Og ansigtsmasken er gemt ned i datterens lille grønne taske.»Man bliver altid så glad på sådan en dag, hvor luften ikke er farlig,« siger Hao Yuejin. Hun ved dog godt, det kun er en stakket frist.»At det ikke er forurenet i dag, er jo kun, fordi regeringen har gjort en ekstra indsats frem mod det store topmøde. Snart vil det blive forurenet igen,« siger hun.
For de over 20 mio. indbyggere i Beijing er smoggen en altid nærværende sundhedsrisiko. Men regeringen lader til at være allermest nervøs for, at forureningen kan føre til prestigetab. Flere end 20 stats­ledere, deriblandt USA’s Barack Obama og Ruslands Vladimir Putin, vil de næste dage indfinde sig i Beijing.De skal deltage i APEC-topmødet, der samler statsledere fra lande, som omkranser Stillehavet. Det er en begivenhed, Kinas regering ser som en mulighed for at skabe et positivt image for sig selv og for Beijing – og den har gjort alt i sin magt for at forhindre, at verdens medier vil fyldes med billeder af de samlede verdensledere indhyllet i gullig smog.
I forbindelse med mødet har myndighederne midlertidigt lukket 800 fabrikker inden for en radius af 200 km af Beijings centrum. Al bygge­arbejde i hovedstaden er blevet stoppet. Antallet af biler er blevet kraftigt reduceret på vejene i en 10-dags periode, hvor bilejere kun må bruge deres køretøj hver anden dag. Der er blevet lukket for varmen i den nærliggende millionby Tianjin. Og ikke nok med det så rapporterer kinesiske medier, at det i disse dage er forbudt at afbrænde ’begravelsestøj’, et traditionelt ritual udført ved begravelser for at sikre, at nyligt afdøde også har tøj at tage på i livet efter døden.Alt sammen har som mål at sikre en blå himmel. Kommunistpartiets top har beskrevet behovet for at sikre ren luft under topmødet som »prioriteternes prioritet«, og ledelsen i Beijing ser forberedelserne som »en politisk opgave, der går forud for alt andet i byen«.
Vil ikke tabe ansigt
Mens forureningen i Beijing på mange dage er så slem, at den ofte er 20-30 gange højere end det niveau, som Verdenssundhedsorganisationen WHO beskriver som sundhedsfarlig, så har de seneste drastiske tiltag ført til renere luft denne uge. Blandt flere borgere i byen hilses forbedringerne velkommen, men der udtrykkes dog harme over, at regeringen kun skrider effektivt til handling, når udenlandske notabiliteter kommer på visit.»Vi lider dagligt under forureningen, men det får alligevel ikke regeringen til at reagere,« siger Liang Jun, en 38-årig advokat.
»Vores regering tænker mere på ikke at tabe ansigt over for udlandet end på vores lunger.«Huang Jinbo, en 29-årig grafiker, har samme holdning: »Hvis regeringen udviste lige så stor interesse for at beskytte os almindelige mennesker, som den nu gør for de fine udenlandske gæster, så ville vores liv være meget bedre.«
APEC-topmødet er en af de største internationale begivenheder på kinesisk jord i flere år. Ud over at give Beijing en mulighed for at øge sin prestige som vært, så giver den også regeringen mulighed for at håndtere nogle af de stridsomme relationer, som Kina har med flere af deltagerlandene. Præsident Xi Jinping vil på sidelinjen formentlig mødes med Japans premierminister Shinzo Abe, hvilket vil være et betydeligt gennembrud efter to år præget af sprængfarlige territoriale stridigheder mellem de to lande. Samtidig vil Kina få mulighed for at dæmpe andre territorialkonflikter med flere sydøstasiatiske lande. Og et møde mellem Xi Jinping og Barack Obama kan også være med til at rette op på et anspændt forhold mellem verdens to største økonomier.
Smog på vej
For indbyggerne i Beijing har der dog været størst fokus på forureningsbekæmpelsen i forbindelse med mødet. Eksperter siger, at regeringens gentagne brug af midlertidige tiltag for at komme forureningen til livs ved internationale begivenheder ikke gør noget positivt for at mindske landets voldsomme forurening på den lange bane.
»Disse nødtiltag kan måske nok virke i specielle tilfælde, men vi kan ikke bruge dem til at løse smog-krisen,« siger Song Guojun, professor fra Folkets Universitet i Beijing, til avisen South China Morning Post.En ny rapport fra Tsinghua Universitet viser, at smog forårsaget af kulafbrænding hvert år fører til, at 670.000 kinesere dør for tidligt. Det er samtidig tvivlsomt om regeringens tiltag rent faktisk vil føre til blå himmel, når de udenlandske stats­ledere lander. Meteorologer i Beijing forudser, at smoggen igen vil lægge sig tungt over hovedstaden mellem lørdag og tirsdag.

