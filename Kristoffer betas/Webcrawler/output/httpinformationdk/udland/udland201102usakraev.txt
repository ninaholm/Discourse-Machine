USA kræver adgang til Twitter-konti
Borgerretsgrupper beskylder den amerikanske regering for at handle i modstrid med forfatningen ved at kræve adgang til Twitter-konti tilhørende personer i inderkredsen omkring Wikileaks


 ALEXANDRIA - Samtidig med at USA's udenrigsminister, Hillary Clinton, roser den rolle, som sociale netværkstjenester som Twitter spiller i forhold til at fremme frihed og demokrati i mangeårige diktaturer, viser det sig nu, at den amerikanske regering er ved at forberede retslige skridt, der muligvis krænker retten til privatlivets fred for Twitter-brugere.
Advokater, der repræsenterer borgerretsorganisationer, anlagde således i denne uge sag mod den amerikanske regering ved en domstol i Alexandria, Virginia, med påstand om, at regeringen ikke har nogen ret til at beordre Twitter til at afsløre detaljer om private Twitter-konti, som har forbindelse til affæren om Wikileaks, herunder det islandske stortingsmedlem Birgitta Jonsdottirs Twitter-konto.
Myndighedernes pålæg over for Twitter har udviklet sig til en forfatningsmæssig strid om beskyttelsen af individuelle rettigheder, herunder af privatlivets fred, i den digitale tidsalder.
I en tale, som hun holdt i Washington i denne uge, henviste Hillary Clinton til den positive rolle, som hun finder, at Twitter, Facebook og andre sociale netværk har spillet for opstande i Tunesien og Egypten. Ironien i Clintons tale, som hun holdt på den selv samme dag, som førnævnte retssag begyndte, er ikke gået hen over hovedet på advokater, som under påberåbelse af den amerikanske forfatning har stævnet den amerikanske regering i Alexandria. Aden Fine, der repræsenterer American Civil Liberties Union, en af de førende amerikanske borgerretsgrupper, siger således:
»Det er stærkt alarmerende, at regeringen forsøger at snage i denne information om enkeltpersoners kommunikation. Men frem for alt bør regeringen heller ikke have mulighed for at i al hemmelighed at aflure den slags informationer.«
Omdrejningspunktet for retssagen er whistleblower-websitet Wikileaks' offentliggørelse af titusindvis af klassificerede dokumenter fra Pentagon og det amerikanske udenrigsministerium. USA's regering har i al hemmelighed nedsat en storjury, der med base i Alexandria skal undersøge, om der kan indledes en straffesag mod Wikileaks' grundlægger, Julian Assange. Som led i denne undersøgelse har storjuryen beordret Twitter til at afsløre detaljerne i Wiki- leaks' brugerkonti, herunder kontiene for tre personer, som siges at være knyttet til organisationen.
Undersøgelsen omfatter også Bradley Manning, en amerikansk soldat, der var udsendt til Irak og er mistænkt for at stå bag lækagen. Han bliver tilbageholdt i et fængsel i Virginia.
Et frit og åbent internet
Clinton forsøgte at forene modsætningen mellem den amerikanske regerings støtte til internettet som en dynamo for forandring i Mellemøsten, Kina og andre steder og samme regerings vrede over Wikileaks:
»Frihed og sikkerhed, åbenhed og fortrolighed, ytringsfrihed og tolerance - der vil være tidspunkter, hvor disse principper vil skabe øgede spændinger og skabe udfordringer, men vi behøver ikke at vælge blandt dem, og det skal vi heller ikke. Tilsammen udgør de (...) grundlaget for et frit og åbent internet.«
Hun tilføjede, at USA støtter internettets frihed, og opfordrer andre lande til at gøre det samme.
»Ledere verden over har et valg at træffe. De kan lade internettet i deres lande blomstre og tage risikoen for, at de friheder, som det giver, vil føre til større efterspørgsel efter politiske rettigheder. Eller de kan bremse internettet, kvæle de friheder, det naturligt bærer oppe - og risikere at miste alle de økonomiske og sociale fordele, der udspringer af et netværksbaseret samfund.«
I retssalen i Alexandria var advokaternes påstand, at storjuryens pålæg må erklæres for ulovligt. En af advokaterne, John Keker, udtalte, at det var »ironisk«, at sagen skulle føres på baggrund af det tunesiske og egyptiske oprør. Han hævdede, at hvis regeringen får medhold i sit pålæg, vil konsekvensen blive, at regeringen får mulighed for at trænge ind på livet af personer, der tidligere nød beskyttelse i henhold til de forfatningsmæssige rettigheder. Han tilføjede, at Twitter som et amerikansk selskab er omfattet af forfatningens beskyttelse.
Det første retsmøde endte uden nogen afgørelse fra dommeren.
© The Guardian og Information Oversat af Niels Ivar Larsen

