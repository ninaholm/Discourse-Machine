Vrede i Vesten over nyt iransk atomanlæg
Hård fordømmelse af Iran fra Vestens ledere efter oplysninger om et hemmeligt atomanlæg


 WIEN – Iran har indrømmet, at det er ved at bygge endnu et atomanlæg til berigelse af uran, hvilket har vakt vrede blandt vestlige ledere, der mistænker Den Islamiske Republik for at være i færd med at udvikle atomvåben.
Præsident Barack Obama, premierminister Gordon Brown og præsident Nicolas Sarkozy har samstemmende taget afstand fra Irans kurs og kræver, at der finder en international inspektion sted på atomanlægget forud for planlagte forhandlinger mellem Vesten og Iran den 1. oktober. 
Ved et hasteindkaldt pressemøde ved G20-topmødet i Pittsburgh truede de tre ledere med hårde sanktioner mod Iran, hvis landet ikke åbner dørene for inspektører fra Det Internationale Atom-energiagentur, IAEA.
»Vi forventer, at IAEA øjeblikkeligt undersøger disse foruroligende informationer,« sagde Obama, som kaldte det iranske atom-anlæg for »en direkte udfordring« af det internationale samfunds regler om ikke-spredning. 
Obama sagde, Iran vil blive yderligere isoleret, hvis det ikke samarbejder fuldt og helt med IAEA op til forhandlingerne den 1. oktober.
Amerikanske embedsmænd siger, at der vil gå fem måneder, før det nye iranske anlæg er operationsklart. 
IAEA modtog fredag et brev fra Iran, hvori det hedder, at »et nyt pilot-berigelses-anlæg er under opførelse i landet«. Ledere af Irans atomprogram siger, at anlægget ikke er hemmeligt. Det har imidlertid ikke tidligere været kendt, og Kina meddelte også, at det første gang hørte om anlægget i går. 
Obama sagde, at atom-anlæg er ved at blive bygget inde i et bjerg nær den hellige by Qom, der ligger 160 kilometer syd for Teheran. Iran har i forvejen et atomanlæg, der ligger ved Natanz. 
»Anlæggets størrelse og udførelse er i strid med et fredeligt atomprogram,« advarede Obama, som sagde, at den iranske regering vil blive draget til ansvar i henhold til internationale aftaler, hvis det ikke handler for at bevise, at det har fredelige hensigter.
Varsler hårde sanktioner
Den britiske premierminister siger, at atomanlægget »chokerer og vækker vrede« i det internationale samfund. Gordon Brown sagde, at sanktioner er først på dagsordenen, men han udelukker ikke andre reaktioner. Sarkozy varslede hårde sanktioner inden udgangen af december.
Obama har tidligere tilbudt Iran en bred dialog, men hans udspil er blevet afvist i Teheran.
FN’s Sikkerhedsråd har allerede tre gange indført sanktioner mod iranerne, som afviser at indstille berigelsen af uran, som er afgørende for fremstillingen af atombomber. Vesten presser på for hårdere sanktioner, men Teheran insisterer på. at landets atomprogram kun har fredelige formål.
Det iranske atomanlæg ved Natanz består af en stor underjordisk hal, som løbende inspiceres af IAEA-inspektører. Der er installeret over 8.000 centrifuger til berigelse af uran. Anlægget blev længe hemmeligholdt af Iran og blev først kendt internationalt i 2002 gennem en iransk dissidentgruppe. Centrifugerne i Natanz-anlægget fik Iran gennem Pakistan. 	
idag@information.dk

