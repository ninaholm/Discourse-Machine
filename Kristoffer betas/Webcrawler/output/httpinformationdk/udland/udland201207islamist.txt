Islamister og militærråd undgik direkte konfrontation i Egypten
Egyptens parlament genåbnede i under 10 minutter for at sende afgørelsen om dets opløsning videre til en appeldomstol


 Egyptens islamiske politikere landede en truende konfrontation med militær og retsvæsen med en juridisk finte, da de i går trodsede militærrådets dekret fra 17. juni. Dekretet hjemsendte parlamentet med baggrund i en kendelse fra Egyptens forfatningsdomstol, der dømte parlamentsvalget i november-januar forfatningsstridigt.
I søndags annullerede den nyvalgte præsident, Mohamed Morsi, imidlertid dekretet, i hvad der udadtil lignede en bevidst konfrontation med militærrådet. Men Morsi, der før han blev præsident var ledende medlem af Det Muslimske Broderskab, genindkaldte kun parlamentet, »indtil et nyvalg finder sted« og insisterede altså ikke på, at det siddende parlament ikke kan opløses, hvis en ny retskendelse fra Egyptens appeldomstol går ham imod.
Det var også grunden til, at parlamentsformanden, Saad al-Katatni fra Friheds- og Retfærdigheds-Partiet, Det Muslimske Broderskabs politiske arm, indskrænkede samlingen til at vare under 10 minutter, hvor han meddelte de fremmødte parlamentarikere, at dekretet fra militærådet og kendelsen i Egyptens Forfatningsdomstol nu er sendt videre til Egyptens højeste appelret til endelig afgørelse.
Al-Katatni henviste til artikel 40 i det forfatningsdekret, Egypten er blevet regeret efter siden marts sidste år, og hvoraf det fremgår, at det er appelrettens beføjelse at afgøre, hvem der kan, og hvem der ikke kan sidde i Folkeforsamlingen, som er parlamentets officielle betegnelse.
Derefter sendte han politikerne hjem med besked om, at de vil blive indkaldt, når tvisten er afklaret. Politikere fra de sekulære partier var bortset fra en enkelt ikke mødt op til ’protest-samlingen’ med henvisning til, at domstolens afgørelse skulle respekteres.
Strid om en tredjedel af sæderne
Forfatningsdomstolens kendelse for en måned siden dømte det forfatningsstridigt, at islamiske parlamentsmedlemmer fra Det Muslimske Broderskabs parti blev valgt på lister, der forbeholder en del af sæderne i parlamentet til uafhængige kandidater.
Saad al-Katatni har foreslået, at disse sæder – en tredjedel af parlamentets i alt 508 pladser – bliver genstand for et omvalg, men at resten af pladserne forbliver fordelt som vælgerne bestemte i november-januar. Han gjorde det også klart, at parlamentet skam respekterer forfatningsdomstolens kendelse, der nu er sendt til appelretten, men derimod ikke militærrådets beslutning om at lukke parlamentet.
Da det skete 17. juni, omringede kampvogne parlamentsbygningen i Kairo og blokerede for politikernes adgang til deres kontorer og parlamentssalen. Det var ikke tilfældet i går, hvor militæret valgte at undgå en konfrontation. Både militærrådet og den såkaldte ’dommerklub’ havde på forhånd udsendt advarsler om ’konsekvenser’, hvis domstolens kendelse blev omstødt af præsidenten. Det skete, men altså med en blød landing.
Det Muslimske Broderskab havde i går indkaldt til en ’millionmarch’ til støtte for Mohamed Morsis beslutning om at genåbne parlamentet, men bortset fra nogle få hundrede demonstranter foran en retsbygning i Kairo, hvor et dommerpanel vurderede 25 klager over Morsis ’tilsidesættelse af forfatningen’, og hvor der blev kastet med vandflasker, forløb tirsdagen roligt. Ifølge avisen Al-Shorouks politiske analytiker, Mohamed Saif al-Dawla, tydede tirsdagens forløb på, at Morsi og militæret har indgået en aftale om at undgå direkte konfrontation.

