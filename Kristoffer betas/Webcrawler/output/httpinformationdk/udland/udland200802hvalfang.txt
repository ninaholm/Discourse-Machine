'Hvalfangst er bare en tradition'
Mens konfrontationerne over Japans hvalfangst fortsætter, forsyner japanerne sig med det kontroversielle kød. Men det er langt fra alle i Japan, der er begejstrede
Spændingerne mellem Greenpeace og de japanske hvalfangere er blevet større i den senere tid. Indtil videre har aktivisternes skibe dog ikke været i stand til at bremse den japanske fangst. Konflikten kulminerede i forrige uge, da to aktivister fra Sea Shepherd blev holdt om bord på et af de japanske harpunskibe i to dage, efter det var lykkedes dem at klatre om bord.


 TOKYO - Det er igen sæson for drama i det antarktiske hav. Opgøret mellem japanske hvalfangere og aktivistgrupper virker mere fastlåst og farligt end nogensinde før.
Aktivisterne forsøger at blokere for hvalfangsten med risikable sammenstød til søs, og siderne beskylder hinanden for at være henholdsvis terrorister og pirater.
Tokyo har beordret kystvagten af sted for at beskytte hvalfangerne, mens Australien har sendt skib til området for at samle bevismateriale til brug i en eventuel retssag mod Japan.
Mens Japans årlige hvaltogt, der er i fuld gang, har bragt landet ud i stormvejr, virker konflikten langt væk på den stille restaurant Kujira-ya i Tokyo - og det selvom det er her, hvalerne ender. Her er hvalspisning ikke en politisk handling. Det er simpelthen blot mad, siger gæsterne.
"Det er bare en tradition og et godt måltid," siger en slipseklædt ældre herre, da han sammen med kollegaer nyder en ret bestående af tynde skiver rå vågehval. Den mørkerøde farve afslører, at det er magert kød spækket med proteiner, forklarer han.
Senere følger grillet hvalkød og til sidst hval i suppe.
Måltidet vil i stort set hele verden blive betragtet som yderst uacceptabelt. Men ikke her.
"Det er vores ret. Hvalfangst er en del af vores kultur," er den ældre herres respons. 
"Jeg har spist hval siden min barndom, og når jeg har lyst til det, kommer jeg herhen."
Videnskabelig research
Kujira-ya er blandt et par håndfulde restauranter i hovedstaden, der specialiserer sig i hvalretter.
På væggene omkring middagsselskabet er der malerier af hvalfangst fra en svunden æra. Kæmpehvaler er omringet af robåde, og i forstavnen på hver står jægere parat til at kaste deres harpuner.
Det var dengang, hvor hvalfangst ikke kun var noget, japanerne gav sig i kast med.
I 1986 forbød Den Internationale Hvalkommission (IWC) kommerciel hvalfangst. 
Men ved at benytte sig af et smuthul i forbuddet, der tillader fangst med 'videnskabelig research' som formål, fortsætter Japan med at dræbe op mod 1.000 hvaler hvert år. Japanske forskere samler bl.a. data om dyrenes alder og diæt - men derefter bliver kødet pakket og solgt.
"Vores ekspeditioner lever op til alle internationale forskrifter," siger Hideki Moronuki, talsmand for Japans fiskeriagentur, til Information.
"Antallet (der bliver dræbt) er bestemt ud fra et videnskabeligt behov, ikke markedets," påstår han. 
Mens Japan vedholder, at researchen er nødvendig for at holde styr på hvalbestanden, siger aktivister, at landets togter er skadelige for de udsatte pattedyr. Og researchen er nyttesløs og blot en dårlig undskyldning, lyder anklagen.
Historisk diæt
Japan retfærdiggør desuden ofte jagterne med landets lange historie som hvalfangstnation.
Hvalkød var en fast del af den japanske diæt under fødevaremanglen efter Anden Verdenskrig. Da det indeholder mere protein end noget andet kød, stod det for 30 procent af det kød, japanerne satte til livs, og var det eneste kød, der var at finde i skolefrokosterne.
Men hvalkødets popularitet er faldet støt siden 1960'erne. Og er nu så lille, at tonsvis af det forbliver uspist og holdes oplagret i frysere.
Modstand i Japan
Modstanden mod den kontroversielle fangst vokser også inden for landets grænser.
"Hvalfangst er en stor plet på Japans image i resten af verden," siger Junichi Sato fra Greenpeace i Japan.
Han mener, at internationalt pres på Japan har fået flere og flere japanere til at ønske, at hvalkød bliver taget af menuen.
"Indtil for nylig var der ingen nævneværdig debat i Japan om det. Men hver gang, der er konfrontation mellem Japan og udlandet, er det med til at informere befolkningen, og nu stiller mange spørgsmålstegn ved, om vi har brug for det," siger Sato.
En meningsmåling som Greenpeace foretog i 2006 fortæller dog, at 35 procent af de adspurgte japanere støtter kommerciel hvalfangst. Kun 26 procent er imod, og 39 procent havde ingen mening om emnet. 
Greenpeace konkluderede, at det i virkeligheden er de færreste japanere, der overhovedet kender til situationen omkring deres eget lands hvalfangst eller det internationale forbud mod kommerciel hvalfangst.
Interessant er det dog også, at selvom Japans fiskeriagentur betegner hvalspisning som en "vigtig bestanddel af den japanske kultur", svarede hele 82 procent, at de aldrig eller i lang tid ikke har spist hvalkød.
"Det er et udslag af nationalisme og sentimentalisme, at der stadig så stædigt holdes fast i hvalfangsten," mener Sato. Han finder, at den politiske elite bevidst har politiseret jagten: 
"De håber, at det vil give dem større respekt i befolkningens øjne, hvis de spiller på nationalismen og kan vise, at de er stærke nok til at modstå internationalt pres."
Største fangst
Spændingerne er blevet større i de sidste jagter. Både Greenpeace og Sea Shepherd Conservation Society har skibe i det antarktiske hav, som jagter hvalfangerne.
Fire japanske fartøjer har været på togt de sidste måneder. Den oprindelige plan var, at de skulle vende hjem med den største fangst i årtier: udover 850 vågehvaler og 50 finhvaler havde flåden planer om at harpunere så mange som 50 pukkelhvaler - for første gang siden fangst af den truede art blev forbudt i 1963.
Indtil videre har aktivisternes skibe dog ikke været i stand til at bremse den japanske fangst. Konflikten kulminerede i forrige uge, da to aktivister fra Sea Shepherd blev holdt om bord på et af de japanske harpunskibe i to dage, efter det var lykkedes dem at klatre om bord.
Den japanske side sagde, at aktivisterne havde kastet syrebomber mod deres skibe og forsøgt at ødelægge deres propeller med reb.
Konfrontationen har truet med at belaste Japans forhold til specielt Australien. Regeringen i Canberra har lagt op til en retssag mod Japan for at forbryde sig mod forbuddet mod kommerciel hvalfangst.
Premierminister Kevin Rudd lader dog allerede til at være kommet frem til sin egen dom: 
"Dette er ikke videnskabelig hvalfangst - det er kommerciel hvalfangst."


