Kina holder nøglen til stabilitet i verdensøkonomien



  af Kåre Pedersen 
Kina anno 2009 minder om USA anno 1929. Op gennem 1920'erne gennemgik USA et sandt produktivitetsboom, hvor den amerikanske industri pumpede varer ud som aldrig før. Langt flere varer end amerikanerne selv kunne aftage, og eksporten skød derfor i vejret. Millioner af arbejdere fra landet strømmede ind til de amerikanske storbyer, hvor fabrikkerne aldrig havde set bedre tider og den økonomiske fest syntes uden ende. I den periode voksede det amerikanske handelsoverskud - ifølge professor i økonomi på Peking University, Michael Pettis - til et niveau svarende til 0,5 procent af verdens samlede BNP og landets valutareserve svulmede op til et niveau, der stadig aldrig er set større i historien. Den gigantiske amerikanske pengetank blev brugt til at låne penge ud til de mange handelspartnere, der på den måde dels løbende fik finansieret deres handelsunderskud dels fik mulighed for at udbygge deres underskud ved at købe flere amerikanske varer. 
Og sådan blev det ved, lige indtil verden mellem 1929 og 1931 blev ramt af en bankkrise og et sammenbrud på aktiemarkedet. Europas efterspørgsel faldt på ingen tid til ingenting, og den amerikanske økonomi stod pludselig i den krise, der udviklede sig til 1930'ernes depression.
Ny rolle til Kina
I de senere år er det billede vendt totalt på hovedet. USA er ikke længere den største kreditor, men nu den største debitor af alle i verden med et underskud på handelsbalancen svarende til 10 procent af landets BNP og en gæld på næsten 1000 milliarder dollar. 
Kina har omvendt overtaget rollen som verdens - og især USA's - pengetank, der igennem en årrække har finansieret både det accelererende amerikanske underskud og det stigende forbrug.
Som det var tilfældet med USA i 1920'erne har Kina haft mulighed for at spille rollen som global bank, fordi landets produktion af varer langt har overgået den indenlandske efterspørgsel, og derfor er den kinesiske eksport skudt i vejret og med den valutareserven.
Som det var tilfældet med USA i slutningen af 1920'erne skal Kina nu også forholde sig til en international økonomisk krise, der på én gang truer landets vækst, og samtidig tvinger landet til at tage sin egen rolle i den internationale økonomi op til overvejelse.
En væsentlig lære for Kina er, at landet bærer samme ansvar for krisen i den internationale økonomi, som USA gør. 
Det amerikanske overforbrug, der var med til at blæse landets boligboble op og skabe fundamentet for den globale finanskrise, havde ikke været muligt uden overproduktionen i Kina. Overproduktionen gav det store handelsoverskud, som Kina så igen brugte til at låne billigt ud. Det var den proces, der i årerne op til den nuværende krise skabte den markedsstridige situation, hvor renten faldt på trods af, at efterspørgslen på penge steg.
Adgangen til penge blev med andre ord lettere end markedet kunne bære. Et af resultaterne var de mange nye indpakkede og ompakkede lånetyper som banker og realkreditinstitutter løbende tilbød deres kunder. 
De lån der i første omgang blev kaldt kreative, men som nu er dybt problematiske, fordi de både var forudsætningen for boligboblerne verden over, og samtidig har spredt sig i den finansielle sektor som en ondsindet virus, der hele tiden viser nye sider af sig selv.
Det fratager ikke gældsatte lande som USA ansvaret for udviklingen. De kunne have bremset udviklingen med strammere regulering af deres finanssektorer og mere intelligent finanspolitik. Men det understreger, at der er en anden side af den gældsatte og ansvarsløse mønt. På den side befinder Kina sig med dybest set samme ansvar, fordi landet velvilligt har finansieret ubalancen for på den måde at holde liv sin egen økonomiske fest.
Keynes på kinesisk 
Den kinesiske overproduktion er måske nok modsætningen til det amerikanske overforbrug, men overproduktionen har også været forudsætningen for overforbruget. Det Kina nu forhåbentligt indstiller sig på er, at deres overproduktion ikke er til fordel for dem selv.
Uanset hvor magisk tocifrede landets vækstrate har været i de senere år. For ubalancer der bare får lov til at vokse, fører altid til kriser, der truer alle parter i det økonomiske system - også dem der sidder på pengetanken. Det så man i 1930'erne, og det ser man nu igen, hvor Kina på ingen tid er blevet ramt af opbremsning i væksten og millioner er blevet arbejdsløse.
Kina kan gå to veje i forhold til at reducere deres overproduktion. Enten ad den protektionistiske vej, hvor landet ligger told på udenlandske varer og dermed tvinger landets egne forbrugere til at købe kinesisk. Det forsøgte USA i 1930'erne med den berygtede Smoot-Hawley-lov, hvilket endte med at få en altødelæggende effekt på verdenshandlen, der de næste tre år faldt med 70 procent.
Bare en brøkdel af det vil den stærkt eksportafhængige kinesiske økonomi slet ikke kunne holde til, og derfor er der ingen vej uden om for Kina, der må tage en anden vej og - med den økonomiske kommentators Martin Wolfs ord - omstille sig til at blive en efterspørgselsdrevet økonomi. Midlet til det er god gammel keynesiansk ekspansiv finanspolitik og investeringer. Ikke investeringer i kinesisk industri men i udviklingen af den kinesiske forbruger.
knp@information

