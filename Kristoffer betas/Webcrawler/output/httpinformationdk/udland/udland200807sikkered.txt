Sikke en redelighed
UNESCO truer med at sætte Frankrig i offentlig gabestok, fordi de berømte uerstattelige hulemalerier i Lascaux-grotten er ved at blive ædt op af mug
De 17.000 år gamle hulemalerier i Lascaux-hulerne trues nu af mug.


 Er der noget værre end at få at vide, at man ikke kan passe ordentligt på sine ting? 
Og når de så oven i købet er næsten 17.000 år gamle og en del af verdens kulturarv, så er det ekstra pinligt, at man ikke er i stand til at beskytte dem for eftertiden.
Frankrig krymper sig da også efter UNESCO, FN's organisation for uddannelse, kultur, kommunikation og videnskab, nu truer med at sætte de berømte hulemalerier i Lascaux-grotten i det sydvestlige Frankrig på listen over verdensarv, der er truet.
Så meget større er skammen, fordi der kun er ét andet sted i Vesteuropa, der står på den liste: Dresdendalen i det østlige Tyskland, hvor der er planer om at bygge en bro tværs over Elben. 
Lascaux-grotten, der har fået tilnavnet "stenalderens sixtinske kapel", blev opdaget i 1940, da fire teenagedrenge var på udflugt med den lille terrier Robot, som pludselig forsvandt. Bogstaveligt talt fra jordens overflade, for da drengene hørte en svag piben, fandt de ud af, at den var faldet ned i en hule. Hundens ejermand blev firet ned i hulen, der var flere meter dyb. Da en lommelygte blev tændt, viste der sig de fineste værker. Kæmpemalerier af heste, bisonokser, stenbukke og hjorte. Flere optrådte i tegneserielignende sekvenser malet i farverne rødt, gult, sort og hvidt lavet af jord og mineraler. Drengene tog deres lærer med til hulen, som hurtigt kunne se, at der var tale om en ekstraordinær opdagelse. 
Forskere fra hele verden valfartede derefter til grotten, der består af flere "gallerier" adskilt af snævre passager. Alle dekorerede af Cro Magnon-manden og hans fæller i lyset af olielamper og ved hjælp af specialbyggede stilladser. I 1948 blev grotten åbnet for publikum, som valfartede til stedet. Det sled så meget på hulerne, at turistbesøg blev forbudt i 1963. Men de franske myndigheder blev ved med at tillade "specialbesøg" i grotterne, og i 2001 kom det første mug- og svampeangreb. Der blev installeret et ventilationssystem, men sidste år var den gal igen, og et halvt års indsats med antibiotika har ikke hjulpet. Tværtimod. Forskere siger, at mindst 50 procent af hulemalerierne nu er angrebet af sorte pletter. 
Kritikere beskylder franskmændene for at have opført sig Dupond og Dupont-agtigt i håndteringen af hulen. De har tilladt alt for mange besøgende, alt for stærkt lys, og det gamle ventilationssystem har ligefrem forbedret forholdene for svampene. Unesco kræver nu, at franskmændene lader en uafhængig ekspertgruppe få adgang til malerierne for at vurdere deres tilstand, og senest 1. februar skal organisationen have en rapport på sit bord om, hvordan hulemalerierne kan bevares. Er der ikke sket fremskridt til den tid, kommer Lascaux-grotten på den sorte liste.


