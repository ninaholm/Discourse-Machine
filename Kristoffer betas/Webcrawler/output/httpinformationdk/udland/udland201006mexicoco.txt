Mexico: 'COP15 var urealistisk'
Vi får måske ikke én altomfattende klima-aftale, men med tiden en række mindre aftaler og beslutninger, siger klima-ambassadør fra Mexico, der bliver vært for COP16 til december


 BONN - »Vi sigtede for højt i København,« sagde Mexicos klima-ambassadør Luis Alfonso de Alba, da han i går mødte pressen under de klimaforhandlinger, som frem til fredag finder sted i Bonn. Efter Bonn-mødet, der samler 4.500 delegerede fra 182 lande, er der kun en uges officiel forhandlingstid programsat, før verdens lande i december samles i Cancun, Mexico, til COP16 - FN-mødet, hvor landene skal forsøge at samle op, hvad COP15 i København tabte på gulvet.
»Vi opererede med usandsynlige scenarier i København. Vi arbejdede med dokumenter, der ikke var tilstrækkeligt modne. Vi var ikke særlig realistiske,« sagde  Alba, der også betegnede det som en afvigelse fra normal FN-praksis, at man i Bella Center forsøgte at lade en mindre gruppe statsledere udarbejde en klima-aftale på alle landes vegne.
»Mødet i Cancun skal ikke være et topmøde. Vi kan og skal ikke forvente en masse statsledere der,« understregede Alba.
Op til forhandlingsrunden i Bonn har mange centrale aktører nedtonet forventningerne. Ingen taler for alvor om en juridisk bindende klima-aftale fra COP16, og den afgående chef for FN's klimasekretariat, Yvo de Boer, sagde mandag, at »jeg kan ikke se, hvordan processen skulle levere tilstrækkelige reduktionsmål i løbet af de næste 10 år.«
Slutdato er urealistisk
Uden at nævne de Boer eller andre direkte sagde Luis Alfonso de Alba i går, at »det er ikke hjælpsomt for processen at nedtone forventningerne. Vi er nødt til at være ambitiøse. At være realist indebærer ikke, at man skal dæmpe forventningerne.«
Selv mener han, at fokus i FN-forhandlingerne skal ændres fra at handle om én altomfattende, juridisk forpligtende og global klima-aftale til at handle om en hel vifte af beslutninger og aftaler.
»Processen stopper ikke i Cancun. Den stopper heller ikke (i 2011 med COP17, red.) i Sydafrika. Det er en vedvarende proces, som det er svært at sætte en slutdato for. Vi får måske ikke en enkelt aftale. Vi får måske flere aftaler. Vi kunne få en aftale i løbet af ganske få uger, hvis der var politisk vilje,« sagde ambassadøren, der flere gange betonede, at Mexico forbereder COP16 i »et meget tæt samarbejde med formændene for arbejdsgrupperne«, der fungerer i den løbende FN-proces.
En af grundene til fiaskoen i København var, at mange lande følte, at Danmark spillede tæt sammen med USA og tilsidesatte FN-processens valgte koordinatorer af arbejdsgruppeforhandlingerne. Danmarks klima- og energiminister, Lykke Friis (V), kommer til Bonn i morgen for at deltage i afslutningen af denne forhandlingsrunde. Lykke Friis sagde i går til nyhedsbureauet Euractiv, at forhandlingsprocessen er på sporet igen: »En masse forhandlere og ministre har lidt af klima-depression efter København. Nu tror jeg, at vi har flyttet os fremad,« siger ministeren.


