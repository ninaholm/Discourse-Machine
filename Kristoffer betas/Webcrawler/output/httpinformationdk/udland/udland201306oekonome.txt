Økonomer: Merkel er ved at lade bankerne slippe
Den kommende europæiske bankunion ser ud til at hænge i en tynd tråd, efter at Tyskland har fået kolde fødder over for vigtige dele af planen. Uroen om euro-samarbejdet kan blusse op igen, frygter økonomer
’Vi risikerer at gentage fejlene op til finanskrisen,’ advarer lederen af den liberale gruppe i parlamentet, den tidligere belgiske premierminister Guy Verhofstadt, efter at modviljen mod indgå i en bankunion er blevet tydeligere rundt om i Europa. Her er det et ældre spansk ægtepar, der omfavner hinanden, efter at have erfaret, at det spanske parlament vil ændre reglerne for tvangsudsætte de mange, der ikke kan betale deres lån, af deres huse.


 
	I Europa er der en kvinde, som kan rydde op efter finanskrisen. Men hendes tøven i øjeblikket risikerer at forlænge Europas økonomiske krise og bremse saneringen af den udskældte bank- og finanssektor.

	Sådan lyder det fra førende europæiske økonomer før EU’s topmøde i næste uge, hvor man egentligt skulle tage det næste store skridt mod skabelsen af en europæisk bankunion, der effektivt skal hegne finanssektoren ind.

	»Vi har brug for tysk lederskab. Merkel kan presse det igennem,« siger den franske økonom Hélene Rey. »Løsningen på krisen er at opbygge en stærk europæisk bankunion. Med en fælles bankkontrol og en fælles mekanisme til at udrede banker i problemer. Det vil bryde den onde cirkel, hvor et kollaps i banksektoren risikerer, at bringe lande ud i en statsbankerot.«

	På trods af sin unge alder var den nu 43-årige Hélene Rey en af de få økonomer, som advarede om risikoen for den internationale finanskrise, før den indtraf i 2008.

	Men Hélene Reys forhåbninger om, at europæerne nu har lært lektien, ser ud til at blive gjort til skamme. For mistanken breder sig blandt de øvrige EU-lande om, at den tyske forbundskansler Angela Merkel åbenbart ikke er parat til at forankre Tyskland i en ambitiøs europæisk bankunion.

	Tværtimod har hun før næste uges EU-topmøde sørget for, at de næste afgørende spørgsmål – nemlig fælles regler for redning eller lukning af banker og en fælles mekanisme til at sætte ind mod kommende finanskriser – er blevet taget af dagsordenen.

	EU-Kommissionen havde ellers fået i opdrag at fremlægge sit forslag hertil på topmødet, men kommissionsformanden, José Manuel Barroso, har nu tilsyneladende opgivet tanken efter tysk pres og vil fremlægge forslagene senere.

	Blandt de øvrige EU-lande er der forståelse for, at Merkel er uvillig til på denne side af det tyske Forbundsdagsvalg i september at træffe afgørende beslutninger, der binder Tyskland til et tættere samarbejde om at redde kriseramte banker i andre EU-lande. Selv om det nye borgerlige euro-skeptiske parti, Alternative für Deutschland, kun står til to-tre procent af stemmerne i meningsmålingerne, kan det tage afgørende stemmer fra især Merkels liberale regeringspartner, FDP, der kæmper for sin politiske overlevelse. Merkel kan derfor ikke tillade sig at virke for euro-begejstret i øjeblikket.

	Men regeringen i Berlin har også gjort det klart, at den ikke vil acceptere det vigtigste element i EU-Kommissionens kommende forslag: Nemlig at der oprettes en fælles central EU-myndighed, som skal have beføjelser til at lukke banker i alle deltagende lande i bank-unionen.

	Efter et internt topmøde med den franske præsident François Hollande i sidste måned slog Merkel fast, at det stadig er på nationalt plan, at de afgørende beslutninger om redning eller lukning af banker skal tages. Frem for at oprette en central EU-myndighed på området skal det ske i en løsere koordination mellem de nationale bankmyndigheder, lød det fra Merkel og Hollande.

	Det er en afgørende svækkelse af den oprindelige idé om bankunionen, siger økonomer.

	»At have en central myndighed til at gribe ind og træffe beslutninger i bankkriser er afgørende, hvis euro-samarbejdet skal overleve,« mener Guntram Wolff, økonom ved Breugel-tænketanken.

	»Det hjælper ikke noget at have et fælles europæisk banktilsyn, hvis man ikke tager de næste skridt frem mod at skabe bankunionen.«

	Men hvis Tyskland siger ja til en fælles bankmyndighed, så følger det også automatisk med, at der skal oprettes en fælles europæisk bankgaranti gennem en fond eller en anden mekanisme.

	En sådan garanti vil betyde, at en euro placeret i en spansk eller italiensk bank er lige så sikker som en euro placeret i en tysk eller hollandsk. Men det kræver også, at euro-landene er parat til at garantere solidarisk med en stor pose penge. Og her slår regeringen i Berlin bak, efter at den tyske offentlighed har fået indtrykket af, at Tyskland stort set alene har samlet regningen op for euro-krisen.

	»Mange af de ’hårdt arbejdende’ nordlige lande i Europa ønsker ikke at låne flere penge til de ’dovne’ sydlige lande,« siger Hélene Rey.

	»Men de glemmer, at det var deres egne banker, som opførte sig uansvarligt ved at låne penge til Grækenland og Irland.«

	Allerede nu er forhandlingerne om bankunionen bagud i forhold til tidsplanen og risikerer ikke at være færdige inden valget til Europa-Parlamentet i maj 2014 og den derpå følgende udpegelse af en ny EU-kommission, hvilket kan forsinke vedtagelsen yderligere.

	»Europas ledere er faldet tilbage i selvtilfredshed, efter at euro-krisen er løjet af,« advarer lederen af den liberale gruppe i parlamentet, den tidligere belgiske premierminister Guy Verhofstadt.

	»Vi risikerer at gentage fejlene op til finanskrisen.«

	 

	 

