Eric Cantona opfordrer til oprør mod bankerne
Studerende og offentligt ansatte i hele Europa forbereder sig på en vinter med mange protester. De får nu råd af fodboldrebellen Eric Cantona


 PARIS - Eric Cantona var berømt for at være meget direkte, både på og uden for banen. I 1995 fik han ni måneders karantæne for et karatespark mod en fan, der råbte racistiske ukvemsord efter Manchester Uniteds stjerne, som netop var blevet udvist. Selv om Cantona sympatiserer med de franske demonstranter, opfordrer den pensionerede fodboldspiller til mere sofistikerede protester. I et interview, som er blevet et hit på nettjenesten Youtube og har affødt en ny politisk bevægelse, anbefaler helten fra Ken Loachs film Looking for Eric en organiseret tømning af bankernes kontantbeholdninger.
I et videointerview til avisen Presse Ocean i Nantes, blev Cantona først spurgt om sit arbejde for Fondation Abbé Pierre, der skaffer boliger til nødlidende. Men samtalen bevægede sig hurtigt videre til andre spørgsmål, bl.a. demonstrationer mod omfattende nedskæringer i Fran-krig og andre steder. Cantona betegnede de demonstranter, der går på gaden med skilte og bannere, som fortidslevn. De bør i stedet skabe en social og økonomisk revolution ved at hæve deres penge i banken, mener >den 46-årige tidligere fodboldstjerne.
Døende system
»Vi kan ikke være tilfredse med at se så meget elendighed omkring os. Hvis altså ikke man lever i en rumkapsel. Men hvad betyder det, når man går på gaden for at demonstrere? At man snyder sig selv. Det er i hvert fald ikke længere den rette måde at gøre det. Vi skal ikke bruge våben for at dræbe folk og starte en revolution. I dag er det meget nemt at starte en revolution. Hvad er systemet? Systemet er bygget på bankernes magt. Så det skal destrueres gennem bankerne,« siger Cantona og tilføjer: »Vi er nødt til at gå i banken. Der vil være tale om en reel revolution. Det er ikke svært. I stedet for at gå på gaden og demonstrere skal man blot gå i banken og hæve sine penge. Hvis mange mennesker hæver deres penge, kollapser systemet. Ingen våben, ingen blod og den slags.«
Cantonas opfordring rammer noget i tiden og har genereret øjeblikkelig respons. Næsten 40.000 mennesker har set klippet på Youtube, og den franske protestbevægelse StopBanque har iværksat en kampagne for en massiv og koordineret aktion i dag, hvor bankkunderne opfordres til at hæve deres penge. Mere end 14.000 mennesker har angiveligt tilsluttet sig initiativet. Initiativet får også stor opmærksomhed i Storbritannien.
De tre franske Facebook-brugere, som står i spidsen for kampagnen, opfordrer folk i hele Europa til fremprovokere et sammenbrud i banksektoren: »Det er os, der styrer bankerne, ikke omvendt,« skriver de. I en mere omfattende redegørelse på hjemmesiden bankrun-2010.com skriver initiativtagerne: »Vi forsøger ikke at ødelægge nogen bestemt, det er et korrupt, kriminelt og døende system, som vi har besluttet at gøre modstand mod med de tilgængelige midler, med beslutsomhed og på lovlig vis.«
Cantonas kufferter
Erklæringen er underskrevet af den 41-årige belgiske instruktør Geraldine Feuillien og af den 24-årige Yann Sarfati, en fransk skuespiller og instruktør. Sarfati siger, at han og hans venner blot ville videreformidle videoklip med Cantona, men blev involveret i en global bevægelse: »Vi blev overraskede over den interesse, videoen skabte. Det har spredt sig. Nu er der Facebook-initiativer i Italien, Rumænien, Bulgarien og sågar i Korea,« siger Sarfati og tilføjer: »Vi er ikke anarkister og heller ikke tilknyttet noget politisk parti eller nogen fagforening. Vi er ikke engang en organisation. Vi mente blot, at dette var en ny måde at protestere. Selv om han også laver reklamekampagner for L'Oréal, har Cantona denne revolutionære side. Han tjener mange penge, men har selvfølgelig også en social samvittighed. Jeg tror, han er oprigtig.«
Ifølge Valerie Ohannesian fra de franske bankers sammenslutning er opfordringen »dum i enhver forstand« og et frihedsbrev for tyve og hvidvaskere af penge: »Min første reaktion er at grine. Det er fuldstændig idiotisk. Et af hovedformålene med en bank er at passe godt på pengene. Denne opfordring vil skabe stor glæde blandt tyve, vil jeg mene,« siger Valerie Ohannesian. Hun tvivler også på, at det vil skade bankerne: »Hvis Cantona skal hæve alle sine penge, får han nok brug for en del kufferter.«
© Guardian & Information 2010
	Oversat af Mads Frese

