’USA går bankerot inden 10 år’
Den danske økonom Jørgen Ørstrøm Møller ser ingen tegn på amerikansk erkendelse af, at den aktuelle samfundsmodel ikke svarer til samfundets betalingsevne og -vilje. Derfor ender det galt – uanset om gældsloftet hæves endnu engang
Mange amerikanere har allerede mærket krisen – og det kan blive slemt igen. En gruppe medarbejdere fra firmaet WSR Sales rydder det værste rod og ragelse fra hjem, der er gået på tvangsauktion i Californien, inden husene skal sælges igen.


 
	Med en beslutning i Kongressen i USA om at hæve det amerikanske gældsloft vil man afværge en øjeblikkelig betalingsstandsning og dermed truslen om en umiddelbar global finanskrise. Men samtidig vil man have taget endnu et skridt mod det, der med usvigelig sikkerhed bliver en amerikansk statsbankerot inden for en 10-årig horisont.

	Det mener den danske økonom, tidligere departementschef og ambassadør Jørgen Ørstrøm Møller.

	»USA’s problem er, at man kører med en samfundsmodel, man ikke vil betale for,« siger Ørstrøm Møller, professor ved Singapore Management University og Copenhagen Business School samt forfatter til en lang række bøger om den globale økonomi, herunder den netop udsendte The Global Economy in Transition, Debt and Resource Scarcities.

	Hans skepsis over for de amerikanske beslutningstageres evne til at bringe orden i husholdningsregnskabet baserer sig både på de aktuelle tildragelser i Kongressen og på de historiske erfaringer.

	»For mig er både analysen og løsningen enkel. Siden 1961 har USA kun fem gange haft overskud på statsbudgettet. Siden 1981 har USA kun to gange haft overskud på betalingsbalancen. Hvis man simplificerer en lille smule, betyder det, at det politiske flertal i USA ønsker at opretholde en samfundsmodel, der koster omkring 25 pct. af nationalindkomsten, men ikke vil betale mere end 20 pct. for det. Det har man gjort i, jeg ved ikke hvor mange år, og det har man hidtil kunnet låne sig til. Nu nærmer man sig imidlertid et kritisk punkt for statsgældens størrelse i forhold til det amerikanske BNP,« siger Jørgen Ørstrøm Møller.

	I går aftes var den amerikanske forbundsstats gæld nået op på 16.964.054.000.000 dollar, det vil sige over grænsen på 16,7 billioner dollar, som det indtil nu gældende gældsloft definerer. Siden 1980 er den nationale gæld vokset og vokset både i absolutte tal og som andel af BNP – med et par gode år sidst i 1990’erne som eneste undtagelse. I samme periode har Kongressen rutinemæssigt hævet gældsloftet 39 gange.

	I dag udgør den totale nationale gæld i USA omkring 105 pct. af BNP. Fraregner man den del, som udgøres af gæld internt mellem forskellige dele af regeringen, er procentandelen 73 pct.

	»Det betyder, at rentebyrderne og afdragsforpligtelserne begynder at blive så store, at de tynger statsbudgettet. Og det problem kan kun løses på én måde: Ved en bred og langsigtet politisk aftale, en slags New Deal ligesom den, præsident Roosevelt sikrede i 1930’ernes kriseramte USA. En aftale, hvor man lægger en plan for at skære i statens udgiftsbudget over de næste 10-20 år, samtidig med at man øger finansieringen ved at sætte skatterne op. Via en sådan langsigtet, gradvis løsning skal der bygges bro mellem udgifter og indtægter. Det er den eneste måde at gøre det på, men det er der nul udsigt til, sker i USA,« mener Ørstrøm Møller.

	»Derfor kan man med meget stor sikkerhed sige, at USA styrer mod en økonomisk og social katastrofe, som i løbet af de næste 10 år vil føre til et kollaps, til bankerot. Man kan ikke sige præcist, hvordan det vil udspille sig, men det er helt sikkert, at der ud af dette kommer fortsat låntagning og stigende renteudgifter på statsbudgettet.«

	Himmelflugten

	Jørgen Ørstrøm Møller henholder sig til analyser som den seneste fra US Congressional Budget Office, der siger, at »forbundsregeringen i perioden 2009-2012 registrerede de største budgetunderskud i forhold til økonomiens størrelse siden 1946 med den nationale gælds himmelflugt som konsekvens.«

	Gældens størrelse som andel af BNP – de 73 pct. – »er højere end på noget tidspunkt i USA’s historie bortset fra en kort periode omkring Anden Verdenskrig og dobbelt så stor som procentandelen i 2007,« skriver budgetkontoret. Med gældende lovgivning vil både gældens og budgetunderskuddets andel af BNP falde en smule de kommende år, men »efter det vil voksende underskud ende med at skubbe gælden tilbage over det aktuelle høje niveau.«

	Om 25 år – måske før – vil gælden således ifølge kongreskontoret være nået op over 100 pct. af BNP som konsekvens af stigende renteudgifter på de statslige lån samt stigende udgifter på social- og sundhedsområdet. Budgetunderskuddet vil tilsvarende nå 6,5 pct. af BNP, »større end i noget år mellem 1947 og 2008,« hedder det i analysen.

	»Den nationale gæld vil vokse hurtigere end BNP, en kurs som i sidste ende ikke vil holde.«

	Trods rapporter som denne trænger situationens alvor ikke ind, mener Ørstrøm Møller.

	»Hvis du taler med amerikanere om gæld og underskud på statsfinanserne, er det, som om det ikke eksisterer. De forstår ordene, men ikke hvad det betyder for dem. Derfor bliver problemet større og større,« siger han.

	’Tipping point’

	Det er, når omverdenens tillid til USA’s kreditværdighed begynder at svigte, at det for alvor kan gå galt.

	»Kreditorerne og udlandet begynder jo at tænke, at der er et eller andet helt galt, og det kommer til udtryk i renten på de lån, den amerikanske stat må optage.

	For et år siden var renten på en 10-årig amerikansk statsobligation 1,3 pct. – nu er den 2,7 pct. og stigende. Man kan med sikkerhed sige, at om 10 år vil netto-renteudgifterne af den amerikanske statsgæld mindst være 3,4 pct. af BNP – det svarer til ca. 20 pct. af det føderale budget i dag. Hvor skal de penge komme fra,« spørger Ørstrøm Møller.

	Økonomer diskuterer ihærdigt, hvor smertegrænsen går, altså hvad der er det tipping point for gældens størrelse som andel af BNP, over hvilket markedets aktører begynder at afhænde deres amerikanske statsobligationer, renten stiger, og situationen løber løbsk. En gruppe økonomer har i en analyse for US Monetary Policy Forum peget på et tipping point på 80 pct. af BNP. Andre har andre bud, og omstændighederne er forskellige fra land til land.

	For fyrretyvende gang

	»Sund fornuft tilsiger, at der er et tipping point, hvor også amerikanere begynder at spørge: Hvad ender det her med? Og da det jo må ende med, at statens gæld skal betales – f.eks. ved at præsidenten indkræver højere skatter – begynder folk at spare. Og så går økonomien i stå, og USA kastes måske tilbage i recession.«Nogle vil mene, at der i lyset af analysen fra Kongressens budgetkontor er tid nok til at vende kursen og etablere en mere ansvarlig amerikansk politik. Men Ørstrøm Møller finder ikke grund til optimisme i den hidtidige politiske adfærd.

	»Begge lejre i Kongressen virker totalt virkelighedsfjerne. Der er ingen som helst udsigt til, at nogen af partierne endsige præsidenten ser i øjnene, at man kører med en samfundsmodel, som man ikke vil betale for. Før de tager stilling til det, er det ret ligegyldigt, hvad de gør af krumspring.«

	»Dette er forfærdeligt for USA og resten af verden,« siger Jørgen Ørstrøm Møller.

	»USA’s kreditorer – heriblandt Kina – vil jo gerne hjælpe, men de kan ikke, når USA ikke vil gøre noget selv. Det er ikke resten af verden, der tvinger USA ud i denne situation. Det er USA, der insisterer på at køre sig selv ned.«

	Den danske iagttager, Jørgen Ørstrøm, regnede forud for aftenens forhandlinger med, at Kongressen skyder problemet foran sig ved for fyrretyvende gang siden 1960 at hæve gældsloftet for en kort periode på omkring tre måneder.

	»Og det er ikke nogen løsning. Men det betyder, at du kan genoptrykke dette interview til den tid.«

	 

