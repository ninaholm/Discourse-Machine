Syriens arabiske brødre trækker stikket ud
Flere af den syriske præsident Assads arabiske brødre har vendt ham ryggen. Ikke fordi de er blevet demokrater, men fordi de andre arabiske regimer frygter, at havne i samme situation som Syrien, siger eksperter
Saudi-Arabien var det vigtigste land, der trak sin ambassadør tilbage fra Syrien midt i Bassad-styrets blodige nedkæmpelse af protester — og blandt andet i nabolandet Kuwait forlangte nogle demonstranter også, at den syriske ambassadør skulle smides på porten. Men det er ikke forkromede idealistiske principper, der ligger bag Saudi-Arabien og andre arabiske landes drastiske aktion: Det er snarere behovet for at lægge luft mellem dem selv og den trængte diktator for at undgå selv at ende i samme situation.


 Saudi-Arabien, Bahrain, Kuwait, Qatar, Den Arabiske Liga, Golfens Samarbejdsråd og sunnimuslimernes øverste religiøse autoritet Al Azhar.
Alle har de den seneste uge vendt den syriske diktator, Bashar al-Assad, ryggen.
Med Saudi-Arabien i spidsen har tre golflande afbrudt deres diplomatiske forbindelser med styret i Damaskus, og fra såvel al-Azhar Universitet i Egyptens hovedstad som fra de to store regionale samarbejdsorganisationer hagler kritikken ned over præsident Assad og hans nådesløse overgreb på de syriske demonstranter.
De arabiske landes beslutning om trække stikket til styret i Damaskus er helt uden fortilfælde. Hverken Tunesien, Egypten, Libyen eller Yemen blev udsat for samme behandling, da deres diktatorer satte myndighederne ind mod reformdemonstranterne tidligere på året.
Hykleri
Mellemøstrådgiver Muayyad Mehyar fra Institut for Menneskerettigheder bekræfter, at det er højst usædvanligt, at de arabiske lande og samarbejdsorganisationer på denne måde blander sig i de interne forhold i et arabisk broderland.
»De arabiske landes kritik er det rene hykleri. Saudi-Arabien og de andre golflande frygter, at deres egne befolkninger skal begynde at stille spørgsmål ved regimets legitimitet,« siger Muayayad Mehyar.
Også adjungeret professor Peder Mortensen fra Københavns Universitet Institut for Tværkulturelle og Regionale Studier mener, at de arabiske landes kritik af Assad-regimet skyldes indenrigspolitiske hensyn.
»Saudiaraberne er bange for at blive Det Arabiske Forårs næste offer,« siger Peder Mortensen, der er tidligere leder af det danske Institut for Kultur og Videnskab i Damaskus.
Han understreger, at ingen af de arabiske lande kritiserer Assad-regimet, fordi de pludselig er blevet reformvenlige eller demokratisksindede.
Det diplomatiske pres på Syriens regering vokser i øjeblikket dag for dag. Men spørgsmålet er, om det efterhånden massive diplomatiske pres på regeringen i Damaskus virker.
Peder Mortensen er ikke optimist.
»Hverken diplomatisk pres eller sanktioner virker mod et diktatur som det syriske. Tværtimod. Jo større pres, jo tættere rykker styret sammen,« siger han og henviser til de dårlige erfaringer med sanktioner mod bl.a. Iran og Libyen.
Muayyad Mehyar mener heller ikke, at de arabiske landes pres vil påvirke styret i Damaskus.
»Selv om Assad skulle lade sig påvirke af det diplomatiske pres, er der ingen vej tilbage for det syriske regime,« siger han. »Den syriske befolkning ikke parat til at vente på reformer og frie valg. De har for længst mistet troen på regeringens løfter,« mener han.
Et af hovedproblemerne er, ifølge de to Mellemøsteksperter, at præsident Bashar al-Assad ikke er den reelle magthaver i Damaskus.
»Præsident Assad vil formentlig gerne reformere systemet, men han har ikke magt, som han har agt. Det er stadig den gamle kerne af generaler, som han har arvet fra sin fars regimer, som reelt styrer landet, og de har ikke forstået, at verden har ændret sig,« siger Peder Mortensen.
Kup eller invasion
Han ser derfor kun to muligheder for at afslutte volden.
»Man kan enten håbe på et internt opgør fra reformorienterede kræfter inden for hæren, eller på at Tyrkiet invaderer og sætter en stopper for regimet,« siger han.
De to eksperter understreger, at situationen i Syrien er specielt vanskelig, fordi der ikke er nogen opposition, som står klar til at overtage efter Assad.
De befinder sig i dag enten i fængsel i eller i eksil og har ikke haft mulighed for at organisere sig. Et væbnet oprør som det i Libyen er oppositionen heller ikke i stand til at lancere, mener de.
Tyrkiet har advaret Syrien om, at landet betragter det syriske oprør som et internt tyrkisk anliggende. Det fortolkes af mange iagttagere som en trussel om, at Tyrkiet er villig til at invadere Syrien.
»Der ingen tvivl om, at tyrkerne har de militære midler, der skal til for gøre det,« siger Peder Mortensen. »Men om Tyrkiet vil gå så langt, er svært at vurdere i øjeblikket.«

