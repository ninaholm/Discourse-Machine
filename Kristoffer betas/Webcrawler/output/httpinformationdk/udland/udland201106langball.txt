Langballe bør ikke regne med tysk støtte
Dansk Folkepartis Jesper Langballe mener at have den tyske befolknings opbakning til den omstridte aftale om grænsekontrol. Det er der imidlertid ikke noget, der tyder på, siger tysk ekspert


 BERLIN - Dansk Folkepartis Jesper Langballe taler uden belæg, når han hævder, at den tyske befolkning i vid udstrækning har forståelse for den omstridte danske grænsepolitik.
I søndags offentliggjorde Berlingske et debatindlæg, hvori Langballe peger på en gabende kløft mellem den tyske befolkning og landets traditionelt proeuropæiske politiske elite, hvor han kalder Tyskalnd »en neurotisk nation, der bestandigt forfølges af sin fortids skygge. Og i sit desperate forsøg på at besværge nazifortiden bort, bruger Tyskland EU til at skabe det overnationale monster, der skal danne brandværn mod nationalismens ild,« og fortsætter: »De tyske avisers læserbrevsspalter er svømmet over af tilslutning til det danske initiativ. Selvfølgelig fordi almindelige tyskere véd, at den danske beslutning ikke er en fjendtlig handling mod dem. Og de drømmer om, at deres egne myndigheder ville holde røverbanderne ude«, lyder det fra Jesper Langballe i går i et debatindlæg i Berlingske uden dog at give konkrete eksempler.
Men bloggere, læserbrevsskribenter og online-læserkommentarer kan ikke aflæses som et udtryk for den tyske befolknings moralske opbakning til den danske grænseaftale, mener den tyske EU-ekspert Timm Beichelt fra Europa-Universitet Viadrina i Frankfurt an der Oder.
»Jeg har ikke bemærket nogen sympati i den offentlige mening i Tyskland,« siger Beichelt, der heller ikke kan genkende Langballes karakteristik af en folkelig forståelse for det danske ønske om skærpet toldkontrol ved den dansk-tyske grænse.
»Der hersker ganske vist en enighed blandt grupper af rasende borgere, de såkaldte 'Wutbürger' (vredesborgere, red.), som forudsætter, at den danske beslutning frem for alt handler om at holde fremmede og udlændinge ude af Danmark. Derfor ytrer de sig positivt om beslutningen.«
Følge dansk eksempel
I flere online-læserkommentarer på tyske avisers hjemmesider kan man for tiden læse støtte til den danske beslutning, der opfattes som et værn mod EU's indsnævring af medlemslandenes nationale suverænitet. Blandt andet skriver brugeren Gerhard på den konservative avis Die Welts hjemmeside, at »Danmark er på rette kurs, og andre europæiske lande vil følge efter«.
På avisen Handelsblatts hjemmeside skriver brugeren Rainer J.: »Grænsekontrol er meget vigtigt. Mange franskmænd af afrikansk afstamning, som befinder sig i Tyskland, bedriver narkohandel. Men visionen om Europa er åbenbart i sidste ende vigtigere end lov og ret, ansvar og frihed.«
En anden bruger på Die Welts hjemmeside ser ligeledes den danske grænseaftale som et vigtigt slag i kampen mod indvandring: »Det er ikke den borgerlige regering, som har forandret landet, men den ukontrollerede indvandring af integrationsresistente sociahjælpsmodtager. Merkel må acceptere aftalen, for der er intet alternativ. Godt, at danskerne vil gøre sig fri af denne omklamrende omfavnelse.«
Langballe tager imidlertid munden for fuld, hvis han regner den type af kommentarer for at være et udtryk for at være en støttetilkendegivelse til regeringens og DF's grænsepolitik: »Det er meget vanskeligt at sige, hvor repræsentativ denne type bloggere er for det tyske samfund. De fleste kommentarer i de tyske medier har tværtimod udvist bekymring over den danske beslutning og har kritiseret den som det forkerte symbol på det forkerte tidspunkt«, siger Timm Beichelt.
Dansk mistillid
Langballe er ikke alene om at skærpe fronterne i den dansk-tyske ordkrig. I et nyhedsbrev fra Dansk Folkeparti hævder Pia Kjærsgaard, at den tyske debatkultur er hæmmet på grund af landets nazifortid: »Tyskerne kæmper stadig med et alvorligt traume fra Anden Verdenskrig, som lammer store dele af den tyske debat  og som eksempelvis betyder, at der i Tyskland end ikke eksisterer et EU-skeptisk parti, selv om et sådant parti kunne opnå stor popularitet i en befolkning, der har fået nok af at hjælpe kriseramte lande som Grækenland.«
Heller ikke Kjærsgaards diagnose af et særligt tysk traume møder forståelse hos professor Tim Beichelt: »Verdenskrigen har traumatiseret alle europæiske samfund, og alligevel finder der højst forskellige udviklinger sted i dagens Europa. Det er snarere sådan, at Tyskland mere end de fleste europæiske lande har profiteret af den europæiske integrationsproces.«
På et ministermøde i torsdags i Bruxelles luftede Tysklands konservative indenrigsminister yderligere kritik af Danmarks enegang i EU.
»Vi kan ikke acceptere, at rejsefriheden med Schengen-aftalen underløbes på koldblodig og indirekte maner,« sagde Hans-Peter Friedrich.
Også den konservative avis Die Welt skildrer den danske aftale i kritiske vendinger: »Mistillid og kontrol har grebet et samfund, som engang var kendt for sin frigjorthed og gensidige tillid.«
Den danske grænsekontrol har udløst skarp kritik og hovedrysten fra Bruxelles til Berlin, der betragter den som anti-europæisk og isolationistisk.
Heller ikke Lene Espersens besøg hos den tyske udenrigsminister, Guido Westerwelle, har formået at dæmpe kritikken af aftalens politiske indhold som et brud med den forpligtende Schengenaftale, der udover Danmark omfatter 25 europæiske lande.



