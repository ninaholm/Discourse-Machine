Paven baner vej for hurtigere og lettere skilsmisse



 At få en ugyldighedserklæring er en lang proces, og man skal ikke vente længe i tvivlens mørke, siger paven.
Det rumler tilsyneladende i fundamentet under den katolske kirke med den aktivt regerende pave Frans, som forleden tillod præster at tilgive abort.
I går har paven taget et nyt historisk skridt med den største reform i århundreder af den vanskelige proces mod ophævelse af katolske ægteskaber.
Det skal være lettere, hurtigere og billigere at få kirkens ord for, at et ægteskab er ophævet efter en skilsmisse.
Den formelle ophævelse af ægteskabet gennem en ugyldighedserklæring udstedes på baggrund af en vurdering af flere forhold.
Blandt andet om det er indgået af egen fri vilje, og om der er mangel på lyst til få børn.
Pave Frans siger, at processen skal være hurtigere, så katolikker ikke skal vente så længe i tvivlens mørke.
Paven tillod for en uge siden, at alle præster tilgiver kvinder, der får abort, og som søger syndsforladelse i et helligt år.
Mange kvinder gennemlever en eksistentiel og moralsk krise, når de har afsluttet et svangerskab med abort, skriver kirkens leder i et brev.
Abort er i den romerskkatolske kirkes lære en så alvorlig synd, at det medfører udelukkelse fra kirken.
Paven proklamerede i marts et ekstraordinært helligt år, som skal vare fra 8. december i år til 20. november næste år.
Hellige år er sjældne begivenheder i den romerskkatolske kirke. Det seneste var i 2000.

