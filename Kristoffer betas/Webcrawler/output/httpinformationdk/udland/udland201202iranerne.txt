Iranerne går forvirrede til valg
Hvem har egentlig magten i Iran? Selv ikke iranerne kan svare på dette spørgsmål. I morgen skal de stemme ved parlamentsvalget
Studerende i byen Qom syd for Teheran lytter til  en af de mange kandidater ved Irans parlamentsvalg, der finder sted i morgen.


 Da jeg i oktober sidste år kørte en aftentur i Teherans nordligste kant, pegede chaufføren op i mørket mod en klippe.
»Deroppe har Khamenei sin private helikopterlandingsplads,« forklarede han og pegede så ned på en håndfuld velbevogtede bygninger neden for klippen:
»Og dér ligger hans hus. Mon ikke han har en flugtrute igennem bjerget klar til den dag, alt går galt?«
Noget har ændret sig i Iran: Den Øverste Leder Ayatollah Khamenei virker ikke længere urørlig.
Irans politiske landskab er et mafiøst spindelvæv af familieforhold, forretningsinteresser og opportunistiske alliancer. Magteliten har som regel formået at holde interne konflikter under overfladen. Men dette ændrede sig med det pinligt åbenlyse opgør mellem Khamenei og præsident Ahmadinejad, der for en kort stund sidste år skabte frygt for, at uenighederne kunne boble over i en decideret krig mellem regimets forskellige fløje. I dag, to uger før parlamentsvalget, skaber spændingerne nervøsitet og bekymring – både blandt politikerne og i den brede befolkning.
Under den blodige undertrykkelse af Den Grønne Bevægelse, der opstod i kølvandet på præsidentvalget i 2009, lod det til, at intet kunne skille Khamenei og Ahmadinejad. Men kort efter faldt præsidenten i unåde. Af frygt for Ahmadinejads tendens til at kritisere selv de allerhelligste vendte præsteskabet ham ryggen. Hans støtter anklages nu for korruption, trues med stævninger i parlamentet og beskyldes for alt fra at udøve heksekunst til at være frimurere.
»Lige efter valget (i 2009, red.) erklærede Khamenei, at Gud selv havde sikret Ahmadinejads sejr,« fortalte en ung teheraner mig.
»I dag kalder Khameneis støtter Ahmadinejad for moralsk fordærvet. Hvad skal vi tro på?«
Vi skal alle dø
Men der er andre torne i Lederens øje end den uregerlige præsident. En kendt journalist, der før var blandt Khameneis faste støtter, har siden oprøret i 2009 skrevet en række åbne breve og kritiseret Khamenei i et overraskende bramfrit sprog for at isolere og skade Iran. I et af brevene, der cirkulerer i Irans sociale medier, mindede journalisten Khamenei om, at vi alle skal dø før eller siden – selv ledere:
»Nogle dør som enlige hyrder. Andre som ærværdige fredsmagere. Og nogle, ligesom Saddam og Gaddaffi, dør æreløse og uværdige,« skrev journalisten.
Senest har en række tidligere højtstående officerer i Revolutionsgarden kritiseret Khamenei, hvilket også er hidtil uhørt. En af officererne skrev sågar i en statsejet avis, at alle diktatorer før eller siden vil blive væltet. Kritikken blev besvaret med en smædekampagne og en demonstration foran en af officerernes hjem; nogle af officererne måtte trække i land.
Ahmadinejad mønstrer nu sine ’tropper’ op til parlamentsvalget i morgen. I de seneste par måneder er hans kritik af Khamenei blevet tydeligere – dog uden navns nævnelse. Khamenei har til gengæld holdt Ahmadinejad personligt ansvarlig for den monetære krise, og igennem Revolutionsgardens efterretningstjeneste chikanerer han angiveligt præsidentens støtter.
Som modsvar har pro-Ahmadinejad-hjemmesider anklaget netop efterretnings-tjenesten for at tjene styrtende på både smugleri og tyveri fra statskassen. Ahmadinejad giver ikke op uden kamp: Han truer med nye ’afsløringer’ om regimets top.
Snart showtime
Khamenei har siden 1990’erne haft succes med at udkonkurrere rivaler, mindske parlamentets gennemslagskraft og samle magten i egne hænder. Men netop dette giver nu bagslag. Han er i stigende grad isoleret på toppen. Parlamentsvalget skaber nye bekymringer. For et år siden advarede en højtstående officer i Revolutionsgarden, at hvis ikke valget resulterer i noget, der er foreneligt med Gardens ’værdier’, så vil det resultere i blodbad. Nu er det snart showtime.
I sin tale ved fredagsbønnen for to uger siden bad Khamenei befolkningen om at stemme ved valget og politikerne om at lægge stridsøkserne. Fremmede magter, sagde Khamenei, »forsøger med tusind kneb at fremstille Iran som værende i krise«.
Kun ved at deltage i valget kan befolkningen knuse fjendens konspirationer. Men siden Khamenei begyndte at slå ned på reformbevægelsen i 1999, er flere og flere iranere blevet desillusionerede og politisk inaktive. I slutningen af 1990’erne deltog op imod 80 pct. af befolkningen i parlamentsvalgene. Ved det senete valg i 2008 deltog kun 52 pct.
De interne konflikter gør, at politikerne ikke længere ved, hvilken hest de skal satse på. Sammenlignet med fløjpolitikken under præsident Khatami minder iransk politik i dag mest af alt om et kaotisk cirkus, hvor alt foregår i hentydede beskyldninger og slørede trusler. Det er det, nogle kalder jang-e gorg-hâ, ’Ulvenes krig’.
Med mindre Khamenei formår at tvinge konflikterne tilbage bag lukkede døre, kan parlamentsvalget blive en grim affære. Det kan også potentielt give nyt liv til oppositionen – eller skabe en ny alliance mellem utilfredse officerer og Ahmadinejads opportunister.
Forældreløst land
Det eneste kort, Khamenei har tilbage på hånden, er frygten for fremmed intervention. Angsten for at Iran skal komme i samme situation som Irak og Afghanistan deles af både konservative og liberale, islamister og sekulære. I tilfælde af krig vil alle være tvunget til at støtte ham som nationens fader.
På min sidste dag i Teheran så jeg en større flok stimlet sammen på gaden omkring en slåskamp. Jeg spurgte en tilskuer, en ældre herre, hvad der foregik.
»Den ene mand er basiji, og den anden er detektiv i politiet,« svarede han med et skævt smil.
Basijierne er Khameneis stormtropper, der også fungerer som religiøst politi parallelt med det egentlige politi. Angiveligt havde en forbipasserende basiji revet en filmplakat ned fra en butiksgavl, fordi han anså plakaten for amoralsk. Butikken tilhørte imidlertid en ven af den civilklædte politimand, der var på besøg i butikken netop da. Politimanden ville ikke ville finde sig i basijiens opførsel, og det udviklede sig til håndgemæng.
I en absurd scene skiftedes de to til at slå ud efter hinanden og vifte deres politiskilte i luften for at signalere til tilskuerne, at de hver havde retten på deres side. Den ældre herre rystede på hovedet:
»Det her land har hverken fader eller moder længere; ingen ved, hvem de skal lytte til.«
Rasmus Christian Elling er adjunkt ved Institut for Tværkulturelle og Regionale Studier, Københavns Universitet

