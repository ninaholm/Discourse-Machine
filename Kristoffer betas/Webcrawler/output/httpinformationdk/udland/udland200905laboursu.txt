Labour suspenderer eksminister i britisk bilagsskandale
Det britiske regeringsparti Labour har suspenderet en tidligere landbrugsminister, som er involveret i en omfattende bilagsskandale. Oppositionsleders rådgiver er også gået af
Gordon Brown skød i går Labours valgkamp forud for et lokalvalg og EU-Parlamentsvalget i gang. Iagttagere vurderer, at den omsiggribende bilagsskandale vil få vælgerne til at blive hjemme eller stemme på højrepopulister.


 Storbritanniens premierminister, Gordon Brown, skar i går igennem i en omsiggribende sag om bilagsfusk blandt fremtrædende politikere og suspenderede en tidligere landbrugsminister fra regeringspartiet Labour.
Skandalen om politikernes forbrugsfest på skatteydernes regning er de seneste dage eksploderet med daglige afsløringer i britiske medier, og det konservative parlamentsmedlem Andrew MacKay, der var en af oppositionslederen David Camerons toprådgivere, trak sig onsdag som den første af de involverede i skandalen. 
De 646 britiske parlamentsmedlemmer har ret til at få tilskud til dobbelt husførelse. I fjor søgte parlamentsmedlemmerne, som har en årsløn på omkring 65.000 pund (ca. 540.000 kroner), om godtgørelser, som svarer til 144.000 pund (knap 1,2 millioner kroner) pr. næse. 
Ifølge BBC har flere end 20 parlamentsmedlemmer lovet at tilbagebetale deres omstridte tilskud, siden skandalen begyndte at rulle. Politikernes ødselhed vækker harme på et tidspunkt, hvor Storbritannien er ramt af en dyb recession, og tusinder mister deres arbejde.
Politikerlede
Onsdag røg den tidligere minister Morley så i unåde hos sit parti, fordi han ifølge avisen Daily Telegraph bad om at få 16.000 pund (ca. 132.745 kroner) tilbage for en kredit, hvor afdragene forlængst var betalt.
"Hvor det er nødvendigt med disciplinære tiltag, vil det øjeblikkelig blive gjort. Derfor har vi i dag suspenderet Elliot Morley fra Labour-partiets parlamentsgruppe - for de beskyldninger, der er fremsat mod ham, er alvorlige," sagde premierministeren, da han skød regeringspartiets kampagne forud for et lokalvalg og EU-parlamentsvalget 4. juni i gang. 
Ligesom Brown er oppositionslederen David Cameron kommet under hårdt pres for at rydde op i bilagsjunglen, og politiske iagttagere vurderer, at mange forargede vælgere vil vende de kommende valg ryggen eller i protest stemme på højrepopulister. 
Både Elliot Morley og Andrew MacKay har sagt undskyld for deres bilagsrod, men mener ikke at have gjort noget forkert.  


