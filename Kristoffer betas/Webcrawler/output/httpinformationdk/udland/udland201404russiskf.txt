’Russisk Facebook’ har tabt kampen mod politisk censur
Den russiske opposition slikker sårene efter Kremls markante offensiv mod flere uafhængige medier, inklusiv landets største sociale portal. Udviklingen kan meget vel skyldes konflikten i Ukraine
Mikhail Konev var med til at klistre en gravskrift op over VKontaktes bygning: ’VKontakte omkommet i kampen mod politisk censur’.


 
	I flere år har Pavel Durov kæmpet en næsten umulig kamp mod magthaverne i Kreml. Men sidste uge måtte den 29-årige russer give op, da han blev fyret som direktør for det populære russisksprogede sociale medie, VKontakte. Det betegnes ofte som Ruslands svar på Facebook, mens Pavel Durov bliver omtalt som Ruslands svar på Mark Zuckerberg.

	Ligesom Facebook-grundlæggeren har Durov udviklet sit online-medie hele vejen fra et enkeltmands hobbyprojekt til en milliardvirksomhed med over 250 millioner registrerede brugere – næsten dobbelt så mange som Ruslands befolkningstal.

	For det er ikke kun russiske borgere, der har taget VKontakte til sig. Det er også russere i udlandet og andre russisktalende, især i de tidligere sovjetiske republikker, der bruger VKontakte, der ligesom Facebook er fyldt med politiske grupper og initiativer.

	Derfor måtte Durov i sidste uge tage afsked med sit livsværk, da han nægtede at give efter for de russiske myndigheders krav om at lukke udvalgte oppositionsgruppers sider og give sikkerhedstjenesterne adgang til personlige oplysninger om bestemte brugere.

	Ifølge Durov begyndte den slags krav at komme i december 2011, da den russiske opposition brugte VKontakte til at organisere gigantiske demonstrationer mod styret. Durov sagde nej, ligesom han gjorde det to år senere, i december 2013, hvor sikkerhedstjenestens henvendelser drejede sig om grupper, som havde forbindelse til den ukrainske protestbevægelse i Kijev.

	På det tidspunkt var Durov dog allerede ved at miste kontrollen med VKontakte, der kan oversættes som ’I kontakt med hinanden’. Det startede med en uoverensstemmelse med Durovs gamle partner, som førte til, at partneren solgte sin andel i virksomheden. Dette og efterfølgende opkøb resulterede i, at investeringsgrupper med forbindelser til Alisjer Usmanov og Igor Setjin overtog ejerskabet af VKontakte.

	Usmanov er Ruslands rigeste mand, mens Setjin er formand for den statsejede oliegigant Rosneft samt Vladimir Putins nære medarbejder og personlige ven gennem mere end 20 år.

	»I dag overgår den fulde kontrol med VKontakte til Igor Setjin og Alisjer Usmanov. Med de russiske vilkår var noget i den stil formentlig uundgåeligt, men jeg er glad for, at vi har holdt ud i syv et halvt år,« skrev Pavel Durov den 21. april i en opdatering på sin VKontakte-profil. Opdateringen er blevet ‘liket’ over 270.000 gange og delt næsten 50.000 gange.

	Censuren kommer

	En af de mange VKontakte-brugere, der har lagt mærke til Durovs historiske statusopdatering, er 21-årige Mikhail Konev. Han er leder af oppositionspartiet RPR-Parnas’ ungdomsafdeling i Ruslands næststørste by, Sankt Petersborg, og står derfor ofte i spidsen for partiets aktioner på gadeniveau.

	Eftersom VKontakte ligeledes har hovedkontor i Sankt Petersborg, besluttede de unge aktivister at påklistre et par skilte på den flotte historiske bygning, som ligger der, hvor Gribojedov-kanalen krydser Nevskij Prospekt, byens hovedgade.

	»Vi afholdt en symbolsk begravelse af den VKontakte, som – takket være Pavel Durov – stod sammen med os og nægtede at udføre politisk censur. Vi skrev, at VKontakte eksisterede fra den 10. oktober 2006 til den 21. april 2014,« fortæller Mikhail Konev på en café blot et stenkast fra bygningen.

	»Vi gjorde det for at skabe opmærksomhed om Durovs fyring og især for at skabe opmærksomhed om, hvorfor han er blevet fyret. Mange mennesker har måske hørt om det, men har ikke forstået, at det skyldes forsøg på politisk censur,« forklarer den unge politiker, der har mørkt hår, lange bakkenbarter, kort skæg, markante øjenbryn og beslutsomme lyseblå øjne. Han er veltalende, moderne klædt og ligner det, han er – en liberal russisk ungdomsaktivist.

	Og så er han ikke i tvivl om, at Durovs afskedigelse får konsekvenser for såvel VKontaktes brugere som det russiske samfund i det hele taget.

	»VKontakte bliver snart udsat for samme slags censur som mange andre mere traditionelle medier. Jeg er sikker på, at oppositionsgrupperne vil blive blokeret, at personlige oplysninger om oppositionsaktivisterne vil blive afleveret til FSB (den russiske sikkerhedstjeneste, red.), og måske får FSB også fat i vores private samtaler. De vil ikke kunne bruge den slags informationer i en eventuel retssag på grund af de russiske love, men de vil kende til vores planer,« siger Mikhail Konev.

– Men kan I ikke løse problemet ved at flytte jeres aktiviteter til for eksempel Facebook, der har samme interface som VKontakte?

	»Problemet er, at de fleste russere bruger VKontakte og ikke Facebook. Lige som de fleste oppositionsaktivister har jeg en konto på begge sites, for vi har hele tiden vidst, at Facebook er en mere beskyttet platform. Men vores vælgere og de fleste andre almindelige russere, som vi arbejder med, har kun en profil i VKontakte,« svarer Konev.

	Ukrainsk indflydelse

	For ham er Durovs fyring blot én i rækken af overgreb, der har ramt de frie russiske medier i 2014. Flere selskaber har således opsagt deres aftale med kabel-tv-kanalen Dozjd, som kæmper en sej overlevelseskamp, mens den uafhængige ledelse hos nyhedssitet Lenta.ru er blevet erstattet af folk, der er mere loyale mod Kreml, hvilket har fået mange af portalens journalister til at aflevere en kollektiv opsigelse.

	»Jeg er sikker på, at alle disse begivenheder hænger sammen, og at de har forbindelse til det, der er sket i Ukraine,« siger Mikhail Konev med henvisning til den blodige revolution i Kijev, som sendte den prorussiske præsident Janukovitj på flugt.

	Denne pointe er udbredt blandt de politiske iagttagere i Rusland, der ofte også peger på, at opgøret med de frie medier samtidig kan ses som en foranstaltning i forbindelse med en mulig krig i Østukraine. For hvis det ender med, at russere og ukrainere for alvor begynder at dræbe hinanden, kan eventuelle kritiske reportager fra slagsmarken blive farlige for Putin.

	Lige nu er Ruslands præsident dog næsten urørlig, erkender Mikhail Konev. Langt de fleste russere støtter nemlig hans dramatiske, men stort set ublodige overtagelse af Krim, og Mikhail Konev er da også selv tilhænger af halvøens genforening med Rusland. Han argumenterer samtidig for, at Putin burde have prøvet at få Krim tilbage uden at involvere militæret.

	»Jeg mener, at Rusland skal forsvare sine geopolitiske interesser, men man kunne have gjort det uden at lade Krim blive en katalysator af en konfrontation mellem Rusland og resten af verden,« lyder det fra Konev, der trods sin unge alder allerede har betalt en høj pris for at være med i et oppositionsparti i Putins Rusland.

	Politisk karaktergivning

	Efter næste fire års jurastudier blev han smidt ud af det universitet, hvor han læste, fordi hans holdninger var »uforenelige« med den daglige gang på den statsejede institution.

	Mikhail Konev fortæller, at han var blevet indkaldt til et personligt møde med først dekanen og siden vicerektoren, der understregede, at han var nødt til at droppe sine oppositionsaktiviteter.

	»Jeg holdt fast i, at jeg ikke brød nogen lov, at mit mål var kampen mod korruptionen, og at jeg derfor ikke kunne se, hvorfor jeg ikke måtte være med i oppositions- eller protestbevægelser,« siger Mikhail Konev. Universitetsledelsen havde dog ikke de store problemer med at finde en løsning på deres problem.

	»I flere år har jeg stort set kun fået gode karakterer, men pludselig begyndte alle lærerne at give mig dumpekarakterer til eksamener – tydeligvis, fordi de havde fået at vide, at de skulle gøre sådan. Da en af lærerne dumpede mig, begyndte hun at græde og sagde: ’Undskyld, du bliver en fremragende jurist, men ikke ved vores universitet’,« fortæller Mikhail Konev.

	Hans parti arrangerede flere aktioner til støtte for ham, men det hjalp ikke – Konev blev bortvist.

	»De tog min ret til gratis uddannelse fra mig,« konstaterer den nu tidligere studerende, der arbejder som jurist i en privat virksomhed. Trods de personlige omkostninger og det i det hele taget stigende pres på oppositionen er han sikker på, at hans kamp for uafhængige domstole, uafhængige medier og frie valg har en fremtid.

	»Folk er bange for at gå til demonstrationer, fordi man har indført gigantiske bøder, men alligevel ser jeg, at unge mennesker kommer og hører om vores aktioner og siger: ’I gør det rigtige, man kan ikke leve videre på denne måde’. Og nu står jeg jo i spidsen for et oppositionspartis ungdomsafdeling, og jeg mener, at de unge er oppositionens grundlag.«

