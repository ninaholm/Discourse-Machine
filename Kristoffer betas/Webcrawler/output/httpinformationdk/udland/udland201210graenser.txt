Der er grænser for alt – selv sol og vind
Olien har været historisk unik med sin enestående energitæthed. Dens grønne afløsere er meget ’tyndere’ energikilder, som næppe kan bære en økonomi, der stedse udvider sig


 Kan vedvarende energi erstatte olie og anden fossil energi i en økonomi, der stadig vokser? De forskere, der kigger på energikildernes return of investment i energimæssig forstand, tvivler.
Det fysisk enestående ved olien er dens utrolige energitæthed. Dvs. mængden af brugbar energi pr. rumfangs- eller vægtenhed. Bortset fra de atomkerner, der spaltes eller smelter sammen ved henholdsvis nuklear fission og fusion, finder man ikke noget med så koncentreret energiindhold. Det er selve oliens historiske mirakel og baggrunden for den voldsomme vækst i industrialiseringens første fase. Sol, vind og biomasse er alle meget ’tyndere’ energikilder. Biomasse i form af tørt brænde har f.eks. en energitæthed på kun 40 pct. af oliens. Der skal derfor 2,5 kilo træ til at give samme energiudbytte ved forbrænding som et kilo olie.
Sol og vind er ikke ’lagerressourcer’, men ’strømmende energikilder’ og kan ikke opgøres på samme måde, men regner man f.eks. på, hvor store arealer, der alt inklusive skal beslaglægges for at præstere en elproduktionskapacitet på én kilowatt via solceller, vindmøller, biomasse, gas- og kulfyrede kraftværker, så når man ifølge professor Vaclav Smil, University of Manitoba, frem til, at sol kræver 25-200 gange så megen plads som de fossile kilder, mens vind kræver ca. otte gange så meget som sol samt biomasse noget lignende.
Tallene diskuteres, men et faktum er det, at de vedvarende energikilder er langt mindre effektive end olie.
Katastrofe
Som med olien er der lavet beregninger over de vedvarende kilders energy return of investments, EROI.
»Det kan gøres ved at tage en vindmølles elkapacitet, gange med dens faktiske udnyttelsesgrad og gange med møllens levetid og så dividere dette mål for det samlede energiudbytte med det samlede energiforbrug ved møllens konstruktion og drift, sådan som det opgøres i en livscyklusanalyse,« forklarer David Murphy, State University of New York.
Han og kollegaen Charles Hall har samlet EROI-værdier for vedvarende energikilder og finder for vindmøller en værdi på 18 og for solceller på knap syv. Det er beskedent i forhold til ’gammeldags olie’, om end bedre end tjæresand og olieskifer.
Helt håbløst er det i USA dominerende biobrændstof – majsbaseret ethanol – der har en EROI-værdi på 0,8-1,6. Dvs. stort set intet energimæssigt overskud, alle nødvendige input taget i betragtning.
»Hvis vi foretog en fuldskala omstilling til dette biobrændstof i stedet for olie, så kan vi godt opgive enhver forestilling om økonomisk vækst – det vil være en fuldskala-katastrofe,« mener Murphy.
Forskernes konklusion er, at nok er der masser af energi i solen, vinden og vegetationen, men det er ’tynde’ energiressourcer, og det betydelige behov for areal, råmaterialer og energiinput sætter en grænse for, hvor omfattende en økonomi de kan bære oppe.
Som Charles Hall og Nathan Gagnon formulerer det i det videnskabelige tidsskrift Energies:
»Vore analyser her og andetsteds, som viser faldende EROI for de dominerende brændsler og lave EROI-værdier for de fleste alternativer, såvel som det seneste års mange økonomiske vanskeligheder kunne tyde på, at vi vitterlig er ved at nå ’grænsen for vækst’ og må justere vore perspektiver og økonomiske mål i overensstemmelse hermed.«
David Murphy siger det på denne måde:
»At opgive det hidtidige økonomiske vækstparadigme er afgørende, eftersom den kommende energi-omstilling – i modsætning til tidligere energiomstillinger i historien – sandsynligvis vil indebære en reduktion i den mængde energi, der er tilgængelig for samfundet.«

