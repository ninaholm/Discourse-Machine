Chuck Norris kender alt til Obamas hemmelige boks
Bang-bang-helten Chuck Norris og flere på højrefløjen har set lige igennem USA’s præsident


 Præsident Obama sidder højst sandsynligt i Det Hvide Hus og ryster i de pressede bukser, for ingen ringere end filmlærredets helt store actionhelt Chuck Norris har gennemskuet ham.
Og som alle ved, så vil Texas Rangeren ikke tage noget pis fra nogen, så han har rullet hele Obamas ulækre agenda ud på den konservative netside World Net Daily. Og det er ikke en sag for sarte sjæle. Præsidenten er i gang med den største sammensværgelse nogensinde:
Obama er nemlig ved at sælge USA til den muslimske verden, fængsle sine politiske modstandere i USA
– samtidig med at han løslader alle de farlige fanger fra Guantanamo.
»Er det mon et tilfælde, at Obama ofte går langt for at sympatisere med og advokere for muslimske synspunkter og mærkesager?« spørger Norris i sin gennemarbejdede argumentationssvada.
Tv-skærmens tough-guy støtter sig også op ad Glenn Beck, en højreorienteret vært fra Fox News, der heller ikke tror på »tilfældigheder«, når det kommer til Obama.  
En hemmelig boks
Og hvordan gør Obama dét, uden at nogen opdager ham? Såmænd med Interpol, eller »the global police force«, som Norris kalder det.
Anledningen, til at den berømte martial arts ekspert angriber fra en anden vinkel end normalt, er nemlig Obamas nye tiltag, der fritager Interpol fra amerikansk lov på flere områder. For eksempel skal Interpol ikke være underlagt loven om offentlighed i forvaltningen, fordi Interpol arbejder med ømtåleligt materiale. Norris mener, det vidner om, at Obama vil anholde sine »fjender«, som det passer ham.
Så er det såmænd lige meget, at Interpol ikke må anholde nogen på amerikansk jord, og at gruppen egentligt er en international organisation af politiagenturer, hvor formålet er at dele informationer.
Nej, grunden til at Obama undtog Interpol fra noget af den amerikanske lov, er »så han listigt, uden nogen opdager det, kan skabe en hemmelig boks på Interpols kontor i New York, hvor han kan skjule vigtige dokumenter omkring USA’s krig mod terror for befolkningen,« som det lyder fra Norris.
Mon ikke den sag giver inspiration til flere af de Chuck Norris-jokes, der hærger the world wide web.
sabd@information.dk

