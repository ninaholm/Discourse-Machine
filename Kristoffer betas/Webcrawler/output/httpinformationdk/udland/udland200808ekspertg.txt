Ekspert: Georgien mister Sydossetien
Ruslandsekspert forudser, at Rusland vil anerkende Sydossetien og Abkhasien som selvstændige stater i kølvandet på konflikten i Kaukasus


 Efter at Ruslands præsident, Dmitrij Medvedev, tirsdag beordrede de russiske styrker til at indstille militæroperationen i Georgien, samler opmærksomheden sig nu om de to georgiske udbryderrepublikkers fremtidige status.
 Det mener Ruslandseksperten Lars Poulsen Hansen, der forudser, at de russiske styrker "formentlig bliver stående i Sydossetien og Abkhasien, mens de russiske styrker "forhåbentlig" trækker sig ud af Georgien.
 - Hvis Rusland har haft et mål efter at være blevet provokeret af det georgiske militærangreb i Sydossetien natten til fredag, så er det formentlig at sætte sig på de to udbryderrepublikker, hvor størstedelen af indbyggerne er russiske statsborgere, siger Lars Poulsen Hansen til Ritzau.
 Hovedparten af indbyggerne i de to områder har løbende fået russisk statsborgerskab, siden de brød ud af Georgien for snart 16 år siden.
- Men det er ret bemærkelsesværdigt, at Rusland hidtil ikke har anerkendt de to republikker som selvstændige republikker. Man kunne godt have forestillet sig, at Rusland, efter at man lod Kosovo blive selvstændigt, ville have sagt, at så skal Abkhasien og Sydossetien også være selvstændige, siger Lars Poulsen Hansen, der tilføjer, at "vi så må se, om det bliver Ruslands næste skridt".
 - Jeg vil tro, at Rusland måske anerkender de to republikker, og så vil nogle af Ruslands allierede også anerkende dem. Men de er og bliver et problem, der skal løses, hvis Georgien vil være medlem af Nato og EU. Vi vil jo ikke have lande med, der ikke har styr på egne forhold, eller ikke har kontrol med eget territorium, siger Lars Poulsen Larsen.
Rusland annektere ikke Georgien
 Den tanke, at Rusland i stedet beslutter at annektere de to udbryderrepublikker, vil Lars Poulsen Hansen "helst ikke tænke". Han kan heller ikke forestille sig, at Rusland vil forsøge at annektere hele Georgien.
 - Den går simpelthen ikke. Rusland ved udmærket godt, at de skal have Vinter OL i Sosji i 2014, og Sosji ligger altså lige nordvest for Georgien og nordvest for Abkhasien. Så hvis Rusland laver for meget uro i Abkhasien efter det i Sydossetien, så kan Rusland godt kigge i vejviseren efter at få Vinter OL i 2014, siger Lars Poulsen Hansen.
 At konflikten mellem Georgien og Rusland er brudt ud netop nu, er blevet sat i forbindelse med OL i Kina. Men ifølge Lars Poulsen Hansen har konflikten ulmet længe.
 - Om det er OL, eller om udviklingen var kommet dertil, at Georgiens præsident, Mikhail Saakasjvili, mente, at det var på tide at gribe ind, ved jeg ikke. Men Saakasjvili kan meget vel have troet, at Vesten ville bakke op om ham. 
Vi støtter jo som regel de mindste, og USA's præsident George W. Bush har jo besøgt landet og holdt mægtige taler til støtte for Georgien. Samtidig er både Nato og EU interesseret i Georgien. 
Men når det kommer til stykket, så bryder vi i Vesten os jo ikke om at komme i krig med Rusland. Derfor svigter vennerne altså. Saakasjvili har måske haft en overdreven forestilling om sine alliancer med omverdenen, siger Lars Poulsen Larsen. 
 Han vurderer da også, at der må komme et politisk efterspil for Saakasjvili.
 - Politisk er Georgien ikke noget stabilt land og med en betydelig opposition. Man kan forestille sig, at der kommer præsidentvalg før tiden, og at han bliver nødt til at kaste håndklædet i ringen, eller måske må indse, at han ikke har folkets opbakning. Men lige nu står folket sammen mod den ydre fjende. Men der må komme et politisk efterspil, for georgierne må jo også kunne se, at Saakasjvili nok handlede overilet natten til fredag, siger Lars Poulsen Larsen.
Russisk interessesfære
 Når Ruslands interesser i det sydlige Kaukasus er så store, skyldes det, at det hørte ind under det tidligere Sovjetunionen. Og Rusland betragter stadig området som en del af dets interessesfære.
 - Rusland har et meget fint forhold til Armenien og et tåleligt forhold til Aserbajdsjan, men forholdet til Georgien er absolut ikke godt. 
Russerne er meget sure over, at USA har ydet så stor hjælp til Georgien ikke mindst på det militære område, og de er sure over, at man taler om georgisk medlemskab af Nato. De er heller ikke glade for, at EU har udvidet sit naboskabssamarbejde til de tre kaukasiske republikker, siger Lars Poulsen Hansen.
 Han tilføjer, at hele spillet om de store olie- og gasreserver ved det Kaspiske Hav og i Centralasien også spiller ind.
 - Rusland er ikke glad for olierørledningen fra Baku, Aserbajdsjan, via Tbilisi, Georgien, og til Ceyhan, Tyrkiet, fordi den går uden om Rusland, for så har russerne ikke magten og tjener heller ikke penge på at have olien i transit, siger Lars Poulsen Hansen.
