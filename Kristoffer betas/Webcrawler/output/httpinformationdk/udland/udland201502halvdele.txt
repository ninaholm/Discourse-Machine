Halvdelen af europæerne kræver EU-reformer – eller gør de?
Et respekteret meningsmålingsinstitut har målt på europæernes holdning til EU for en konservativ tænketank og konkluderer, at ’de, der ønsker EU-reformer, nu repræsenterer hovedsynspunktet’. Kritikere har svært ved at finde beviserne i tallene
Kun 23 pct. af de adspurgte europæere er tilfredse med EU i dets nuværende form, mens 39 pct. er decideret utilfredse.


 Den britiske premierminister David Camerons reformdagsorden i Europa har fået »et enormt løft«, skriver flere britiske medier på baggrund af en ny meningsmåling foretaget af instituttet ComRes for den konservative tænketank New Direction – The Foundation for European Reform.
Ifølge The Telegraph viser målingen, at »halvdelen af EU-vælgerne bakker op om David Camerons forsøg på at reformere Bruxelles«, mens International Business Times konkluderer, at »David Camerons EU-reformer får opbakning af halvdelen af blokkens vælgere«.
ComRes’ direktør, Andrew Hawkins, mener, at meningsmålingen viser, »at de, der ønsker EU-reformer, nu repræsenterer hovedsynspunktet«.
Målingen – hvor vælgere i ni EU-lande udspørges om deres holdning til unionen – viser nemlig, at et lille flertal på 51 procent ønsker enten »større kontrol med den fri bevægelighed inden for EU« (41 procent) eller afskaffelse af rettigheden (10 procent).
51 procent af de adspurgte mener desuden, at deres land burde betale mindre til EU, mod kun ni procent, som mener, at deres regering burde betale mere. Og generelt er kun 23 procent af de adspurgte »tilfredse« med EU i sin nuværende form, hvorimod 39 procent er »utilfredse«.
»Når folk bliver spurgt om, hvorvidt EU på en effektiv måde adresserer deres bekymringer, eller om de føler, at de personligt nyder gavn af EU, er svaret konsekvent ’nej’. Det er fair at sige, at folk ønsker forandringer, og med forandringer mener jeg reformer,« siger Geoffrey Van Orden, direktør for New Direction, der er affilieret med Alliancen af Europæiske Konservative og Reformister i Europa-Parlamentet, til Information.
Når han uddyber sin definition af »reformer«, er det, fordi ordet ikke fremgår af nogle af spørgsmålene i meningsmålingen, ligesom David Camerons navn eller ideer heller ikke forelægges de adspurgte.
Roderick Parkes, forsker ved det svenske Utrikespolitiska Institutet (UI), har derfor svært ved at drage samme konklusion – nemlig at målingen viser, at et flertal af europæerne bakker op om de britiske reformkrav.
»At spørge, om folk mener, at der skal være en eller anden begrænsning i den fri bevægelighed, er ikke det samme som en ’reformdagsorden’,« siger Parkes, som har gennemgået målingen for Information.
Han tilføjer, at Storbritannien »endnu ikke har sagt, hvilke reformer det ønsker sig«.
Paola Buonadonna, mediechef for den tværpolitiske kampagne British Influence, der arbejder på at udbrede et pro-europæisk budskab i Storbritannien, afviser også konklusionen.
»Det er et forsøg på at skabe et falsk billede af, at befolkningerne ønsker reformer imod deres lederes ønske. Det er simpelthen analfabetisk at konkludere det,« siger hun til Information og tilføjer, at »der er en masse meningsmålinger, som viser alt i verden og det modsatte af alt i verden«.
Positive svar
ComRes-målingen er da også i sig selv tvetydig. I flere af de stillede spørgsmål synes de adspurgtes holdning til EU nemlig at være langt mere positiv.
For eksempel svarer i alt 58 procent, at EU bør være enten »lige så involveret i mit lands anliggender, som det er nu« (33 procent) eller bør være »mere involveret« (25 procent). 43 procent mener, at EU bør være »mindre involveret«.
Adspurgt om fremtidens EU svarer 54 procent, at de ønsker enten at bevare »den nuværende model« (35 procent) eller gå videre og skabe et »Europas Forenede Stater« (19 procent). Sammenlagt 45 procent mener, at EU-samarbejdet bør reduceres til et handelssamarbejde (30 procent) eller helt afvikles (15 procent).
Van Orden – selv medlem af Europa-Parlamentet for de britiske konservative – afviser dog, at det kan fortolkes som pro-europæisk.
»Det er jeg uenig i. Jeg fortolker det som, at den brede befolkning ønsker at være med i en form for europæisk union, men at de er meget utilfredse med mange aspekter af det nuværende samarbejde, og at der er ting, de ønsker ændret,« siger han og tilføjer, at spørgsmålet om reduktion af samarbejdet til et handelssamarbejde var meget »negativt formuleret, hvilket lægger op til et negativt svar«.
Generel lede
Van Orden har utvivlsomt ret i, at meningsmålingen viser, at der særligt i de rigere EU-lande – Storbritannien, Tyskland, Frankrig og Danmark – er mindre entusiasme for EU og den fri bevægelighed end i lande som Spanien, Italien og særligt Polen. Men adspurgt om deres holdning til deres nationale regeringer eller lokalstyre er begejstringen ikke meget større.
Samlet mener 13 procent, at EU er effektiv i forhold til at adressere deres problemer – de tilsvarende tal for henholdsvis de nationale regeringer og lokalstyret er imidlertid kun 16 og 18 procent.
»Vi har et generelt problem med demokratiet og med politisk legitimitet. At skyde skylden på forskellige institutioner vil ikke hjælpe,« mener Roderick Parkes, der er brite og mener, at »EU i høj grad bliver gjort til syndebuk« i hans hjemland.
»Der foregår lige nu en indenrigspolitisk debat om behovet for at nationalisere magten igen. Men hvis du spørger folk, om de ønsker at nationalisere magten hos den nationale regering, så er det det sidste, de ønsker,« vurderer han.
Geoffrey Van Orden anerkender da også, at tallene afspejler en »generel utilfredshed med den såkaldte politiske klasse«.
»Folk mener ikke, at politikerne lytter til deres bekymringer, hvilket vi så reflekteret i europaparlamentsvalget (hvor populistiske yderpartier gik markant frem, red.) og som også afspejles i denne meningsmåling,« siger han.
Paola Buonadonna mener generelt, at hele udgangspunktet for debatten og meningsmålingen er forkert.
»Jeg er grundlæggende uenig i præmissen – nemlig at europæerne er uenige med deres ledere og enige med David Cameron,« siger hun og påpeger, at der faktisk længe har været bred enighed om reformer i EU.
En del af de kritikpunkter, David Cameron nævnte i sin såkaldte Bloomberg-tale i januar 2013, er nu en del af Juncker-kommissionens arbejdsprogram, påpeger hun. Bl.a. at EU kun skal koncentrere sig om det, de nationale regeringer ikke selv kan klare.
»Medierne og regeringen har sammen skabt et narrativ om, at det er alle andre imod os. Men det eneste tidspunkt, hvor de andre europæiske ledere reagerer negativt over for Cameron, er, når han laver et infernalsk retorisk spektakel – som regel for at håndtere partiet derhjemme,« siger hun og påpeger, at han »faktisk har haft ret stor succes med at fremme sin dagsorden« i EU.
»Men i stedet for at påpege succesen lader han, som om han er klemt i Europa. Det er et meget farligt spil at spille for at gøre 30 euroskeptiske parlamentarikere tilfredse,« mener hun.
Information kontaktede ComRes for en kommentar til meningsmålingen, men de vendte ikke tilbage inden deadline.

