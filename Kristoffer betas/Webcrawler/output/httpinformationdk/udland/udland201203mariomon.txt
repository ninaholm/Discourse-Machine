Er Mario Monti EU’s redningsmand?
Efter regeringsskiftet i november har Italien genvundet indflydelse i EU. Mario Montis reformiver imponerer EU-partnerne, men den tidligere kommissær kritiseres for ikke at turde udfordre præmisserne for Tysklands dominans
Italiens regeringsleder Mario Monti høster anerkendelse for sin reformiver, men kritikere mener, at han mangler en vision, hvad angår det europæiske samarbejde. Her er Monti fotograferet foran  et maleri i Roms Palazzo Chigi.


 ROM – Der er ingen mellemveje, når det gælder Italien.
For knap fire måneder siden beskrev Time Magazine landets daværende regeringsleder, Silvio Berlusconi, som »manden bag verdens farligste økonomi«.
Nu er den nye italienske ministerpræsident, Mario Monti, ifølge det amerikanske ugemagasin »Europas vigtigste mand«.
»Det gør lidt ondt, at Italien bliver betragtet som et land, der frem for selv at træffe de upopulære beslutninger, foretrækker at blive dem påtvunget, selv om de i realiteten er til fordel for fremtidige generationer,« skrev Monti i Corriere della Sera i august sidste år, da han stadig var en tidligere EU-kommissær med prestigiøse poster i elitære organisationer som Bilderberg-gruppen og Trilateral Commission.
I dag hedder det i en statusrapport efter den nye italienske regerings første 100 dage ved magten: »Regeringens mål er at bidrage stadig mere til EU’s politiske og økonomiske orientering« og »spille den rolle, som naturligt tilkommer et af unionens store grundlæggerlande og en af eurozonens store økonomier.«
Selv om navnlig EU-modstandere i både Italien og udlandet har sat spørgsmålstegn ved Monti-regeringens demokratiske legitimitet, er regeringen populær blandt italienerne. Som filosoffen Paolo Flores d’Arcais skriver i avisen Il Fatto Quotidiano:
»Det er en kendsgerning, at ’teknokraternes’ regering er populær, navnlig når den laver tiltag, som ingen partipolitisk regering, hverken højre- eller venstreorienteret, ville turde lave. (...) Det er en popularitet, som ikke bliver mindre, selv om tiltag i hobetal dumper i meningsmålingerne. Er borgerne i Italien da skizofrene? På ingen måde. Der er en sågar ret tydelig mening i galskaben: Regeringen er populær, fordi det er en regering uden partierne, og jo mere regeringen tilsyneladende ydmyger partierne og tvinger dem til at gøre knæfald, des mere vil dens popularitet stige.«
En genfødsel
Men Montis regering repræsenterer blot »privilegiernes verden i en ny metamorfose«, mener Flores d’Arcais, der beskriver regeringsskiftet som en overgang fra »statsundergravende populisme under Berlusconi« til »euroteknokratisk liberalisme«.
I et interview med finansnyhedssitet Bloomberg udtaler Monti, at hans regering vil »kickstarte et generationsskifte« og på den måde lægge fundamentet for »en samfundsmæssig og økonomisk genfødsel af Italien«.
Det usædvanlige ved den aktuelle situation er, at krisen har fået partierne til frivilligt at afstå fra at tage særlige hensyn til deres kernevælgere, påpeger ministerpræsidenten:
»De hjælper os til at hjælpe dem med at udnytte nye metoder til offentlig beslutningstagen. Det forstår den italienske befolkning.«
Besparelser for 20 mia.
Med et indgreb i december gennemførte Monti – som også er fungerende finansminister – budgetbesparelser for 20 mia. euro. En måned senere fremlagde regeringen en liberaliseringsplan for bl.a. energisektoren, detailhandelen, serviceerhverv og transportbranchen og en investeringsplan for produktionsapparatet på 10 mia. euro:
»Begrænset konkurrence, en utilstrækkelig infrastruktur og for meget bureaukrati« er ifølge Monti de faktorer, der »i årtier har hæmmet den økonomiske og samfundsmæssige vækst«.
Selv om en række af liberaliseringsforslagene er blevet kraftigt modificeret eller helt droppet som følge af protester fra bl.a. advokater, apotekere, taxachauffører og tankpassere, har intentionerne udløst anerkendende ord fra kreditvurderingsinstituttet Standard & Poor’s, der for få måneder siden lå i polemik med Berlusconi efter en nedgradering af Italien som følge af »svækkede udsigter til vækst«:
»Hvis vi ser på, hvad Italien har udrettet i løbet af få måneder, kan vi ikke være andet end overraskede,« udtaler Standard & Poor’s chef-økonom Jean-Michel Six.
Så selv om Italiens nationalbank og Den Internationale Valutafond forudser et fald i det italienske BNP på mellem 1,5 og 2,2 pct. i 2012, kan landet med verdens fjerdestørste statsgæld nu ifølge Standard & Poor’s betragtes som »et positivt eksempel«.
Uden utopi
På det europapolitiske område har Monti bakket Angela Merkels linje op. Finanspagten, som først blev til virkelighed efter magtskiftet i Italien, repræsenterer et skridt i retning af en økonomisk union, men uden en overnational regering:
»Vi får aldrig Europas Forenede Stater,« sagde Monti i januar til Die Welt.
De største økonomier i eurozonen, Tyskland og Frankrig, har konsekvent afvist indførelsen af fælleseuropæiske statsobligationer som en løsning på gældskrisen og dermed en udvikling i retning af en føderalstat. Monti bør kunne udfordre den fransk-tyske dominans i EU, mener flere italienske opinionsdannere.
»Montis mål er at få Italien tilbage i første række på Europas politiske scene og at skabe grundlag for yderligere suverænitetsafgivelser fra nationalstaterne til de europæiske institutioner,« vurderer Eugenio Scalfari, grundlægger af avisen La Repubblica.
Han tilføjer:
»Tyskland ønsker, at Europa forbliver en mellemting mellem en simpel frihandelszone og en rigtig stat (...) En mellemting betyder en fællesskabsstruktur, hvor de stærkeste landes regeringer dikterer lovene.«
Sammen med regeringslederne fra 10 andre EU-lande, deriblandt Spanien, Storbritannien, Holland, Finland og Sverige, har Monti for nylig opfordret EU-kommissionen til at tage en række tiltag som supplement til finanspagtens øgede budgetkontrol i medlemslandene. Tiltagene går f.eks. ud på at realisere fællesmarkedet i serviceerhvervene, den digitale økonomi, på energiområdet og i forskningssektoren.
Barbara Spinelli, politisk kommentator ved La Repubblica, kritiserer Monti for at optræde som en teknokrat uden utopi, mens EU har behov for institutionelle reformer.
»Ifølge Monti er utopien allerede realiseret ’takket været subsidiaritetsprincippet’,« skriver Spinelli med henvisning til det såkaldte nærhedsprincip i EU, som foreskriver, at beslutningerne skal træffes på det lavest mulige politiske niveau:
»Men princippet fungerer kun, hvis EU har suverænitet som en stat, ellers betyder det intet. Vi ville ikke have haft det ene ben i graven, hvis unionen fandtes.«

