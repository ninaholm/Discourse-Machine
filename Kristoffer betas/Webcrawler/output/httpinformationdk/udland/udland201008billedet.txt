Billedet af det sultne sorte barn har givet bagslag
Danske nødhjælpsorganisationer har været så gode til at fortælle  de negative historier om, hvor skidt det står til i udviklingslandene, at danskerne ikke længere tror, u-landsbistanden nytter. Det siger tidligere chef for UNICEF Christian Balslev Olesen, som mener, at NGO'er har forsømt at fortælle, at det går ret godt. Røde Kors og Folkekirkens Nødhjælp erkender problemet
Det er billeder som dette, nødhjælpsorganisationerne har for vane at bruge for at få danskerne til at gribe til lommerne. Men den strategi har givet bagslag: Danskerne tror ikke, hjælpen hjælper - men det gør den faktisk.


 I går startede en stor landsdækkende kampagne, som skal gøre danskerne opmærksomme på noget, de tilsyneladende ikke vidste i forvejen: At det går fremad med at udrydde global fattigdom.
En ny undersøgelse viser nemlig, at over 80 procent af danskerne tror, det er umuligt at udrydde fattigdom, og det til trods for, at flere af FN's såkaldte 2015-mål fra 1990 langt hen ad vejen ser ud til at blive nået, som den nyeste opgørelse fra FN viser.
Kampagen hedder 'Verdens bedste nyheder' og er blevet til i et samarbejde mellem DANIDA, FN og 70 danske bistandsorganisationer, som nu vil vise danskerne, at deres indsats gør en reel forskel.
Men det er bistandsorganisationernes egen skyld, at danskerne har mistet troen på u-landenes fremgang, mener tidligere chef for UNICEF i Somalia Christian  Balslev Olesen. De mange år med billeder af sultne børn med fluer i øjnene og den generelle tendens til at fortælle negative historier om u-landene har givet bagslag, mener han.
Negativt er bedst
I sin tid i Somalia oplevede  Christian Balslev Olesen, at udviklingen i landet gik fremad, til trods for at Somalia til stadighed fremstilles som et 'møgland' i Vesten, som han udtrykker det.
På flere områder er Somalia ligefrem det land i Østafrika, som har leveret de flotteste resultater i forhold til 2015-målene, forklarer Balslev Olesen. Eksempelvis er antallet af mæslinge-tilfælde faldet fra over 12.000 i 1990 til under 1.000 tilfælde i dag og også tuberkulose og malaria er på retur. På samme måde, ser det ud til, at Somalia vil være i stand til at nedbringe børnedødeligheden med to tredjedele inden for få år - og dermed nå 2015-målene i tide, forklarer Christian Balslev Olesen.
Den historie hører man bare ikke.
»Somalia er det klassiske eksempel på, at vi kun kan forstå landet, hvis det har negative overskrifter. Det er så overraskende resultater, at folk er tilbageholdende med at kommunikere det ud, fordi det næsten ikke er til at forstå,« siger Christian Balslev Olesen, som mener, at Somalia er et godt billede på, hvordan nødhjælpsorganisationerne og medierne vælger at portrættere udviklingslande for at få danskerne til lommerne.
»Vi har som nødhjælpsorganisationer sindsygt meget brug for støtten og pengene, og derfor er vi nødt til at holde fast i historien om, at børnene er lige ved at dø, hvis ikke vi får jeres penge,« siger han.
Men Christian Balslev Olesen mener, at den taktik har givet bagslag. Det negative billede, som organisationerne og medierne har været med til at tegne, har en del af skylden for, at danskere har mistet troen på, at bistanden nytter, mener han.
»Det er klart, man ikke griber til lommerne, hvis ikke man kan se, at der er behov for de penge, men jeg er helt overbevist om, at vi efterhånden er så langt ovre i den anden grøft, at vi har brug for at få fortalt den positive historie. At det faktisk nytter noget,« siger han.
Hvide helte
Ifølge Christian Balslev Olesen bidrager mediernes tendens til at tænke i forenklede historier til at skabe et unuanceret billede af udviklingslandene. Eksempelvis skyldes en stor del af den positive udvikling i Somalia, at 40 procent af befolkningen får økonomisk støtte fra familie bosat i udlandet, forklarer han. Men historien om, at somalierne selv bærer en del af ansvaret for landets udvikling, passer ikke ind mediebilledet,« mener Christian Balslev Olesen.
»Da jeg for et par år siden skulle levere informationer til Danmarksindsamlingen, var det dødfrustrerende at se efterspørgslen på historien om, at jeg som hvid læge skulle ud og ordne alting. Du ser stort set ikke fortællingen om, hvad somalierne selv leverer af hjælp. Den historie er næsten ikke til at få fortalt, for det skal helst være noget med en dansker, hvis folk skal forstå det,« siger Christian Balslev Olesen.
»Tanken er vel, at hvis vi skal sende penge, så vil vi også se, hvordan vi selv redder dem.«
Kursændring på vej
Både Folkekirkens Nødhjælp og Dansk Røde Kors genkender tendenen til at skubbe de negative historier frem for at vække danskernes interesse. Både hos sig selv og hos organisationerne generelt.
»Vores oplysningskampagner har jo som regel knyttet sig til fundraising - og derfor har det tit været billedet af de små udmagrede børn, der har fyldt meget, fordi vi mente, det kunne få folk til at ryste op. Men vi er selv ved at ændre kurs for at fortælle flere historier om, at det nytter,« siger mediechef for Folkekirkens Nødhjælp Lisbeth Engbo.
Kampagnen 'Verdens Bedste Nyheder' kører fra nu og frem til september, når Danmark har formandsskabet for FN-topmødet i New York, hvor der skal gøres foreløbig status over 2015-målene.


