Første tog mellem Nord- og Sydkorea



 Der var stor symbolik i luften, da et godstog i går morges kørte fra Syd- til Nordkorea og dermed krydsede den stærkt bevogtede grænse mellem de to lande. Det er første gang, siden Koreakrigen brød ud, at der kører tog mellem de to Korea'er. Godstoget kører til den nordkoreanske by Kaesong, hvor de to lande har etableret en fælles industrizone. Det skal senere på dagen køre tilbage til Sydkorea. Planen er, at godstoget dagligt skal køre på en strækning på blot 16,5 kilometer mellem de to lande. Det er uklart, hvorvidt der vil blive indsat passagertog fra Syd- til Nordkorea. 
ritzau/AP 

