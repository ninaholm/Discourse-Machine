Den tyrkiske hær bøssetester unge mænd
Den tyrkiske hær har en homo-test, der også bliver brugt til at sortere 'falske' bøsser fra. I Tyrkiet er det ikke tilladt at nægte militærtjeneste, da det anses som en 'gæld til nationen' - men påstået homoseksualitet kan være en vej ud
-Enhver tyrk er født soldat-. lyder et tyrkisk mundheld. Det er dog ikke alle mænd, den tyrkiske hær vil have gående i geled.


 Militærnægtelse ikke er tilladt i Tyrkiet, og hæren er nervøs for, at påstande om homoseksualitet bliver misbrugt for at undgå værnepligt. Derfor har militærlægerne udviklet et omfattende kontrolsystem, der skal 'teste' mænds seksualitet. 
For at passere som bøsse i hærens test - og dermed blive erklæret uegnet til tjeneste - skal man f.eks. have foretrukket sin søsters legetøj som barn, og have sin mor som yndlings-familiemedlem. Og så er det ikke nok, at have sex med andre mænd - man skal være den passive part i akten. 
En rigtig tyrker er soldat og en rigtig soldat er mand og dertil moralsk, ærefuld, selvsikker, modig og kampduelig. Og hvis man lever op til hærens forestillinger om maskulinitet i homo-testen, er det faktisk underordnet, hvilket køn man retter sit begær mod. Det vigtigste er, at ritualerne omkring mandligt samvær i hæren er renset for enhver form for femininitet. 
Det konkluderer sociologen Oyman Basaran, der skrev sit speciale fra Bogazi Universitet i Istanbul, om hvordan den tyrkiske hær producerer nationalidentitet ud fra en fast defineret opfattelse af maskulinitet og femininitet. 
Gæld til nationen
I 2006 skrev den tyrkiske avis Millyet om en ung mand, der havde erklæret sig homoseksuel i håb om at undgå militærtjeneste, men havde fået denne besked af militærlægen: 
"Jeg tror på dig. Men for os er homoseksualitet ikke problemet. Din homoseksualitet er ikke synlig, du opfører dig ikke feminint. Du behøver ikke sige, at du er homoseksuel, gå blot ud og gør din militære pligt som en rigtig mand."
Det var historier som denne, der gjorde Basaran interesseret i militærets forestillinger om homoseksualitet og 'hegemonisk maskulinitet'.
"I Tyrkiet bliver militærtjeneste anset for at være en nødvendig fase i en mands udvikling til en 'rigtig mand', som er klar til at forsvare, og dø for, sin nation," skriver Basaran i sit speciale og uddyber:
"Mænd/soldater overgiver retten til deres krop til den militære myndighed, og deres krop bliver militærets og nationens ejendom. Militærtjeneste opfattes som en 'gæld til nationen', som må betales for at blive accepteret som borger."
Disciplin er det mest centrale tema i hæren, og det er gennem disciplinering at hæren opnår kontrol over den maskuline krop, skriver Basaran:
"Der produceres adlydende kroppe, og bevægelser, gestik og andre kropslige udtryk bliver reguleret og kontrolleret."
Basaran mener, at militærets konstruktion af den moderne nationale mandlige identitet er centralt, hvis man vil forstå den moderne tyrkiske nationsopbygning.
Undskyld kære kone
"Militæret spiller en afgørende rolle i det sociale og politiske liv i Tyrkiet, og opretholder sin position som dominerende og paternalistisk magt gennem afvisningen af femininitet," skriver Basaran.
Som eksempel på forestillingen om maskulinitet, nævner Basaran, at hvis en mand viser en video, hvor han har sex med en anden mand som 'bevis' for sin homoseksualitet, bliver den seksuelle relation kun set som en trussel, hvis den værnepligtige er den passive part - "og dermed objekt for det falliske begær."
Soldaterne i den tyrkiske hær forventes at tøjle deres seksuelle begær, og derfor er også onani forbudt. Soldaternes opmærksomhed skal i stedet rettes mod "passende objekter" som f.eks. nationen eller våben, skriver Basaran, og en af hans interviewpersoner fortæller:
"Du ser på dit våben, som var det din kone. Hvis du taber dit våben, tvinger den overordnede dig til at samle det op og sige 'undskyld kære kone, jeg vil ikke gøre det igen foran delingen'."
'Femininitet' kapsles inde i kontrollerbare objekter, forklarer Basaran, og bandlyses fra alle sociale relationer i hæren. En kandidat til hæren bliver anset som en trussel for militærets kontrol over soldaternes begær, hvis han er eksplicit feminin - dvs. passiv, sårbar eller svag i sin opførsel eller sit udseende. 
Søsters legetøj og mor
Den undersøgelse, som selv-erklærede homoseksuelle mænd skal gennemgå, før hæren tager stilling til, om de er egnede eller uegnede til militærtjeneste, indbefatter psykologiske tests, som skal afsløre om en mand befinder sig i feltet 'normal' eller 'afvigende' på en skala mellem Maskulinitet og Femininitet. 
Spørgsmålene går f.eks. på, om personen ville foretrække at være gartner eller jæger, hvilket slags legetøj, personen foretrak som barn, eller hvem personens yndlings-familiemedlem var. De bøssede svar er: gartner, min søsters legetøj og min mor. 
Hvis ikke de psykologiske test viser tydelige tegn på de stereotype forestillinger om homoseksualitet, såsom barnlighed, følsomhed eller passivitet, afgør lægerne egnetheden ud fra den fysiske fremtræden. Nogle sessionskontorer underkaster erklærede bøsser tre års regelmæssig kontrol på et hospital for at vurdere, om homoseksualiteten 'går over'.
Testen kan også indeholde en inspektion af anus for at tjekke eventuelle 'deformiteter' som følge af at være den passive part i en homoseksuel sexakt. 
En militærlæge forklarer, hvad han tænker, når en erklæret homoseksuel ikke har skader i anus:
"Jeg tænker, 'prøver han at snyde mig?' Hvis en mand kan lide at penetrere, hvorfor gør han det så ikke bare med en kvinde? Så må jeg kigge efter personlige patologier."
Den tyrkiske soldat 
Basaran konkluderer i sit speciale, at "militærtjenesten er en transformerende oplevelse i mænds liv, der gør dem loyale over for hærens autoritet og staten som en betingelse for at få del i statsmagten."
Gennem detaljeret regulering af soldaternes kroppe i overensstemmelse med den ideale forestilling om soldaten, udrenser hæren 'upassende' opførsel, tale, aktivitet og relationer. Hærens ensretning af soldaterne er, ifølge Basaran, et centralt redskab til at opretholde den eksisterende kønsmæssige og politiske orden i nationen Tyrkiet. 
Det tyrkiske militær er anerkendt som den 'naturlige' repræsentant for tyrkisk national identitet, hvad der blandt andet afspejles i det populære tyrkiske mundheld:
"Enhver tyrk er født soldat."


