Energiagentur: Mere tjæresand og skiferolie på vej
Mens Nordamerika er på vej til energimæssig uafhængighed via de ukonventionelle – og kontroversielle – oliekilder, er olieproduktionen i OPEC for nedadgående, siger IEA og varsler skift i de globale balancer


 Produktionen af såkaldt ukonventionel olie – dvs. olie fra bl.a. de canadiske tjæresandsforekomster og de amerikanske skiferlag – vil bare vokse og vokse de kommende år.
»I Nordamerika ser vi fortsat en produktionsvækst uden fortilfælde og især i USA,« sagde direktøren for det Internationale Energiagentur (IEA), Maria van der Hoeven, ved offentliggørelsen i Paris i går af agenturets årlige Medium-Term Oil Market Report.
»Den ukonventionelle forsyningsrevolution, som har gentegnet oliens verdenskort, vil sandsynligvis sprede sig hinsides Nordamerika, før dette årti er gået,« hedder det i rapporten.
Man forudser således, at lande som Rusland, Argentina, Mexico og Australien, der alle har betydelige reserver af ukonventionel olie, vil lade sig inspirere af det nordamerikanske eventyr og selv investere i ny produktion.
»Det er svært at overvurdere, i hvilken grad det nordamerikanske forsynings-boom siden dets start konstant har overgået forventningerne,« bemærker IEA og oplyser, at USA og Canadas daglige olieproduktion i 2013 blev 3,21 mio. tønder pr. dag større, end man forudså tilbage i 2010.
For mindre end 10 år siden var USA verdens største importør af raffinerede olieprodukter med en hjemlig produktion, der bare faldt og faldt. I dag er USA verdens største producent – foran både Saudi-Arabien og Rusland – og inden årtiets udgang vil Nordamerika som helhed være blevet energimæssigt uafhængig af omverdenen og nettoeksportør af olie.
Reserver vokset
Forklaringen er den enkle, at den højere oliepris kombineret med mere avanceret teknologi har gjort det lønsomt og muligt for olieselskaberne at indlede en udnyttelse af de reserver af skiferolie og tjæresand, som tidligere slet ikke blev medregnet.
Både olien fra skifer og tjæresands-olien er vanskeligt tilgængelig og kræver store mængder energi, vand og kemikalier ved udvinding og er således på grund af miljø- og klimakonsekvenserne stærkt omstridt. Udsigten til indtjening som konsekvens af dagens høje verdensmarkedspriser på olie samt til større nordamerikansk forsyningssikkerhed har imidlertid fået alle de store olieselskaber til at investere i det, der nu er registreret som officielle oliereserver.
Ifølge BP’s netop udsendte statistiske årsoversigt over verdens energisektor er de amerikanske oliereserver således opskrevet med 46 pct. siden 1993 – trods forbruget i mellemtiden – mens de canadiske reserver er eksploderet med 340 pct. og i dag er verdens tredjestørste, fordi tjæresandsforekomsterne nu regnes med. Inden for de seneste 10 år er den faktiske olieproduktion i Canada vokset med over 30 pct., og som omtalt i gårsdagens Information er den første last af canadisk tjæresandsolie netop ankommet til Europa. Både Canada og olieindustrien lobbyer intenst for at bane vej for mere.
IEA-rapporten forudser, at den canadiske produktion af tjæresand vil vokse med 50 pct. mellem nu og 2019, mens USA’s produktion af olie fra skifer vil fordobles.
OPEC’s deroute
Parallelt med denne udvikling i Nordamerika oplever næsten alle OPEC-landene en ældning af deres felter, mange steder kombineret med sikkerhedspolitiske problemer, der forstyrrer produktion og investeringer. Det gælder helt aktuelt i Irak, som ellers ifølge IEA forventes at skulle levere tre femtedele af produktionsudvidelsen i OPEC frem til 2019.
Ifølge BP-statistikken faldt olieproduktionen i 2013 i OPEC-landene Iran, Libyen, Yemen, Kuwait, Nigeria, Venezuela samt Saudi-Arabien, resulterende i et fald i OPEC’s produktion på 1,8 pct.
Den kombinerede udvikling i Nordamerika og OPEC betyder, at de globale handelsmønstre og magtpositioner på oliemarkedet er under markant forandring.
»Mens verdens appetit på olie fortsætter med at vokse, forudses den internationale langdistancehandel med råolie at skrumpe, i takt med at producenter beholder mere og mere af deres råolie hjemme,« skriver IEA.
Agenturet forventer fortsat vækst i det globale olieforbrug i resten af dette årti, men at efterspørgslen derefter gradvist vil begynde at falde i takt med høje oliepriser, miljømæssig bekymring og omstilling til andre energikilder.

