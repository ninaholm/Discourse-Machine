Makedonsk politi bruger tåregas ved grænsen



 Hundredvis af migranter og flygtninge forsøgte i går at storme den makedonske grænse i frustration over den strenge grænsekontrol. Det har fået makedonsk politi til at bruge tåregas mod menneskemængderne, skriver Reuters. Ifølge et øjenvidne fra Reuters blev tåregassen taget i brug, efter at det var lykkedes flygtninge og migranter at rive en metalport ned ved grænsen.
Tåregassen blev også brugt mod flygtninge og migranter, der havde sat sig på togskinnerne i protest. Søndag havde cirka 6.500 mennesker ophobet sig ved grænsen til Makedonien i det nordlige Grækenland.
Makedonien lod kun 300 migranter og flygtninge passere grænsen dagen før, lørdag, og det har sat pres på en lejr i den græske by Idomeni ved grænsen, der har kapacitet til 1.500 mennesker. Ophobningen begyndte for alvor i sidste uge. Her nægtede Makedonien afghanere indrejse og krævede mere udførlig kontrol af syriske og irakiske dokumenter.
Det betød, at langt færre flygtninge og migranter fik lov til at krydse grænsen.
Situationen ser ud til at blive forværret, efter at EU-landene Slovenien og Kroatien lige som Serbien og Makedonien har meddelt, at de vil begrænse modtagelsen. Hver især vil landene kun modtage 580 flygtninge om dagen.
