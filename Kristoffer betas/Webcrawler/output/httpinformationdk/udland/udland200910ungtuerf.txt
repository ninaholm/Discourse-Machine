Ungt uerfarent demokrati giver Klaus frit spil
Tjekkiets præsident, Vaclav Klaus, trækker Europa rundt ved næsen ved at nægte at underskrive Lissabon-traktaten, og de tjekkiske parlamentarikere, som har godkendt traktaten, formår ikke at stoppe ham. Det tjekkiske demokrati er for ungt og uerfarent til at klare en mand af Klaus' kaliber
Tjekkiets EU-skeptiske præsident Vaclav Klaus anklages for at have for stort spillerum. Præsidenten har med adskillige krumspring forsøgt at komme uden om at underskrive Lissabon-traktaten. På billedet ses en tjekkisk demonstrant foran Pragh Slot efter Irlands ja til Lissabon-traktaten


 Europas stats- og regeringsledere er efterhånden mere end irriterede, og diplomater og jurister i Bruxelles er sendt på overarbejde for at finde en brugbar løsning.
Alt sammen på grund af én mand: Tjekkiets præsident Vaclav Klaus, der nægter at underskrive Lissabon-traktaten på trods af, at det tjekkiske parlament allerede godkendte den 6. maj i år.
I øjeblikket er den tjekkiske forfatningsdomstol for anden gang ved at undersøge om traktaten er i strid med landets forfatning efter en klage fra 17 senatorer, som alle er Klaus-støtter. Men selvom domstolen giver grønt lys for traktaten, er seneste udmelding fra Klaus nu, at han også vil have en undtagelse fra traktatens Charter om Grundlæggende Rettigheder, hvis han skal sætte pennen til papiret. Undtagelsen skal ifølge Klaus beskytte Tjekkiet mod krav fra de godt tre millioner sudetertyskere, der blev fordrevet fra Tjekkoslovakiet under anden verdenskrig med chartrets afsnit om ejendomsret i hånden kan kræve deres gamle ejendomme tilbage ved EF-domstolen.
Følsomt spørgsmål
Klaus' nye krav har for alvor fået den tjekkiske regering med ministerpræsident Jan Fischer i spidsen til at svede, for både tjekkerne og de tjekkiske politikere er overvejende pro EU og ønsker ikke at gøre sig så voldsomt upopulære i resten af Europa, som tilfældet er nu.
En meningsmåling foretaget for tjekkisk fjernsyn som blev offentliggjort torsdag viser da også, at 60 pct. af tjekkerne mener, at præsidenten skader Tjekkiet ved at nægte at skrive under og samme procentdel mener, at han straks skal underskrive Lissabon-traktaten, hvis forfatningsdomstolen siger god for den. Men i en anden meningsmåling offentliggjort fredag i avisen Lidove Noviny støtter 65 pct. af de adspurgte Klaus i hans krav om en undtagelse.
»Det virker jo lidt skizofrent, men viser, hvor udspekuleret Klaus er, for spørgsmålet om sudetertyskerne er meget følsomt her i Tjekkiet, og det splitter altid tjekkerne. Også politikerne,« siger den tjekkiske politolog Jiri Pehe, der er direktør for den tjekkiske afdeling af New York University og tidligere var politisk rådgiver for Vaclav Havel, da han var præsident.
Kynisk misbrug
Jiri Pehe kalder Klaus' brug af frygten for sudetertyskerne »et beregnende kynisk misbrug«.
»Det var noget han pludselig hev ud af ærmet uden at have diskuteret det med nogen eller nævnt det tidligere, så det viser, at det er hevet frem til lejligheden,« mener Jiri Pehe. Klaus havde nemlig brug for at splitte politikerne i parlamentet for at dæmme op for de kritiske røster, der begyndte at stille spørgsmålstegn ved legitimiteten ved hans modstand mod traktaten i og med, at parlamentet har godkendt den, og Klaus selv er valgt af parlamentet og ikke af folket.
»Tjekkiet har et parlamentarisk system, og ikke noget der ligner et præsidentielt system, så han skal gøre hvad parlamentet siger. Det svarer til, hvis dronningen nægtede at skrive en lov under herhjemme. Han kan muligvis gøre det rent juridisk, men demokratisk er det dybt problematisk at obstruere det, parlamentet har godkendt med et stort flertal,« siger Søren Riishøj, lektor på Syddansk Universitet med speciale i Central- og Østeuropa.
Kynisk tid
»Han har simpelthen for stort spillerum, og det udnytter han til det yderste,« siger Peter Bugge, lektor på Afdeling for Østeuropastudier på Aarhus Universitet. Han forsker i tjekkisk nationalisme og selvforståelse og mener, at tjekkernes fortid spiller ind, når det gælder politikernes manglende evne til at stække Klaus.
»Mange tjekkiske politikere er i dag omkring de 50 år og vokset op i de tyve år efter Sovjetunionen afbrød Dubceks reformproces i 1968. Og det var en ekstremt kynisk tid,« siger Peter Bugge og påpeger at 17 pct. af alle voksne i Tjekkoslovakiet under Sovjets besættelse var medlem af kommunistpartiet.
»Det var de kun ud fra devisen: jeg vil have privilegier og magt. Ingen troede på kommunismen som ideologi. Det var et korrupt kynisk samfund, og det har præget den generation, der i dag leverer politikere til alle mulige partier. Blandt andet derfor er den politiske kultur i Tjekkiet præget af korruption og manglende samarbejdsvilje,« siger Peter Bugge.
Svag regering
Den nuværende tjekkiske regering sidder med store problemer. Regeringen er kun en forretningsregering, der i foråret blev nedsat med landets rigsstatistiker Jan Fischer i spidsen, da den siddende regering fik et mistillidsvotum.
»Regeringen er låst og svag, fordi den ikke har et klart flertal, så ud fra devisen, at når musen er ude kan katten rigtigt dominere, så nyder den gamle hankat Klaus i den grad at han kan skeje ud,« siger Peter Bugge
Egentlig skulle der have været nyvalg nu her i oktober, men fordi en løsgænger i parlamentet har fået forfatningsdomstolens medhold i, at han har ret til at sidde hele perioden, som han er valgt til, kan valget ikke afholdes før til sommer næste år.
»Tjekkerne skrev deres forfatning i 1992-1993, da staten var helt ny, og de har simpelthen ikke fået den tænkt ordentligt igennem og forudset alle de problemer, der kunne opstå. Derfor har de heller ikke midlerne til at stoppe Klaus,« siger Peter Bugge.
To generationer
Jiri Pehe mener dog godt, at parlamentarikerne kunne stoppe Klaus og sige »nok er nok« ved at true med at hive ham for forfatningsdomstolen, men han siger, at politikerne i bund og grund ikke er klar til at anklage Klaus for at ignorere de demokratiske spilleregler, fordi de ikke selv respekterer demokratiet.
»Der er to dimensioner af demokrati: den institutionelle og den kulturelle. Institutionel set gik det meget hurtigt i Tjekkiet med at få tingene på plads, fordi vi gerne ville med i EU, så på papiret ser det rimeligt godt ud, men kulturelt kan det ikke gå så hurtigt,« siger Jiri Pehe.
»Den kulturelle dimension betyder, at man også virkelig respekterer de demokratiske spilleregler og den dimension er i høj grad afhængig af et stærkt civilsamfund, og det er ikke noget man skaber i løbet af få år. Det tager mindst et par generationer,« siger Jiri Pehe og refererer til Vaclav Havel, der i torsdags på en pressekonference sagde, at det bliver de tjekkiske børn, der skal fuldende revolutionen.
»Moses blev også med jøderne i ørkenen i to generationer. Det er den tid det tager at ændre en nation af slaver til en nation med selvtillid, der forstår at værdsætte og bruge sin frihed fornuftigt,« siger Jiri Pehe


