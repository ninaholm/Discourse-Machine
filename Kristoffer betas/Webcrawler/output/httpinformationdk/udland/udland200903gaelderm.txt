Gælder menneskerettighederne for kapitalister?
Den engelske regering vil indføre særlovgivning mod de kapitalister, der ikke vil betale deres bonusser tilbage. Det strider mod menneskerettighederne, mener en jurist
Den tidligere direktør af Bank of Scotland, Fred Goodwin, har fået et gyldent håndtryk. Men det vil den britiske regering ikke finde sig i, efter at han har stået for verdenshistoriens dårligste regnskab.


 LONDON - Man fik næsten helt ondt af Sir Fred Godwin. Den - meget - forhenværende bankdirektør havde tårer i øjnene. "Men jeg har tjent pengene ærligt," fremstammede han grådkvalt. Han kunne ikke forstå, hvorfor jagtsæsonen var gået ind på bankfolk der - i overensstemmelse med deres kontrakter - havde fået millioner bonusudbetalinger for at køre den britiske finanssektor i sænk.
I den forløbne uge viste et regnskab, at Godwins tidligere bank, The Royal Bank of Scotland, havde et underskud på 200 mia. kroner - det største underskud i kapitalismens historie. Men til trods for denne tvivlsomme præstation udi kunsten at drive en virksomhed fik Sir Fred et gyldent håndtryk på fire millioner pund og en livstidspension på 10.000 kroner per dag. Da Goodwin kun lige er fyldt 50, kan det blive til en del penge inden han drager til de evige finansmarker.
Men det vil regeringen ikke acceptere. Bankerne ejes nu primært af folket! 70 procent af aktierne i The Royal Bank of Scotland er ejet af skatteyderne. Og de kan ikke forstå, at deres skattepenge skal bruges på en forgyldt pensionsordning for uduelige bankdirektører.
"Vi har spurgt Sir Fred og andre om de ville betale pengene tilbage. Det ville de ikke. Så har vi andre metoder," sagde finansminister Alistair Darling. Han stemmeføring var lavmælt, da han udtalte den sidste del af sætningen. Sådan næsten som en fangevogter, der præsenterer sit offer for sit arsenal af torturinstrumenter. Hvis ikke fysisk tortur, står andre drastiske midler på programmet.
"Vi agter at gennemføre en lov, der navngiver de personer, som har modtaget for meget i bonuser. Og så skal de, med tilbagevirkende kraft betale de penge tilbage, som de grådigt har tilranet sig," sagde Labours tidligere vicestatsminister og sværvægtsbokser John Prescott i går til BBC. 
På kanten af loven
Men det er sandsynligvis en overtrædelse af menneskerettighederne, mener Mawena Gbedema, der er menneskerettighedsjurist på University College i London.
"Den Europæiske Menneskerettigheds Konvention siger, at man ikke må vedtage lovgivning med tilbagevirkende kraft. Det er samtidigt på kanten af loven at lave særlovgivning for individer," vurderer hun.
Men den slags juridiske og principielle banaliteter tager de ikke så tungt i justitsministeriet. Og selv de evigt aktive menneskerettighedsorganisationer Liberty og Justice, ønsker - for en sjælden gangs skyld - ikke at udtale sig. 
Bankfolkene har ikke gjort det let for sig selv, men skal man bryde Den Europæiske Menneskerettighed Konvention, når det gælder de rige? Har de rige ikke også rettigheder? Det mener de færreste i London.


