Palin bryder tavsheden
Sarah Palin svarer igen på kritikken efter lørdagens attentat i Arizona, der kostede seks mennesker livet og sårede det demokratiske kongresmedlem Gabrielle Giffords


 I kølvandet på lørdagens angreb på det demokratiske kongresmedlem Gabrielle Giffords kampagnekontor, er kritikken haglet ned over den såkaldte Tea Party bevægelse og dens frontkvinde Sarah Palin, som bl.a. er blevet beskyldt for at sprede »en hadets retorik.« 
I samme periode har Palin, der ellers ofte optræder i medierne, været usædvanligt tilbagetrukket. Men efter at have brugt de sidste dage på »at tænke begivenhederne igennem«, bryder Palin nu tavsheden i en video lagt på vimeo.com, hvor hun pure afviser kritikken.
»Det er på tide at vi indser, at samfundet ikke bærer ansvaret for enkelte individers vanvittige handlinger«, siger hun, og tilføjer:
»I efterspillet fra lørdagens tragiske begivenheder har meningsdannere og journalister promoveret netop den form for had, som de hævder at ville bekæmpe«. 
Gabrielle Giffords, der med nød og næppe overlevede angrebet, har tidligere tilkendegivet sin frygt for, at hun selv eller hendes medarbejdere kunne risikere at blive ofre for et politisk motiveret angreb.

