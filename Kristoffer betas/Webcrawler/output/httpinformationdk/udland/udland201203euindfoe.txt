EU vil indføre kvindekvoter
Der skal lovgivning til for at skabe ligestilling, mener EU-kommissær Viviane Reding, der har mistet tålmodigheden med mandsdominerede europæiske virksomhedsbestyrelser. Den danske regering er klar med et udspil til efteråret


 BERLIN – Det går stadig for langsomt med at få kvinder til tops i de europæiske virksomhedsbestyrelser. Derfor vil EU’s justitskommissær, Viviane Reding, nu arbejde målrettet på at indføre kvindekvoter på europæisk niveau. EU-kommissæren har iværksat en høringsrunde, der skal levere anvisninger til konkrete initiativer inden juni måned. Ifølge forlydender vil kommissæren indføre kvindekvoter på 30 procent inden for en overskuelig årrække.
»Hvor der findes lovfæstede regler, kan man også se fremskridt,« siger Viviane Reding, der tidligere har appelleret til de europæiske virksomheder om at gå frivillighedens vej, når det gælder om at øge antallet af kvindelige bestyrelsesmedlemmer. Resultaterne er imidlertid udeblevet.
»Desværre halter de fleste EU-lande stadig bagefter. Med den nuværende hastighed skal vi vente 40 år, før vi når et afbalanceret forhold på 40 procent kvinder,« siger kommissæren til den tyske avis Die Welt.
Kommissionens udspil kommer efter, at kun 24 virksomheder har givet tilsagn om at opfylde en kvote for 30 procent kvinder i deres bestyrelser i 2015 og 40 procent i 2020.
Sareen er positiv
I den danske regering hilser man EU-initiativet velkommen.
»Jeg synes, at det er rigtig positivt, at EU nu vil indsamle erfaringer fra eksperter og virksomheder. Det er også det, vi gør i Danmark lige nu,« siger ligesstillingsminister Manu Sareen (R) til Ritzau.
På trods af erklæringer i regeringsgrundlaget om at se nærmere på problemet med manglende kvinder i de danske virksomhedsbestyrelser, har der indtil videre hersket usikkerhed om den danske regerings syn på kvindekvoterne. Nu forlyder det imidlertid, at man vil være klar med en dansk model i løbet af efteråret. Hvordan modellen konkret vil se ud, er imidlertid et åbent spørgsmål, understreger Manu Sareen.
Ifølge ugebrevet Mandag Morgen, der har set på de foreløbige indkaldelser til generalforsamlinger hos Danmarks 20 største virksomheder, står det skidt til med andelen af kvinder i de danske bestyrelser.
Kun seks kvinder, alle udlændinge, står til at komme ind på de 85 ledige pladser i bestyrelserne hos 11 af Danmarks største virksomheder. Heraf har kun NovoNordisk, Vestas, Fl.Schmidt, Lundbeck og Carlsberg opstillet kvindelige kandidater. Ingen af de nævnte selskaber har i dag kvindelige bestyrelsesmedlemmer, men Carlsberg valgte for nylig at indføre en målsætning om at have mindst 40 procent kvinder i bestyrelsen inden 2015.
Indtil videre ønsker ligestillingsministeren ikke at lægge sig fast på en konkret dansk model.
»Kvoter er mange ting. I Norge har man indført 40 procent og alternativt tvangsopløsning. I den helt anden ende har man i Spanien indført sociale klausuler,« siger Manu Sareen.
»Så man kan ikke sort-hvidt sige, om man er for eller imod kvoter. Det, man kan sige, er, at kvoter virker. Det kan man se, længere er den bare ikke. Om man kan lide det eller ej.«
Ingen fan af kvoter
En af dem, der i udgangspunktet ikke bryder sig om kvoter, er EU-kommissæren selv.
»Jeg er ikke fan af kvoter, men jeg kan godt lide de resultater, som de skaber,« siger Viviane Reding til Die Welt og peger på Frankrig, der i 2011 indførte lovgivning for at øge antallet af kvindelige topchefer. Loven har øget andelen af franske kvinder i chefstolen fra 12 til 22 procent.
Siden 2010 er tallene for kvindelige topchefer i Europa øget med beskedne to procent, fra 12 til 14 procent. Ifølge nye tal fra OECD har europæiske bestyrelser en andel på 10 procent kvinder. Højest er antallet i Norge, der i 2006 indførte en kvindekvote på 40 procent. I Sverige, Frankrig, Finland og Slovakiet ligger tallene mellem 15 og 20 procent.

