'Forhåbentlig vil mikrolån nu ophøre som religion'
Han personificerede ideen om, at man kunne hjælpe folk ud af fattigdom ved at uddele små private lån, og gav derved et populært alternativ til den store, statsfinansierede udviklingsbistand. Men er Muhammad Yunus' fyring dødsstødet for mikrofinansieringen som udviklingsparadigme?
Ikonet Muhammad Yunus stod i spidsen for en institu°©tion, der har v©°ret kritiseret for lukkethed. °ØDet har jo til tider virket som en religion. Hvis Yunus°Ø afskedigelse kan s©°tte gang i en debat og ©ge gennemsigtigheden, s? vi faktisk kan f? at vide, hvad der virker og hvad der ikke g©r, hilser jeg det velkommen,°Ø mener Poul Buch-Hansen, der er mange?rig konsulent for Danida.


 Trods en del medieforlydender frem og tilbage i går, tyder alt på, at Grameen Banks grundlægger og mikrofinansieringens berømte ambassadør, Muhammad Yunus, der i 2006 blev hædret med Nobelprisen for sit arbejde for verdens fattigste, er blevet fyret som chef for sin bank som følge af en række anklager for skattefusk og kreativ bogføring, der bl.a. tidligere på året blev fremført i den danske journalist Tom Heinemanns film Fanget i mikrolån.
Spørgsmålet er, om mikrolånets selvudnævnte fader nu kan risikere at blive dens banemand. Om den populære filosofi om, at give små lån til de fattigste, og derved bruge kapitalismens værktøjskasse til fattigdomsbekæmpelse, nu også har fået alvorlige ridser i lakken.
Poul Buch-Hansen, der er mangeårig konsulent for Danida, og blandt andet har  arbejdet med banksektoren i Bangladesh, er ikke i tvivl om, at Yunus' deroute vil få betydning for, hvad han til tider har ment, var en for blind tro på mikrokreditters fortræffeligheder.
»Der har været en række dårlige historier gennem et stykke tid. At Yunus nu er blevet miskrediteret - med rette eller ej - giver et yderligere skub, ikke mindst til alle dem, der så det her som den helt store løsning på verdens fattigdomsproblemer,« siger Poul Buch-Hansen.
Han begræder ikke, hvis der bliver slået skår i begejstringen for mikrofinansiering som løsningen på alle verdens problemer.
»Det har jo til tider virket som en religion. Hvis Yunus' afskedigelse kan sætte gang i en debat og øge gennemsigtigheden, så vi faktisk kan få at vide, hvad der virker og hvad der ikke gør, hilser jeg det velkommen,« siger Poul Buch-Hansen.
Trist
Andreas Kuchler, der arbejder på en ph.d. om mikrofinans ved Syddansk Universitet, er enig.
»Jeg tror også, at Yunus' afgang har ret stor betydning. Han har en enorm stærk symbolsk betydning, så det kan nok ikke undgå at smitte af«.
Steen Folke, der i mange år har arbejdet som konsulent for Danida, særligt i Bangladesh og Indien, mener også, at Yunus' afgang vil få en effekt. Men i modsætning til sine kolleger frygter han, at  Yunus-sagen kan komme til at skade dem, der mindst af alt har brug for det: de fattigste.
»Yunus har aktivt propaganderet for, at hvis vi giver en lille klat penge til de fattigste og koncentrerer os om kvinderne, så kommer det familierne til gavn. I den forstand synes jeg, at sagen er trist,« siger Steen Folke.
Manglende viden
Han afviser slet ikke, at der er problemer knyttet til mikrofinans, og at fattige mennesker kan ende i en gældsfælde, hvis de f.eks. låner penge til et hus, der ikke kaster penge af sig igen, så renten kan betales. Eller en ko, der dør, før gælden er betalt. Og han er da også sikker på, at der eksisterer fuskere og udlånere, der opkræver ågerrenter fra folk: »Men vi må holde fast i, at der er meget godt i modellen. Måske er den en marginal forbedring, men selv lidt er meget for folk, der ingenting har.«
Der er således delte meninger om mikrokreditter, og derfor også om, hvor skadeligt Yunus-miseren er for verdens fattige. Men samstemmigt fra kenderne lyder, at ingen egentlig ved, hvad de snakker om, når de enten hylder eller kritiserer mikrolån. Der er nemlig indsamlet meget lidt konkret viden om mikrolåns effekter, og de store institutioner - herunder Grameen Bank - har holdt kortene tæt på kroppen.
»Vi bliver faktisk ikke informeret, og man kan kun vanskelig stille kritiske spørgsmål, fordi vi jo alle sammen kan være enige om, at det er godt at hjælpe verdens fattigste,« siger Poul Buch-Hansen.
Andreas Kuchler er i sin forskning stødt på samme problem: »Og der er mange dagsordner, og ligeså mange der har en interesse i, at miskreditere ideen - ikke blot de enkelte institutioner, men også dem, der har en ideologisk interesse i, at det skal se godt ud.«
At netop ikonet Yunus stod i spidsen for en af de institutioner, der har været særlig kritiseret for lukkethed, gør ikke sagen bedre, mener Andreas Kuchler: »Mange havde nok forventet lidt mere af en nobelpristager.«
Ideologisk kamp
For Mikrofinans handler om meget mere end udlån til en symaskine. Det blev - ikke mindst med Yunus' hjælp - et ideologisk opgør med den måde, man traditionelt bedrev udviklingsbistand på.
»Det slog igennem særlig i USA på et tidspunkt, hvor der var mange, der havde en ideologisk interesse i at vise, at man kunne hjælpe folk til selvhjælp med kapitalistiske hjælpemidler,« siger Andreas Kuchler, der også minder om, at det særligt var USA, der pressede på for at Nobels fredspris blev givet til Muhammad Yunus.
Steen Folke, der mener, at mikrofinans blot skal være et blandt mange værktøjer, er enig i, at filosofien blev for opreklameret: »Flere af de amerikanske institutioner tog jo imod tanken med kyshånd og talte for, at det var en mirakelkur mod fattigdom. Det passede godt ind i det mere generelle syn på, at privat adgang til kapital er det afgørende i menneskelivet, som præger mange af de amerikanske institutioner«.
Manden og myten
Når en hel ideologi står for at få ridser i lakken på grund af en enkelt mand, handler det også om, at Yunus har medvirket til at skabe myten om sig selv som mikrolånets opfinder. Andreas Kuchler minder om, at det langtfra er tilfældet.
»Det er en stærk overdrivelse, at Yunus har opfundet det. De her principper har eksisteret længe før Yunus på landet i udviklingslandene,« understreger han. Men at Yunus blev en vigtig ambassadør, er han enig i: » Så bliver problemet jo bare, at det får vidtrækkende konsekvenser, når han går ned. Han sagde jo selv til myndighederne i Bangladesh for et par uger siden, at de ikke kunne fyre ham, for så ville hele Grameen Bank bryde sammen. Det er store tanker at have om sig selv.«
Poul Buch-Hansen understreger, at han da har set mikrolån virke i praksis, og at han heller ingen problemer har med at tjene penge på de fattige, hvis det faktisk virker.
»Jeg har som konsulent jo levet af at hjælpe de fattige, og der er jo heller ingenting i vejen med, at en læge tjener penge på de syge,« siger Buch-Hansen og slutter:
»Om han er en svindler eller ej, så vil mikrolån nu forhåbentlig ophøre som religion, så vi kan vurdere effekterne sagligt og rationalt.«

