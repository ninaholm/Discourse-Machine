Sanders vejrer morgenluft
Efter en overraskende sejr over Hillary Clinton i industristaten Michigan i sidste uge har den progressive senator fået luft under vingerne og satser på at vinde i Ohio og Illinois. Hans vælgermøder i Florida i sidste uge antyder, at også den multietniske solstat står på spil i dagens fem primærvalg
Bernie Sanders har ikke opgivet håbet og tror på en ny overraskelse i tirsdagens fem primærvalg.


 Bernie Sanders’ kampagne kunne næppe have fundet en mere perfekt frivillig til at lede den demokratiske præsidentkandidats kontor i Miami end Erika Grohoski – datter af indvandrere fra Guatemala og mangeårig klimaaktivist.
Det er nemlig to emner, hvor senatoren fra Vermont er kendt for at have en skarpere politisk profil end Hillary Clinton.
»Jeg har et følelsesmæssigt engagement i spørgsmålet om indvandring, og for mig er klimaforandringer min generations vigtigste udfordring,« siger Erika Grohoski en stille eftermiddag i Sanders’ hovedkvarter på en afsidesliggende gade i det nordlige Miami.
I den lille bygning summer det af aktivitet og optimisme. Frivillige sidder og ringer demokratiske vælgere op i håbet om at vinde dem over på Sanders’ side. I Sanders-lejren ser man efter den overraskende sejr sidste tirsdag i industristaten Michigans primærvalg med et en chance for et comeback efter de nylige nederlag i alle USA’s sydstater.
»Vi tror, at bøtten vil vende, når vi sætter kursen mod industristaterne i Midtvesten og delstaterne ude på vestkysten,« siger Corbyn Trent.
Han er af Sanders-kampagnen blevet sendt til Miami for at koordinere bestræbelserne på at få de mange demokratiske vælgere i byen motiveret til at gå ud og stemme i dag.
