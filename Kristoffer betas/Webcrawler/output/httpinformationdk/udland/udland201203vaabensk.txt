Våbenskandale skaber svensk selvransagelse
Den svenske regering er hårdt ramt af afsløringen af en hidtil hemmeligholdt aftale om hjælpe Saudi-Arabien med at opføre en våbenfabrik. I et land, hvor våbenindustriens omsætning i det seneste tiår er blevet flerdoblet, knirker det i den svenske selvforståelse som et etisk og demokratifremmende land
Den svenske forsvarsminister, Sten Tolgfors, er kommet i alvorlige problemer  på grund af våbenaftalen  med Saudi-Arabien.


 Saab, Husqvarna og Bofors er svenske fabrikater, de fleste kender, men det er også navnene på nogle af broderlandets største våbenproducenter. Sverige er verdens tiendestørste våbeneksportør og den største, hvis man måler våbensalget pr. indbygger.
Alligevel er nyheden om, at den svenske regering har leveret knowhow og indtil for nylig skulle være med til at opføre en våbenfabrik i Saudi-Arabien, sprunget som en bombe under Fredrik Reinfeldts centrumhøjre-regering. Fabrikken, et anlæg til adskillige milliarder kroner med 35 planlagte bygninger til bearbejdelse af missiler, sprænghoveder og raketbrændstof, skulle egentlig være påbegyndt i 2007, men er blevet forsinket, og er en del af en handelsaftale med Saudi-Arabien, som i sig selv ikke er hemmelig, men hvor en stor del af kontroversen handler om, at det svenske engagement i diktaturstatens våbenprogram angiveligt er blevet skjult for offentligheden ved at placere de svensk-saudiske transaktioner i et dækselskab.
Igennem det selskab har den svenske statsinstitution, Totalforsvarets Forskningsanstalt, FOI, samarbejdet med saudierne om opførelsen af den kontroversielle fabrik, mens de svenske medier i øjeblikket er ved at oprulle, hvor mange politikere, der egentlig har været klar over samarbejdet.
De seneste oplysninger tyder på, at Reinfeldt selv har kendt til fabrikken, mens hans forsvarsminister, Sten Tolgfors, efter i første omgang at have benægtet ethvert kendskab, i torsdags måtte erkende, at han godt kendte til samarbejdet.
»Det er en lang række af ministerløgne, vi har set i de seneste dage. Når man hørte på forsvarsministeren, har det lydt, som om det, der er sket, ikke er sket, og at han i øvrigt intet har vidst om det. Det er krisehåndtering på niveau med en komedie af Tage Danielsson,« sagde Miljøpartiets talsmand, Gustav Fridolin, med en reference til instruktøren bag Eventyret om Karl-Bertil Jonssons juleaften, hvorefter han udtrykte sin mistillid til ministeren og krævede en undersøgelseskommission.
Også socialdemokrater
Affæren er imidlertid mere kompliceret end bare en kamp mellem regering og opposition, fordi den også implicerer Socialdemokraterna og en lang tradition i svensk politik. Her er den svenske våbeneksport steget flere hundrede procent i det seneste tiår, og det var Socialdemokraterna selv, der indgik aftalen med saudierne i 2005.
Sverige følger de europæiske regler for våbeneksport, som i princippet er forbudt i Sverige, men accepteres med en række særtilladelser, der er betinget af, at våbeneksporterne harmonerer med Sveriges udenrigspolitiske principper og blandt andet stipulerer, at våbnene ikke må anvendes aggressivt mod et andet land, bruges til at foretage menneskerettighedskrænkelser eller til at forlænge en intern konflikt.
»Sverige er i princippet et af de strengeste lande i Europa, når det kommer til våbeneksport, men principperne bliver anvendt ujævnt,« forklarer seniorforsker Pieter Wezemann fra Stockholm International Peace Research Institute, der overvåger den internationale våbenhandel.
»Aftalen med Saudi-Arabien er ikke hemmelig, og i øjeblikket kommer der oplysninger frem, der viser, at den også omfatter mere end først antaget og også omfatter ammunitionsdele og dele til væbnede køretøjer. Problemet er naturligvis, at man i realiteten ikke kan garantere, at våbnene ikke bliver brugt til at gribe ind over for demonstrationer eller til at undertrykke oppositionen. I Saudi-Arabiens tilfælde er der god grund til at tro, at indkøbte våben kan være blevet anvendt til den slags. Blandt andet har man været med til temmelig brutalt at slå protestbevægelsen i Bahrain ned og foretaget militærfremstød i Yemen, som strider mod internationale regler og har været rettet mod civilbefolkningen,« forklarer han.
En komité har tidligere arbejdet på et regelsæt, der skulle gøre demokratiopbyggelse og menneskerettigheder til en mere central faktor i godkendelsen af svensk våbeneksport. Den komité er tidligere blevet sat på standby, men den vil med al sandsynlighed blive genaktiveret som den mindste del af oprydningen efter skandalen.
»Medierne tager det her meget seriøst, og det gør politikerne også. Jeg tror, det vil føre til forandringer, og min vurdering er også, at den saudiske aftale ikke ville være gået igennem med det normsæt, som komiteen arbejder på,« forklarer Pieter Wezeman.
Ikke første gang
Våbenskandalen er langtfra den første af sin slags i Sverige, hvor blandt andet Bofors-skandalen rullede i 80’erne og 90’erne, og svensk våbeneksport er også siden dengang blevet sat i forbindelse med betænkelige forhold og bestikkelsessager, og misforholdet mellem en i det mindste retorisk idealistisk udenrigspolitik og det faktum, at svenske våben finder vej ind i verdens konflikter, giver af og til problemer.
»Der dukker indimellem en skandale op, og der er mange journalister, der følger våbenindustrien, men det er, som om man aldrig rigtig har haft en offentlig diskussion om, hvad man vil med sin våbenindustri i Sverige. Store dele af den svenske industri er jo reelt spin-off fra våbenindustrien, og der er noget mærkeligt ved, at man f.eks. bebrejder Danmark deltagelsen i Irak-krigen, når det svenske granatgevær Carl Gustav samtidig bliver brugt i Falluja, svenske radarsystemer bliver brugt af USA til at gennemføre målrettede angreb på små grupper, og svenske våben dukker op rundt omkring i Det Arabiske Forår,« siger den dansk-svenske dramatiker og skuespiller Ellen Nyman, der i aften har premiere på en forestilling i Stockholm om netop den svenske våbenindustri, hvori hun argumenterer for, at Sverige burde have en folkeafstemning om landets sikkerhedspolitik og våbeneksport.
»Vi er et land, der altid har tjent penge på andre landes krige, men aldrig rigtig har forholdt os til det. I mindre industribyer som Eskilstuna eller Linköping, hvor våbenindustrien er, har man taget etisk stilling til, hvad det er, man foretager sig, men på nationalt plan er det noget, man ignorerer. Der er behov for, at man i det mindste tager et valg, hvor man erkender, hvad det er, man foretager sig, og tager ansvar for det, i stedet for at lade den ene hånd føre en politik og så lade den anden føre den modsatte,« siger hun.
»Jeg tror faktisk, denne skandale vil ændre svenskernes selvopfattelse. Folk er ved at have fået nok.«

