Middelklassevælgerne  sagde nej til Netanyahu
Centrumpolitikeren Yair Lapids overraskende store tilslutning ligner et politisk skifte fra det religiøse højre til det liberale centrum – men stadig med Benjamin Netanyahu som regeringsleder
Glade tilhængere fejrer det overraskende gode valg til det nye centrumparti Yesh Atid, der blev det næststørste parti i det israelske parlament.


 De israelske vælgeres besked til Benjamin Netanyahu var klar: Drop det religiøse højre og søg mod midten. Valgets vinder blev manden i midten af midten, journalisten og tv-kendissen Yair Lapid, hvis valgslogan også er hans partinavn Yesh Atid (Der er en fremtid, red.), der uventet fik 19 pladser som Knessets næststørste parti.
Lapid, hvis parti er få måneder gammelt, sammensatte en valgliste, hvor reform-rabbinere, borgmestre fra hele det politiske spektrum, en tidligere sikkerhedschef og senere bankdirektør, der sammen med journalister, akademikere og kvindelige politikere havde bred appel til de vælgere, der har valgt at ignorere den religiøse og nationalistiske retorik om Iran, palæstinenserne og ’jødernes gudgivne ret til Judæa og Samaria’, Vestbreddens gammeltestamentelige betegnelser. Det er da også betegnende, at hovedparten af Lapids stemmer var i Tel Aviv-området, hvor tilslutningen til valgets anden vinder, bosætter-nationalisten Naftali Bennett, var mest markant i Jerusalem.
Netanyahus Likud og Avigdor Liebermans Yisrael Beiteinu, der før deres valgforbund rådede over 42 pladser (27-15) blev reduceret med en fjerdedel til 31 – et nederlag for Benjamin Netanyahu, der ikke desto mindre fortsætter som premierminister.
Spørgsmålet er nu: sammen med hvem? Vil han holde fast i sin snævre højrekoalition, som er mulig med deltagelse af den religiøse blok og tilføjet det hensygnende Kadima, der fik to pladser, samt Naftali Bennetts Habayit Hayehudi (Jødisk hjem) med 11 mandater?
Eller vil han satse på en centrumkoalition med valgets store vinder, Lapid, og deltagelse af Arbejderpartiet, Tzipi Livnis centerparti og eventuelt Naftali Bennett eller støtte fra det socialistiske Meretz og den arabiske blok?
Centrumkoalition sandsynlig
De fleste iagttagere tipper en centrumkoalition. Kommentatoren Amos Harel mener i avisen Ha’aretz, at Netanyahu nødvendigvis må satse på en centrumkoalition, der udelukker de ultra-ortodokse partier og dermed er i stand til at løse problemet med de ultraortodokses militærtjeneste – et af hovedpunkterne i den nu afsluttede valgkamp.
Harel baserer sin analyse på vælgernes signal efter fire års relativ ro (lige fraset angrebet på Gaza): Et fokus på økonomien, ønsket om mere velfærd og irritationen over de ultraortodokses hidtil frie adgang til statskassen og fritagelse fra militærtjeneste.
Som søn af en farverig journalist og politiker, Josef ’Tommy’ Lapid, der i 1999 slog sig op på modstand mod de ultraortodokse, er Yair Lapid gået i faderens fodspor, og med overraskende stor tilslutning.
Før valget stod han til højst 15 pladser med appellen til den israelske middelklasse om ’den rimelige stat’, der investerer i sundhed og uddannelse og tilvejebringer lige vilkår for sekulære og ultraortodokse. Men ved valget blev han belønnet af vælgerne.
Hvad vælgerne ikke købte, var Netanyahus advarsler gennem de seneste fire år om Irans påståede produktion af kernevåben som en ’eksistentiel trussel mod den jødiske stat’. Og hvad vælgerne ikke reagerede på, var den lammede fredsproces – eller rettere: et flertal syntes at acceptere lammelsen.
Ingen fredsløsning
Forhandlinger med Mahmoud Abbas om en palæstinensisk stat er rykket nærmere, men en løsning er næppe i sigte med centrumpartiernes valgsejr.
Om det palæstinensiske problem har Lapid erklæret, at fredsprocessen skal genoptages, men har i samme åndedrag udelukket at forhandle om de palæstinensiske flygtninges ’ret til tilbagevenden’ under en eller anden formulering om kompensation, og et kardinalpunkt for palæstinenserne, ligesom han har afvist enhver snak om Jerusalem som hovedstad for både israelere og palæstinensere.
Men Lapid har også signaleret et stop for udbygning af jødiske bosættelser uden for de tre eller fire etablerede nær den ’grønne’ 1967-linje, øst for Jerusalem og ved Hebron.
 

