’At angribe islam og muslimer er blevet helt normalt’
Den økonomiske krise har medført en øget modvilje blandt europæere over for muslimer og en stigning i antallet af hadforbrydelser. Det er frygten, der er benzinen på det islamofobiske bål, siger eksperter. Det nye er, at veluddannede europæere også er blevet grebet af angst, siger professor, der efterlyser en norm, der modarbejder islamofobi
Under den økonomiske krise i Europa har man set en tydelig stigning i den negative opfattelse af muslimer og islam. Hvis mennesker føler sig truet, kan vi iagttage, at det direkte fører til diskrimination, siger eksperter. Britiske muslimer fejrer afslutningen på ramadanen, eid mela, i en park i Birmingham.


 
	»I opgangstider er folk mere tolerante, men når det er nedgangstider, og livet er hårdt, ser folk sig om efter syndebukke – nogle, de kan skyde skylden på.«

	Mohammed Shafiq, grundlægger og formand for den muslimske ungdomsorganisation Ramadan Foundation i Storbritannien, er ikke i tvivl: Lige nu er det hårde nedgangstider.

	Det muslimske samfund har i løbet af den økonomiske krise følt sig under stadig mere intens beskydning fra alle sider af det samfund, mange af dem er født og opvokset i.

	»I dele af samfundet er antimuslimsk had blevet mainstream – du hører politikere og kommentatorer i medierne udtale sig i et antimuslimsk sprog. Det er blevet normalt,« fortæller 34-årige Shafiq, der er født og opvokset i den nordengelske by Rochdale.

	Hvor normal intolerance og mistillid over for muslimer i Storbritannien er, blev i september kortlagt i en BBC-måling af unges fordomme, som afslørede, at 27 procent af de unge briter mellem 18 og 24 år »ikke stoler på muslimer«, mens 28 procent mener, at det ville være bedre for landet, hvis der var færre muslimer. 44 procent sagde, at »muslimer ikke deler værdier med resten af samfundet«.

	Hvad der gør tallene særlig bekymrende er, at der – ifølge Matthew Goodwin, forsker i ekstremisme ved University of Nottingham – »aftegner sig en skarp generationskløft i disse holdninger«.

	»Det er mindre sandsynligt, at yngre mennesker, der er opvokset i en tid med indvandring og mangfoldighed, vil udtrykke sig negativt over for islam,« fortæller han.

	Ok at hade muslimer

	Den udbredte mistillid til muslimer, der har medført en mærkbar stigning i både verbale og fysiske angreb mod muslimer i løbet af krisen, er imidlertid ikke en isoleret britisk tendens, men noget, der kan registreres over hele Europa. Det Europæiske Agentur for Grundlæggende Rettigheder (FRA) noterer i sin seneste årsrapport, at »udslag af ekstremistisk ideologi er blevet en del af den gængse politiske og offentlige diskurs i EU-landene«.

	Samme konklusion er den anerkendte tyske professor Andreas Zick fra Universität Bielefeld i Tyskland nået til på baggrund af sin årlige undersøgelse af tyskernes holdning til islam og muslimer samt sit samarbejde med forskere i resten af Europa.

	Problemet er, fortæller professor Zick, at der i dag ikke findes en norm i Europa imod had til muslimer og angreb på dem verbalt på samme måde, som der eksisterer en norm imod f.eks. at angribe jøder.

	»Der er brug for en stærk norm for at forhindre antimuslimske holdninger. Vi har en norm, der fortæller os, at vi ikke må være antisemitter. Og sådan en norm findes ikke imod det at være antimuslimsk,« siger han og understreger, at der er tale om et europæisk problem.

	I mange undersøgelser af europæernes holdninger er der nemlig en målbar øst-vest-kløft – men ikke i forhold til islamofobi.

	»I Europa er befolkningerne enige: Når det handler om islam og muslimer, er der generelt et højt niveau af islamofobi. Selv i lande som Polen og Ungarn, hvor der stort set ingen muslimer bor,« fortæller han.

	Mohammed Shafiq er enig i, at der ikke eksisterer nogen norm i den britiske diskurs, som får folk til at tænke sig om en ekstra gang, før de angriber muslimer.

	»Hvis du erstattede ordet ’islam’ med ’jødedom’ og ’muslimer’ med ’jøder’, ville samfundet så reagere på samme måde? Det tvivler jeg på,« siger han.

	Øget frygt

	Stigningen i islamofobi og andre former for intolerance i krisetider er ikke i sig selv overraskende, idet fordomme bunder i frygt, og i krisetider vokser usikkerheden og frygten, forklarer Andreas Zick.

	»Under krisen har vi set en tydelig stigning i den negative holdning til muslimer og islam. Hvis mennesker føler sig truet, kan vi se, at det direkte fører til diskrimination. Folk behøver ikke at være islamofobiske, men hvis de føler sig truet, vil de i højere grad være enig i, at diskrimination er i orden,« siger Zick og understreger, at det »gør det meget svært at bekæmpe islamofobi, fordi vi har med folks følelser at gøre«.

	Katya Andrusz, journalistisk redaktør i Det Europæiske Agentur for Grundlæggende Rettigheder (FRA), mener også, at frygt og usikkerhed er årsagen til den stigning i antallet af hadforbrydelser, der er registreret af i flere EU-lande. Mellem 2010 og 2011 steg antallet af anmeldte angreb imod etniske minoriteter motiveret af racisme, xenofobi og andre intolerancer i 11 europæiske lande, mens det faldt i seks.

	»Vi har set øget udbredt fattigdom som følge af krisen, som har skabt usikkerhed i folks liv, og i de lande, der er hårdest ramt af krisen, har det ført til en øget mulighed for hadforbrydelser i takt med den stigende ledighed, og i takt med, at folks økonomiske situation er blevet mere usikker. Du ser voksende fordomme, selv om de ikke altid fører til overfald,« siger hun. Hvad der imidlertid er tankevækkende i forbindelse med den voksende intolerance over for muslimer er ifølge Andreas Zicks’ forskning, at stigningen især skal findes i den gruppe, der normalt er mest tolerant – de bedst uddannede og dem med de højeste indkomster.

	»Det er folk fra de højere socialgrupper, folk med højere uddannelse og indkomst, der er årsagen til stigningen,« forklarer han.

	»Denne gruppe føler måske for første gang, at den kan miste status, og det fører til en mere negativ holdning over for muslimer. De har især fordomme over for de unge muslimer, der klarer sig godt og har succes med deres karrierer. Der er en modvilje imod denne opstigning,« forklarer han.

	»Det er et socialt fænomen. Du identificerer dig med en gruppe, og det er en særlig stemning inden for gruppen, der spreder sig,« siger han.

	Et samfundsproblem

	Den voksende intolerance er dybt problematisk for samfundet og demokratiet, mener begge eksperter.

	Katya Andrusz påpeger, at især de ekstreme tilfælde, hvor intolerancen bliver til en fysisk handling imod et mennesker fra en minoritetsgruppe – en hadforbrydelse – er skadelig for samfundet.

	»Det, der gør hadforbrydelser anderledes end andre typer forbrydelser, er, at skadevirkningerne rammer flere end kun ofret selv. Hadforbrydelser er rettet imod en hel gruppe, og det fører til angst internt i den gruppe for, at man selv kan blive offer. Det skaber en ’dem og os’-mentalitet. Det er polariserende,« siger hun.

	»Hadforbrydelser er et angreb på de grundlæggende demokratiske principper, fordi demokrati bygger på tillid og tolerance. Det ødelægger de forbrydelser.«

	Ifølge FRA-rapporten Minorities as Victims of Crime fra 2012 er den polarisering allerede virkelighed. Ifølge rapporten valgte langt hovedparten af de interviewede minoriteter ikke at anmelde forbrydelser, de var blevet udsat for. Hele 24 procent af 23.500 interviewpersoner fra etniske mindretals- og indvandrergrupper tilkendegav, at de havde været udsat for mindst et angreb i løbet af de seneste 12 måneder før interviewet. Den værst ramte gruppe var tyrkerne, hvor ofrene for alvorlig chikane i 90 procent af tilfældene ikke anmeldte forbrydelsen. Tyrkiske ofre for overgreb eller trusler valgte i 74 procent af tilfældene ikke at anmelde det til politiet.

	»Mange anmelder ikke overgrebene, fordi de ikke tror på, at det vil ændre noget. De stoler ikke på myndighederne,« siger Katya Andrusz.

	Andreas Zick er enig og påpeger, at alene den voksende intolerance er nok til at skabe mistillid.

	»Det er et problem, fordi vi har millioner af muslimer i Europa, og hvis de konstant føler, at de ikke bliver accepteret, kan det føre til, at der opstår en kløft imellem dem og samfundet. Det er ikke ønskeligt i vores demokratiske samfund,« siger han.

	Mohammed Shafiq nikker genkendende til, at islamofobi skaber afstand mellem den befolkningsgruppe, han repræsenterer, og det samfund, de lever i.

	»Jeg har mødt hundredvis af medlemmer, som har sagt til mig: Vi arbejder virkelig hårdt, vi bidrager til dette lands økonomi, vi betaler skatter. Vi er britiske statsborgere, vi elsker dette land, og vi ønsker at spille en aktiv rolle i samfundet. Hvorfor skal vi så finde os i disse fremmedfjendske angreb?« siger han og påpeger, at muslimer på samme måde som alle andre briter er ofre for de terrorangreb, der som regel fører til en periode med flere angreb på befolkningsgruppen.

	»Når der er et terrorangreb, skal vi ikke kun håndtere frygten efter angrebet, vi skal også finde os i, at folk river tørklæderne af vores hoveder og planter bomber uden for vores moskeer. Det er et meget, meget hårdt miljø at leve i,« siger den unge far til to.

	Han mener, at løsningen ligger i øget kommunikation mellem de forskellige etniske og religiøse grupper i landet.

	»Nøglen er kommunikation og samspil. Vi skal ikke bo i isolerede samfund. Indbyrdes kontakt er nøglen til at skabe en bedre forståelse for hinandens kultur og religion,« siger han.

	Katya Andrusz mener, at myndighederne mere markant skal signalere, at de er på ofrenes side. Derfor opfordrer FRA til, at der på EU- såvel som på nationalt plan bør vedtages lovgivning, der forpligter medlemslandene til at indsamle og offentliggøre data vedrørende hadforbrydelser.

	»Vi mener bestemt, at det vil hjælpe at få problemet frem i lyset, og derfor appellerer vi til medlemslandene om at registrere hadforbrydelser,« siger hun og tilføjer, at FRA går også ind for hårdere staf for forbrydelser motiveret af had mod etniske og religiøse minoriteter.

	»Det vil sende et stærkt signal til ofret om, at det bliver taget alvorligt, og det vil afskrække eventuelle sympatisører fra at gennemføre et lignende overgreb.«

	Andreas Zick mener, at et grundlæggende problem er, at en række europæiske lande – bl.a. Tyskland – »ikke tillader muslimsk kultur at blive en del af landets kultur«.

	»Vi tillader moskeer, men kun bag ved mainstreamkulturen. Det er skjult,« siger han og tilføjer, at Europa aktivt må promovere projekter, der fører til opbygningen af en norm, der gør det uacceptabelt at angribe muslimer.

	»Europa har millioner af muslimske borgere. Mange er veluddannede, motiverede og integrerede, men de føler sig ikke accepterede. Det giver ingen mening.«

