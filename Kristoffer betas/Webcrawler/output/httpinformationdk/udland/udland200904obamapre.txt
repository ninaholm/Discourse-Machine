Obama presser Pakistan
USA vil have Pakistan til at fortsætte offensiven mod Taleban og lokker med milliardbistand. 'Strategien er helt rigtig,' siger Pakistan-eksperten Laila Bokhari. 'Men det tager tid, før den virker,og tid er der ikke meget af'
Pakistans militær har generobret dele af Buner-dalen nordvest for hovedstaden Islamabad. Men store dele af grænseområderne mod Afghanistan kontrolleres fortsat af Taleban. USA vil have Pakistan til at fortsætte offensiven.


 Efter flere ugers kritik har den pakistanske hær endelig iværksat en storoffensiv mod Taleban, der befinder sig omkring 100 kilometer nordvest for den pakistanske hovedstad Islamabad. Ifølge militæret er en del af de Taleban-kontrollerede områder blevet befriet og omkring 50 talebanere dræbt, men USA er stadig ikke tilfreds. 
Den nye Obama-administration bruger en kombination af stok og gulerod over for sin vigtigste allierede i krigen mod Taleban og kræver, at den pakistanske hær fortsætter offensiven, men spørgsmålet er, om Pakistan kan levere det, USA og dets allierede kræver.
Under belejring
Den norske Pakistan-ekspert Laila Bokhari er netop vendt tilbage fra et længere ophold i landet og fortæller, at Talebans overraskende fremmarch har skabt stor frygt blandt almindelige pakistanere. 
"Stemningen er fuldstændig ændret. Vejspærringer og sikkerhedskontroller ved indfaldsvejene til de store byer skaber en stemning af belejring," siger hun. 
I går understregede USA's præsident, Barack Obama, at al-Qaeda og Taleban i øjeblikket udgør "den største direkte trussel" mod USA's nationale sikkerhed.
"Som øverstkommanderende er det min opgave at sikre, at bin Laden og hans kumpaner ikke er i stand til at etablere et nyt fristed, hvorfra de kan dræbe 3.000 amerikanere eller flere," sagde han i en tale i Missouri.
Det er imidlertid ikke blot USA og dets allierede, der er foruroliget over Talebans fremmarch i Pakistan.
"Pakistanerne selv er også dybt bekymrede," siger Laila Bokhari, der er leder af Af-ghanistan-Pakistan-forskningen på det norske Institut for Internationale Studier, NUPI. 
"De er foruroliget, både over regeringens kontroversielle februar-aftale med Taleban om at indføre sharia-lovgivning i SWAT-dalen på grænsen til Afghanistan og over Talebans fremmarch mod Islamabad. Selv om talebanernes offensiv tilsyne-ladende består af nogle få hundrede mænd, har de været i stand til at erobre store landområder på kort tid. Mange pakistanerne føler derfor, at regeringen og militæret ikke magter udfordringen," siger hun.
Den rigtige strategi
Laila Bokhari er meget begejstret for USA's nye strategi over for Taleban i Pakistan, især planerne om at yde 1,5 milliarder dollar om året i udviklingsbistand de næste 10 år til de fattige og tilbagestående provinser på grænsen til Afghanistan, hvor den pakistanske stat er stort set fraværende. 
"Det er den helt rigtige strategi, Obama har valgt," siger Bokhari. "Men det tager tid at opbygge lokal-befolkningens tillid til Islamabad, og imens vinder Taleban frem."
Pakistan kritiseres konstant af USA og dets allierede for ikke at gøre tilstrækkeligt for at bekæmpe Taleban, al-Qaeda og andre militante grupper, der har slået sig ned i de lovløse pakistanske grænseområder.
Men den kritik er kun delvist berettiget, mener Laila Bokhari.
"De pakistanske myndigheder gør, hvad de kan for at bekæmpe og inddæmme Taleban, men det er ikke nær så enkelt, som mange i Vesten tror," siger hun.
Når Pakistan tøver med at bekrige Taleban, skyldes det ifølge Bokhari, at regeringen og militæret er bange for civile tab.
"De er bange for at få befolkningen imod sig. Hvis de farer for hårdt frem med bomber osv., frygter de, at det vil øge radikaliseringen og sende befolkningen i armene på Taleban," siger hun.
"De områder, hvor Taleban står stærkt, er distrikter, hvor regeringen har svigtet sine løfter til lokalbefolkningen. F.eks. i den feudale SWAT-dal, hvor de lokale i årtier har fået løfte om indførelse af sharia, uden at det er blevet til noget. Det giver Taleban let spil," siger Laila Bokhari.
Hun understreger, at Pakistan godt kan gøre mere for at standse Taleban og al-Qaeda, men peger også på, at Pakistan allerede har lidt store militære og civile tab. 
"Det er et faktum, som ofte overses, og som mange pakistanere er bitre over," siger hun. 
I næste uge skal Pakistans premierminister Zardari mødes med Afghanistans præsident Karzai og præsident Obama i Washington. Og her er der ingen tvivl om, at netop talebanernes fremmarch og Pakistans evne og vilje til at standse dem vil være samtaleemne nummer ét.
"Problemet er, at Taleban har vist sig at være langt stærkere, end nogen troede muligt for bare få måneder siden. Det er derfor i sidste øjeblik, at USA og dets allierede finder en opskrift, der virker," siger Bokhari.

