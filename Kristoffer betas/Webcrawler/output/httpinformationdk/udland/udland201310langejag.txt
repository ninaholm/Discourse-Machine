Den lange jagt på en amerikanske imam
Et mislykket forsøg på at overtale prædikantens bror til at give informationer, en dansk konvertit og en europæisk hustru indgik i CIA’s strategi i jagten på imam Anwar al-Awlaki
Anwar al-Awlaki, som han så ud i et udateret billede fra en video på internetside.


 
	Det lykkedes først i andet forsøg at få ram på den amerikansk-yemenitiske iman Anwar al-Awlaki. Ifølge amerikanske efterretningskilder var han en central figur i bestræbelserne på at rekruttere frivillige til al-Qaedas operationer og havde blandt andet kontakt med og prædiket for flere af flykaprerne fra terrorangrebet 11. september 2001.

	To droner sprængte hans bil i luften i det nordlige Yemen 30. september 2011 i et angreb, der gav anledning til debat i USA; al-Awlaki var via sin fødsel og opvækst i New Mexico amerikansk statsborger og dermed berettiget til en fair rettergang, mente kritikerne. Få måneder tidligere havde han overlevet et lignende angreb, da en fejl i dronens sigtesystemet resulterede i, at det tiltænkte Hellfire-missil missede sit mål.

	Forud var gået et længere opsporingsarbejde, der ifølge forskellige kilder især involverede CIA. I bogen America’s Dirty Wars fortæller al-Awlakis bror, Ammar al-Awlaki, hvordan han blev kontaktet af en CIA-agent ved navn ’Chris’ på et hotel i Wien i februar 2009.

	Agenten forsøgte blandt andet at lokke Ammar, der arbejdede som ingeniør i et oliefirma, til at udlevere oplysninger om hans bror ved at love ham en dusør på fem millioner dollar.

	»De fem millioner kunne hjælpe med at opdrage (Anwar)’s børn,« sagde ’Chris’ ifølge bogen til Ammar, der afslog med henvisning til, at han ikke havde haft kontakt med sin bror siden 2004.

	Endnu et mislykket forsøg fandt ifølge Jyllands-Posten sted i 2009, da den danske konvertit Morten Storm skulle have medvirket i et forsøg på at spore al-Awlaki ved at skaffe ham en europæisk hustru. Forsøget mislykkedes, da den uvidende kvindens kuffert med sporingsudstyret blev efterladt på et hotelværelse.

	Gennembruddet kom i april 2011 med tilfangetagelsen af Ahmed Abdulkadir Warsame, en somalier med forbindelser til terrorbevægelsen Al Shabaab, som havde mødtes med al-Awlaki i Yemen. Afhøringerne gav oplysninger om al-Awlakis rejsemønstre, hans bilkortege og hans adfærd. Et senere tip fra den yemenitiske efterretningstjeneste ledte frem til et hus i landsbyen Khashef i det nordlige Yemen. Ved hjælp af satellitbilleder blev to droner dirigeret mod huset, så de kunne affyre to missiler mod al-Awlaki og de tre andre mænd i hans bil.

	 

