IMF: Sparepolitikken ude af trit med tidligere krisestrategier
Den Internationale Valutafond, der i de første fem år af krisen pressede på for offentlige nedskæringer, påviser nu, at sparepolitikken har været langt mere dominerende nu end under tidligere recessioner


 
	EU-landenes aktuelle spare- og nedskæringspolitik som redskab til at komme ud af den økonomiske krise adskiller sig markant fra den politik, der blev ført under tidligere recessioner. Og det bekymrer.

	Det skriver Den Internationale Valutafond, IMF, i en opsigtsvækkende analyse i sin seneste økonomiske statusrapport, World Economic Outlook. Dermed bringer IMF yderligere vægt bag sit delvise opgør med egne skrappe nedskæringsanbefalinger under krisens første fem år.

	IMF’s cheføkonom, Olivier Blanchard, offentliggjorde i januar et stærkt omtalt ’arbejdspapir’, der konkluderede, at »prognosemagere har markant undervurderet stigningen i arbejdsløshed og faldet i indenlandsk efterspørgsel, som har været knyttet til den finanspolitiske konsolidering«, det vil sige til nedskæringerne i de offentlige udgifter i kriseramte lande.

	»Vi konkluderer, at en forstærket og planlagt finanspolitisk konsolidering af i-landenes økonomier har været ledsaget af lavere vækst end forudset,« lød indrømmelsen fra fonden, der siden 2008 har været drivkraften bag de dikterede spareprogrammer i bl.a. de sydeuropæiske lande. I sin nye analyse påviser IMF, at denne nedskæringspolitik afviger markant fra den anvendte krisepolitik under tre tidligere recessioner i nyere tid: I 1975, 1982 og 1991.

	»Når det gælder finanspolitikken, er den nuværende og planlagte kurs for statslige udgifter i i-landene ganske anderledes end under tidligere genopretninger, hvor politikken var målrettet ekspansiv med stigninger i de statslige udgifter,« hedder det.

	Ganske vist indledte USA den aktuelle krise med en meget stærk stimulans af økonomien for at genskabe væksten, men den kurs blev ifølge IMF meget hurtigt forladt til fordel for en strammere finanspolitik.

	»Samme mønster gælder på tværs af de større i-landsøkonomier med en eurozone og et Storbritannien, der har afveget skarpt fra den typiske kurs for statslige udgifter før i tiden.«

	Sikkerhedsnet under banker

	De finanspolitiske nedskæringer på de offentlige budgetter har under den aktuelle krise været ledsaget af pengepolitiske strategier, der omvendt har været meget mere imødekommende over for den finansielle sektor end under tidligere kriser.

	»I særdeleshed er renterne blevet reduceret til rekordlave niveauer, mens centralbankernes reserver i de større i-lande er blevet dramatisk forøget, sammenlignet med tidligere episoder,« noterer IMF.

	For eurozonen viser analysen f.eks., at nationalbankernes reserver under de tre tidligere recessioner lå stabilt på i gennemsnit 20 pct. af landenes BNP både før og efter krisens startår. Under den nuværende krise er nationalbankreserven i de større økonomier imidlertid vokset fra knap 20 pct. i årene før krisen til nu omkring 40 pct. Samme billede som for eurozonen gælder i bl.a. Storbritannien, USA og Japan.

	Store centralbankreserver betyder bl.a. et tæt sikkerhedsnet under private banker og finansvirksomheder.

	Intet lagt tilside til hårde tider

	Når IMF skal søge at forklare, hvorfor den nuværende krise – som fonden kalder The Great Recession – har udløst en ganske anden og meget mere restriktiv politik end før, så peger man bl.a. på den høje gæld og de store budgetunderskud ved krisens start. »I-landsøkonomierne trådte ind i Den Store Recession med meget højere gældsniveauer end ved tidligere recessioner,« hedder det.

	Denne gæld har bl.a. sammenhæng med, at man i årene forud for krisens start i 2007-08 i mange tilfælde havde ført en for ekspansiv økonomisk politik – brugt løs i de gode tider frem for at lægge til side – men gælden har også sammenhæng med, hvad IMF kalder »støttetiltag for finanssektoren«, det vil sige de store statslige redningspakker for finansvirksomheder og banker på fallittens rand, som i de første kriseår drænede statskasser og førte til øget statslig gældsætning.

	Professor David Romer, University of California i Berkeley, understregede på en IMF-konference for nylig – som en af efterhånden mange økonomer – at selve finanssektorens størrelse er en afgørende faktor, der gør denne krise anderledes. Hvor ’finansielle chok’ i forbindelse med tidligere kriser ifølge Romer har haft »en vis« eller »betydelig« negativ virkning på krisens forløb, så har dagens meget større finanssektor under den nuværende krise været årsag til »katastrofale effekter«.

	Vækker bekymring

	Den resulterende øgede statslige gældsætning i mange lande har ifølge IMF-rapporten »sat disse økonomier under pres for at accelerere deres finanspolitiske konsolideringsplaner«, det vil sige nedskæringsprogrammerne, som i sig selv har dæmpet evnen til vækst på kort sigt og i de fleste lande fået gælden til at vokse endnu mere. I år ventes den statslige gæld for eurozonen at vokse til i gennemsnit 95 pct. af BNP – langt over zonens konvergenskrav på højst 60 pct.

	IMF skriver, at den anderledes politik under denne recession og konsekvenserne af den vækker bekymring.

	Godt nok har pengepolitikken været den del af krisemedicinen, som har virket bedst, men når renterne er sænket så meget, de kan sænkes, er det for IMF svært at se, at man kan komme meget længere ad den vej.

	»Fire år inde i en svag genopretning kan det være nødvendigt for politiske beslutningstagere at bekymre sig om risikoen for at overbebyrde pengepolitikken, eftersom man har gjort sig afhængig af, at den leverer mere, end den traditionelt har gjort« under recessioner, konkluderer Valutafonden.

