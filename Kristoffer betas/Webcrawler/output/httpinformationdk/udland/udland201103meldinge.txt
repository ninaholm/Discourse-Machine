Meldinger om stor massakre i Syrien
Sikkerhedsstyrker dræbte i går snesevis — muligvis hundredvis — demonstranter, der trodser det brutale regime på sjette dag. I dag kan blive afgørende — den er blevet døbt 'værdighedens fredag'


 BEIRUT — I går marcherede begravelsesoptog på ca. 20.000 deltagere gennem Dara'as gader i det sydlige Syrien med slogans mod regimet og krav om et frit Syrien.
Dara'a, 120 km syd for hovedstaden Damaskus, er arnestedet for de første alvorlige uroligheder i præsident Bashar al-Assads 11 års regeringstid, der indledtes fredag for en uge siden i protest mod fængsling af graffiti-malende skolebørn, og hvor seks demonstranter blev dræbt, og onsdag dræbtes andre seks, da sikkerhedsfolk stormede byens Omar-moské.
Og i går var meldinger fra syriske menneskerettighedsaktivister, at op mod 200 blev dræbt, andre kilder, der har talt med beboere i byen, siger 100-150, men tallene er ikke bekræftede. Men uanset antal er begivenhederne i Dara'a illustrative for regimets reaktion på de protester, der, inspireret af revolterne i andre arabiske lande, har bredt sig til Syrien.
Slå ned på oprør-refleks
Bashar al-Assad har reageret samme refleks, som diktator-kolleger i Yemen, Bahrain og Libyen: Slå brutalt ned på alle tilløb til opposition, hvis den manifesteres i mere end nogle få forkølede menneskerettighedsfolk. Indtil Dara'a har han været klog nok til at tage frustration og utilfredshed med ledighed, inflation, korruption og undertrykkelse af ytrings- og forsamlingsfrihed i opløbet, bl.a. ved selv at opsøge urocentre og tale folk ned.
Men dagen i dag, som demonstranterne har døbt 'værdighedens fredag', kan blive en afgørende test for præsidentens fremtid.
Hvis andre byer slutter op om opstanden i Dara'a, kan det blive farligt for regimet — sidste fredag var der demonstrationer i bl.a. Homs og Aleppo, men uden alvorlige tab.
Dara'a er isoleret fra omverdenen, og sympatisører fra nærliggende landsbyer, Inkhil, Khirbet Gazale og al-Harrah, der har forsøgt at marchere til Dara'a, er drevet tilbage med skarpe skud og riffelkolber.
Militæret sat ind
Bilister på den motorvej, der går gennem området, har set militærkolonner, der fragtede soldater til området. Hidtil har soldater bemandet kontrolposter omkring byen, men siges nu at deltage i nedkæmpelsen af aktivister i byens gader.
Urolighederne er lokaliseret i et område med sunnimuslimsk dominans, og regeringen forsøger da også via det statslige fjernsyn og det statslige nyhedsbureau SANA at stemple optøjerne som sekterisk motiverede.
Det syriske regime domineres af den shiamuslimske alawit-sekt, en minoritet, der i den franske koloniperiode lod sig hverve til politiet og militæret, og siden har været det toneangivende element i statens magtfulde sikkerhedsapparat, og de tog i 1970 den politiske magt. I går beskrev det statslige nyhedsbureau urolighederne som »inspireret af en million sms'er udefra, primært fra Israel«, og gjorde opmærksom på, at lederen af det forbudte muslimske broderskab, Riyad al-Shaqfa, for to måneder siden annoncerede væbnet kamp mod regimet.
De statsstyrede medier har vist billeder af våben, angiveligt fra Dara'as Omar-moské, hvor sårede aktivister fik lægebehandling. En talskvinde for præsidentpaladset, Buthaina Shabaan, sagde til journalister i Damaskus, at »folkets krav granskes dag og nat, og Syrien vil snart blive vidne til vigtige beslutninger, der imødekommer folks ambitioner«. Men herefter skruede hun bissen på:
»Uroens mål er at svække Syriens støtte til modstanden mod Israel. Målet er Syriens sikkerhed og position som bærende søjle i modstanden mod zionisme og USA-intriger,« sagde hun i en formentlig ubevidst parallel til de øvrige pressede diktatorer, der også beskylder infiltratorer udefra for at stå bag revolterne mod dem.
Det syriske regime har hidtil med selvfølelse afvist at være i lommen på USA og Frankrig, der de sidste tre år har fedtet for Bashar-regimet i forsøget på at isolere Iran, som Syrien er allieret med.
Men for aktivisterne i Dara'a er Syrien i lommen på Iran, hvilket bl.a. viste sig i gårsdagens taktfaste kor, der for første gang råbte: »Nej til Iran, nej til Hizbollah«. Hvormed endnu en rød linje for regimet, udenrigspolitikken, nu er krydset. Det lover ikke godt. Videoer på YouTube viser anholdelser i Dara'as gader, hvor sikkerhedsfolk bag en mur af uniformerede kolleger slæbte arrestanter væk. og civilklædte sikkerhedsfolk opererer. YouTube viser også blodplamager og adskillige lig i gaderne.
Ifølge AP hørtes spredte skudsalver dagen igennem, men ingen medier har adgang til byen. En beboer, der blev kontaktet på mobiltelefon fra hovedstaden Damaskus, fortalte, at han har talt 34 døde personer. Andre øjenvidner beretter om klynger af lig i den gamle bydel. Verden vil snart vide mere.


