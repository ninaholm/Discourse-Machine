'Liberal-alliance.dk'



 Mens Ny Alliance overvejer at skifte navn, er domænerne liberalalliance.dk og liberal-alliance.dk blevet købt og registreret af en person med forbindelse til Ny Alliance, skriver Computerworld. Partiets pressechef, Lars Kaaber, afviser imidlertid, at partiet har købt navnet.
"Det er ikke Ny Alliance, som har købt navnet. Vi har ikke besluttet at ændre navnet. Sådan en beslutning skal træffes af hovedbestyrelsen, ikke i folketingsgruppen eller sekretariatet," siger Kaaber til Ritzau. Ifølge Computerworld er de to udgaver af liberalalliance.dk blevet registreret af en Michael Mortensen. Det er ikke lykkedes Ritzau at få kontakt med ham.

