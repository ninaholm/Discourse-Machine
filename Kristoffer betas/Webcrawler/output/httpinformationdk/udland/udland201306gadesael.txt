Fra gadesælger til massemorder
Kina er inden for de sidste år blevet ramt af en lang række blodige angreb på uskyldige. Senest har en 59-årig dræbt 46 buspassagerer. Han var motiveret af »vrede«, lyder myndighedernes forklaring – men hvor vreden kom fra, det fortaber sig i den kinesiske censur
 Politifolk inspicerer det udbrændte vrag af en bus i byen Xiamen, antændt af en frustreret gadesælger, der tog 47 passagerer med sig i døden. Foto: Scanpix


 
	Chen Shuizong endte fredag aften sit 59 år lange liv med at blive massemorder. Midt i myldretiden i den sydøstlige kystby Xiamen satte han ild til en bus fyldt med 90 passagerer. Der lød flere eksplosioner, og hurtigt blev bussen til én stor ildfakkel. Mens forfærdede fodgængere stod og kiggede op mod overkørselsbroen, hvor en stor sort røgsky rejste sig fra bussen, lykkedes det flere passagerer at smadre bussens ruder. De flygtede fra flammerne – nogle med ild i håret. Men halvdelen af passagererne nåede ikke ud. 47 brændte ihjel – inklusiv Chen Shuizong, som politiet henover weekenden udpegede som gerningsmanden. Myndighederne siger, han bragte benzin ind i bussen med en trækvogn. Og der skulle være fundet to selvmordsbreve i hans hjem – til hans kone og datter – hvori han beskrev den handling, han planlagde at gennemføre.

	Hvad drev Chen Shuizong til en så grusom gerning? Oplysningerne fra myndighederne har været sparsomme. I en kort meddelelse på stats-tv lød det, at han »følte, hans liv ikke var, som han havde ønsket, og han var dybt pessimistisk og gav derfor afløb for sin vrede ved at starte ilden«.

	Men hvor kom vreden fra? En mere præcis forklaring er myndighederne ikke kommet med. Og medierne har fået forbud mod at grave i historien. Ikke lang tid efter busbranden udsendte regeringen en ordre om, at medierne kun måtte bringe telegrammer om ulykken fra det officielle nyhedsbureau Xinhua. Samtidig blev censuren af internettet strammet: Kinesere, der f.eks. spekulerer over motivationen til angrebet, skal have deres mikroblogs lukket ned, lød det fra statsrådets informationskontor.

	Men netop på internettet kunne man finde indikationer på Chen Shuizongs motivation. På en mikroblog, der angiveligt var hans egen, skrev han torsdag aften, at han var gadesælger og træt af i årevis at være blevet chikaneret af lokalpolitiet. Samtidig var han stærkt utilfreds med, at han ikke kunne få udbetalt social understøttelse, alene fordi politiet i hans papirer havde fejlregistreret hans alder. Og til hans frustration var politiet ikke villig til at tage hans klager alvorligt.

	»Jeg har været på politistationen 56 gange, men de har stadig ikke løst mit problem,« skrev Chen.

	Men at hans vrede var rettet mod systemet, er tilsyneladende ikke en oplysning, regeringen ønsker delt med befolkningen. Hans mikroblog blev lørdag spærret.

	»Har regeringen et ansvar?« spurgte en kinesisk mikroblogger hen over weekenden om Chens forfærdelige forbrydelse. Et spørgsmål, som også hastigt blev fjernet fra internettet af censuren.

	Mange angreb

	Busbranden er blot den seneste i en lang række voldsepisoder mod uskyldige, som har plaget Kina de seneste år. Næsten alle angrebene er blevet udført af midaldrende mænd, oftest fra lavere sociale lag, som er blevet beskrevet som mentalt ustabile og med indestængt vrede mod samfundet og myndighederne – men i regeringens udlægning bliver den sidste del af ligningen ofte udeladt. I 2009 satte en mand ild til en bus i byen Chengdu og dræbte sig selv og 26 andre – angiveligt pga. bitterhed over at være arbejdsløs og fattig. I 2011 blev to dræbt og seks såret i eksplosioner i en regeringsbygning i Jiangxi-provinsen. Gerningsmanden var en bonde, som var utilfreds over, at hans hjem blev revet ned for at gøre plads til en motorvej. I 2010 blev flere end 27 børn og lærere dræbt i syv forskellige angreb på skoler rundt om i Kina. I et af tilfældene dræbte en 45-årig bonde fem skolebørn med en hammer, inden han satte ild til sig selv. Årsagen var en konflikt med lokale embedsfolk i Shandong-provinsen – bonden havde fået at vide, at det hus, han havde brugt hele sin opsparing på at bygge til sin søn, ville blive revet ned. I de efterfølgende år har der været lignende angreb. September sidste år blev tre børn dræbt med en økse i en skole i Guangxi-provinsen. Kort efter stak en 36-årig bonde 23 elever ned i deres skole i Henan-provinsen.

	Og i december sårede en mand 23 elever, da han med fuldt overlæg kørte dem ned i deres skolegård. Ifølge myndighederne fordi han følte »afsky for samfundet«.

	Den mulige årsag

	Regeringen har i de fleste tilfælde givet medierne besked på at nedtone dækningen af episoderne – og i nogle tilfælde bliver de slet ikke nævnt i de kinesiske medier, hvilket kan være myndighedernes forsøg på at mindske risikoen for, at andre utilfredse borgere inspireres til lignende handlinger. Samtidig har officielle rapporter i medierne generelt neddysset en mulig sammenhæng mellem angrebene og har nøjes med at portrættere dem som isolerede hændelser gennemført af mentalt forstyrrede individer.

	Men det har ikke hindret udbredt spekulation om årsagen til angrebene. Flere sociologer og kommentatorer har lagt skylden på manglende behandling af psykisk syge, da psykiske lidelser fortsat betragtes som et tabu i Kina. Andre antyder, at en afgørende faktor er den stigende kløft mellem rig og fattig, og de dramatiske samfundsændringer den økonomiske udvikling har ført med sig. Og flere peger på, at angrebene repræsenterer en hævn mod samfundet, udført af desperate mennesker, som ikke føler, at de kan opnå retfærdighed i det politisk stærkt kontrollerede system, hvor borgerne i langt de fleste tilfælde ender som taberne, når de kommer i konflikt med myndighederne og kommunistpartiets repræsentanter.

	Ma Ai, sociolog fra Kinas universitet for politik og jura, har tidligere beskrevet, hvad der skal til for at dæmme op for den vold, som er motiveret af vrede mod samfundet: »Det handler i sidste ende om at opbygge et samfund, hvor alle behandles lige for loven.«

