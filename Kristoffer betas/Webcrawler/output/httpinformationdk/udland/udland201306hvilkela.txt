Hvilke læk er ulovlige – og hvilke er bare belejlige?
I Washington lækker politisk udpegede embedsmænd hemmelige oplysninger til pressen hver eneste dag uden retslige følger. Kun uautoriseret lækage kriminaliseres. Det har whistleblowere som Daniel Ellsberg og Bradley Manning måtte mærke. Den næste kan blive Edward Snowden
 Koordinatoren af en række af USA’s efterretningstjenester, James Clapper (th), gav et ikke helt retvisende svar til en høring om NSAs aflytninger sidste år. Men hverken han eller regeringens egne whistleblowere risikerer for alvor at blive retsforfulgt på samme måde, som de uatoriserede ’lækkere’ gør.


 
	I Washington, D. C. findes der to forskellige typer whistelblowers.

	Der er de politisk udpegede regeringsembedsmænd, som altid slipper for tiltale. Og så er der whistleblowere, som altid risikerer retsforfølgelse.

	Det illustrerer den sensationelle identificering søndag aften af en 29-årig tidligere CIA-medarbejder som kilden til sidste uges afsløringer i The Guardian og The Washington Post af, at USA’s hemmelige sikkerhedsagentur, NSA, har adgang til amerikaneres og udlændinges telefonlogbøger og andre typer kommunikation.

	Edward Snowden havde indtil i sidste uge ubegrænset adgang til nogle af de mest klassificerede dokumenter og programmer i USA’s sikkerhedsapparat i kraft af sin stilling i Hawaii som telekommunikationsekspert i det private selskab Booz, Allen, Hamilton Holding Corp. Selskabet specialiserer sig i at udføre kontraktarbejde for National Security Agency.

	I begyndelsen af maj besluttede Snowden at afsløre to NSA-programmer, som efter hans mening er i strid med den fjerde tilføjelse til forfatningen. Tilføjelsen beskytter amerikanske statsborgere mod statens krænkelse af deres privatliv og deres ejendom uden en retskendelse, der specificerer hvem og hvad, der skal ransages.

	Snowdens handling placerer ham i klasse med to andre berømte whistleblowere. Det er Daniel Ellsberg, som efter at have været udstationeret i Vietnam i slutningen af 1960’erne blev ansat som efterretningsanalytiker i Rand Corp., hvor han lavede research for forsvarsministeriet. I den stilling fik Ellsberg adgang til de hemmelige Pentagon-papirer om Vietnam-krigen, som han overdrog til The New York Times.

	Bradley Manning arbejdede derimod som efterretningsanalytiker for USA’s hær i Irak, da han besluttede at give WikiLeaks flere hundredetusinde dokumenter om krigene i Afghanistan og Irak samt diplomatiske rapporter fra USA’s ambassader. Manning er blevet stillet for en militær domstol.

	Forskel på lækkere

	Disse tre whistleblowere adskiller sig fundamentalt fra den almindelige lækker af hemmelige oplysninger i USA’s regeringsapparat.

	Ellsberg og Manning ville delagtiggøre offentligheden i klassificerede informationer om ulovlige forseelser begået i USA’s krige. Snowden vil advare offentligheden om opbygningen af en national sikkerhedsstat, hvis udspionering af borgerne ifølge ham udgør en trussel mod deres frihedsrettigheder sikret under USA’s forfatning.

	For denne gerning risikerede alle tre enten dødsstraf eller livsvarigt fængsel.

	Risikoen forbundet med at være en såkaldt officiel ’lækker’ er derimod minimal. Hver dag frigiver politisk udpegede embedsmænd i USA’s kæmpe regeringsapparat samt medlemmer af politikernes medarbejderstab i Kongressen oplysninger til medierne, som er underlagt en eller anden grad af klassificering.

	Det gør de enten for at fremme deres egen eller en chefs politiske dagsorden eller for at skade en politisk modstander. Et af de mest typiske eksempler på lækage finder sted i forbindelse med intern debat i regeringen om vigtige afgørelser.

	I efteråret 2009 skulle præsident Barack Obama tage stilling til, hvorvidt USA burde eskalere krigen mod Taleban i Afghanistan eller bevare den eksisterende styrke i landet. Uenighed ministerier imellem og selv inden for Det Hvide Hus gav sig udslag i flere lækager. Washington Post-journalisten Robert Woodward artikler og efterfølgende bog om beslutningen var næsten eksklusivt baseret på lækager.

	En hemmelig liste

	Et endnu bedre eksempel er The New York Times’ detaljerede omtale i maj 2012 af CIA’s hemmelige liste over terrormistænkte, som præsident Obama personligt godkender til henrettelse med bevæbnede droner.

	Ingen betvivler, at præsidentens medarbejdere lækkede de tophemmelige oplysninger med henblik på at fremstille ham som en høg midt i valgkampen. Justitsministeriet indledte ikke en kriminel undersøgelse af, hvem der stod bag lækket.

	»Den skinbarlige virkelighed er, at Obama-regeringen enten har bemyndiget eller accepteret lækage af oplysninger, som de vurderer er politisk fordelagtige,« siger Jeff Bachmann, professor i menneskeret på American University til websitet Salon.com. Bachmann fortsætter: »I mellemtiden efterforsker og rejser Obama-regeringen tiltale mod dem, der frigiver oplysninger, som stiller regeringen eller statsapparatet i et dårligt lys.«

	Selv James Clapper, koordinator af forbundsstatens godt 16 efterretningsagenturer, synes at gå straffri efter at have nægtet, at NSA bevidst indsamler oplysninger om amerikanere (se også den anden artikel på dette opslag, red).

	Ifølge David Sirota, journalist ved salon.com, viser Edward Snowdens afsløring af NSA’s indsamling af data, at Clapper løj overfor senatsudvalget.

	»Men man skal ikke forvente, at han bliver tiltalt for mened,« bemærker han.

	Nye høringer

	Snowden kan imidlertid forvente mindst lige så skrap en behandling som Bradley Manning, såfremt det lykkes Obama-regeringen at få ham udleveret fra Hongkong eller et andet land. Manning risikerer op til livsvarigt fængsel.

	I går forlød det, at Snowden er gået under jorden.

	Men den aldrende Daniel Ellsberg anlægger et optimistisk syn.

	»Det er ganske muligt, at Snowden ved at sætte sit liv på spil vil inspirere andre whistleblowere til at gøre det samme og udvise lignende civilcourage,« skriver han i dag i en kronik i The Guardian.

	»Måske vil offentlighedens protester (mod den nationale sikkerhedsstat) tvinge Kongressen til at efterforske de afsløringer, som Snowden har lagt for dagen, således at NSA og resten af efterretningsvæsnet kan blive underlagt ægte opsyn og begrænsninger, og vi kan få genrejst vores frihedsrettigheder.«

	I går stillede demokratiske senator Diane Feinstein høringer om sagen i Senatet i udsigt. Hun er erklæret tilhænger af NSA’s hemmelige udspionering.

