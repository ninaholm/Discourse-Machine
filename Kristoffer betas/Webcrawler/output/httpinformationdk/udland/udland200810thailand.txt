Thailands premierminister nægter at gå af
Trods den seneste uges massive demonstrationer mod Thailands regering afviser landets trængte premierminister at gå af
Flere tusinde demonstranter i Bangkoks gader har de seneste dage krævet Thailands premierminister Somchai Wongsawats afgang, og Thailands magtfulde hærchef har ligeledes opfordret ham til at træde tilbage.


 Presset stiger på Thailands premierminister, Somchai Wongsawat. Flere tusinde demonstranter i Bangkoks gader har de seneste dage krævet hans afgang, og Thailands magtfulde hærchef, Anupong Paochinda, har ligeledes opfordret ham til at træde tilbage. 
Alligevel nægter Somchai at opgive jobbet som premierminister.
"Regeringen kan ikke opgive dens pligter, da vi stadig har tre hovedfunktioner i den nære fremtid," sagde Somchai fredag og refererede til to royale begivenheder samt et møde med regionale ledere, der skal holdes sidst på måneden.
Som det dagligt har været tilfældet den seneste uge, blev Thailands hovedstad, Bangkok, fredag igen ramt af omfattende protester mod regeringen. Cirka 5000 demonstranter samledes i byens forretningskvarterer i protest mod sammenstød tidligere på måneden mellem politi og demonstranter, hvor flere end 500 blev kvæstet, og to blev dræbt. Demonstranterne, der alle er fra PAD, Folkets Alliance for Demokrati, viste billeder af politiets blodige fremfærd den 7. oktober, hvor det værste sammenstød fandt sted.
Slagord mod politiet
Demonstranterne uddelte desuden bøger med billeder fra demonstrationen til forbipasserende og råbte slagord mod politiet. 
"Sandheden vil vise, hvorfor regeringen ikke har ret til at styre landet. Regeringen tror, at folket er dens fjende," sagde lederen af PAD, Somsak Kosaisuk, i en tale til demonstranterne fredag.
Protesterne kommer en dag efter, at den politiske krise i Thailand blev yderligere tilspidset. Det skete, da hærchefen sagde, at premierminister Somchai burde træde tilbage efter den seneste tids politiske uro. 
Hærchefen kom med sine udtalelser på tv flankeret af cheferne for flåden, flyvevåbnet og politiet. Iagttagere ser udtalelsen som det hidtil klareste tegn på, at landets militær mener, at regeringen bør gå af eller fjernes.
ritzau/AFP

