Grønland vil hurtigt i gang med selvstyre
Det blev et overvældende ja til grønlandsk selvstyre, og nu vil politikerne hurtigst muligt i gang med at overtage nye sagsområder. Frygten er, at det sker, før det er økonomisk forsvarligt
Der var travlt ved stemmeboksene i tirsdags, da en stor del af grøndlænderne valgte at stemme ja til selvstyre.


 76 pct. af de grønlandske vælgere stemte tirsdag ja til selvstyre. For Grønland er der store følelser på spil i selvstyreaftalen, der anerkender grønlændere som et folk i folkeretslig forstand med deres eget officielle sprog og retten til selvstændighed, når de ønsker det. 
Derfor var valgdeltagelsen på 72 pct. også usædvanligt høj efter grønlandske forhold, hvor mange har langt til stemmeboksen. Nu skal selvstyreaftalen gøres til lov, og grønlænderne forventer at indvie deres nye selvstyre på Grønlands nationaldag 21. juni næste år. Allerede samme dag vil de grønlandske politikere i gang med at overtage de første sagsområder fra Danmark.
"Vi kan starte med de mere formelle sagsområder, som ikke er nogen økonomisk belastning, og det allerførste må være at formalisere anerkendelsen som folk gennem FN," siger Kuupik Kleist, der er formand for det største oppositionsparti, IA. Anerkendelsen er ikke kun symbolsk vigtigt men giver også grønlænderne international ret til selvbestemmelse i deres eget land.
Selvfinansiering
Til forskel fra det hidtidige hjemmestyre skal Grønland selv finansiere de nye områder, hvor de overtager ansvaret fra den danske stat. Derfor må Grønland starte med råstofområdet, der potentielt kan give indtægter i selvstyrekassen fra olie og mineraler, mener det grønlandske folketingsmedlem Lars-Emil Johansen fra regeringspartiet Siumut: "I takt med at indtægterne kommer derfra, kan man begynde at tage de andre områder hjem. Jeg tror ikke, der går et halvt år, før vi tager det første område hjem, og et forsigtigt bud er, at vi har overtaget alle områder om 10-20 år," siger han.
En af de største bekymringer blandt de 24 pct. nej-sigere er, at de grønlandske politikere tager områder hjem, før de har råd til det, forklarer Jens B. Frederiksen, der er formand for det eneste nej-parti, Demokraterne. Nu vil partiet forsøge at få det bedste ud af selvstyret.
"Vi respekterer naturligvis befolkningens afgørelse, og vi vil arbejde for, at selvstyret i vid udstrækning bliver en succes. Men det kræver, at man foretager alle skridt med omtanke," siger Jens B. Frederiksen.
Indtil videre er der enighed om at vente med at overtage politi og retsvæsen, der er det økonomisk tungeste og mest komplicerede område.
"Det tager nok nogle år. I kommissionens aftale indgår det, at politi og retsvæsen skal leve op til dansk standart, og der ligger et kæmpe arbejde i det," siger Kuupik Kleist (IA). 
Allerede nu arbejder det danske justitsministerium og det tilsvarende grønlandske landsstyreområde på en handlingsplan, så Grønland også på dette område kan blive selvstyrende. 


