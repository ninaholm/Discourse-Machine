Eksil-irakere tør ikke vende hjem
Flertallet af de flygtninge, der vender hjem til Irak fra Syrien, siger, at de tager tilbage til Bagdad, ikke fordi det er blevet sikrere, men fordi de er løbet tør for penge i Syrien, eller at deres visum er udløbet
I søndags dræbte en selvmordsbilbombe 33 mennesker ved en kontrolpost uden for et marked nær byen Balad i det nordlige Irak.


 For at vise, at Irak var sikkert nok at vende tilbage til for de to millioner irakiske flygtninge i Syrien og Jordan, organiserede den irakiske regering i november en buskonvoj fra Damaskus til Bagdad og kørte 800 irakere gratis hjem.
Som et propaganda-stunt, der skulle vise, at den irakiske regering havde skaffet fred i landet, virkede det aldrig efter hensigten. Flertallet af de hjemvendte sagde, at de tog tilbage til Bagdad, ikke fordi det var blevet sikrere, men fordi de var løbet tør for penge i Syrien, eller at deres visum var udløbet.
Der har ikke været nogen massehjemrejse for de to millioner irakere, der flygtede til Syrien og Jordan, eller de yderligere 2,4 millioner, der flygtede fra deres hjem i selve Irak. De seneste tal fra FN's Flygtningehøjkommissariat viser tværtimod, at antallet af folk, der rejste ind i Syrien fra Irak, var 1.200 om dagen i slutningen af januar, "mens gennemsnitligt 700 vender tilbage til Irak fra Syrien".
Blandt grundene, til at folk ikke vender tilbage til trods for nye, strenge visumregler i Syrien, er, at de ved, Bagdad er meget farlig, at chancen for at kunne tjene til livets ophold er lille, og at der fortsat er mangel på el og vand.
Arresteret to gange
Historien om Mohammed Salman al-Dlaimi forklarer, hvorfor så mange rejser bort og tvivler på, at de vender tilbage. 
Mohammed plejede at fordele madrationer i sunni-enklaven i al-Khudat i den vestlige del af Bagdad. Han boede i sin fars store hus sammen med sine tre brødre og tjente lige netop nok til at overleve, indtil han blev arresteret af Nationalgarden i 2007.
"De beskyldte mig for at være medlem af al-Qaeda," siger han, "og torturerede mig, fordi jeg er sunnimuslim. Alle ved, at jeg kun er en lille forretningsmand."
Da han blev løsladt efter tre måneder, flygtede han til Syrien og fortalte sine venner:
"Jeg har planer om at flytte til Tatous (ved Syriens kyst) og starte en bilimport."
Men som så mange andre irakiske flygtninge opdagede han, at syrerne ikke ville have konkurrence. Han vendte tilbage til Bagdad i december og boede i familiens hus, men natten til den 21. januar hørte naboer kvindeskrig, og om morgenen fandt de ud af, at han igen var blevet arresteret af Nationalgarden.
Ikke alle tilbagevendte oplever sådanne katastrofer. Marwan Omar er en 25-årig sunni-læge, som tidligere arbejdede ved Yarmouk-hospitalet i det vestlige Bagdad. I 2006 kom hospitalet under Mehdi-militsens kontrol, og hans far blev bekymret for, at hans navn ville afsløre ham som sunni, og at han ville blive dræbt. Hans far blev også presset ud af sit arbejde på jernbanestationen af shia-militser.
Familien flyttede til Syrien, men dr. Omar opdagede, at han ikke kunne få tilladelse til at arbejde på syriske hospitaler, og familien kunne ikke få deres visa forlænget. Tilbage i Bagdad har dr. Omar nu fundet arbejde på en privatklinik, der ligger i en sunni-enklave, som han aldrig forlader.
Direkte trusler
Bagdad er sikrere, end den var i 2006 og begyndelsen af 2007 - perioden med massemyrderier, hvor shiaer og sunnier automatisk blev dræbt, hvis de faldt i hænderne på 'den modsatte side'. Men det er stadig farligt for hjemvendte flygtninge, især hvis deres huse er blevet overtaget af andre.
Nogle gange er truslen mod hjemvendte meget direkte. Al-Mussawi-familien havde meget uklogt hejst et sort flag for at vise, at deres far, en restauratør i Saadoun Street var blevet gjort til martyr af Saddam Hussein i begyndelsen af 1980'erne, fordi han var medlem af shiaernes Dawa-parti. De gjorde det for fire år siden, men handlingen viste, hvor deres sympatier lå.
Morgenen efter de var vendt tilbage fra Syrien, fandt de et trusselsbrev med to Kalashnikov-kugler i uden for deres dør.
"Problemet er, at sunnier og shiaer i Bagdad simpelthen ikke føler sig trygge ved hinanden længere," siger en shiakvinde
I søndags dræbte en selvmordsbilbombe 33 mennesker i Irak. Bomben eksploderede ved en kontrolpost uden for et marked nær byen Balad i det nordlige Irak. Kontrolposten var bemandet med arabiske sunni-frivillige.

© The Independent & Information
Oversat af Ebbe Rossander

