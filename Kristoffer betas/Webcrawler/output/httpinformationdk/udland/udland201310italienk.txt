Italien kan ikke bare vente på EU
Europæiske toppolitikere besøger i dag den italienske ø Lampedusa for at vise unionens handlekraft i forhold til flygtningestrømmen fra syd. Men Italiens gældende flygtningelov bør straks ophæves, mener en juraprofessor


 
	Det føles, som om alt, hvad vi har kæmpet for, har været forgæves,« siger Paola La Rosa over telefonen fra Lampedusa.

	Flygtningetilstrømningen og ulykkerne ved »porten til Europa«, som den lille middelhavsø kaldes, er en konsekvens af årtiers fejlslagen flygtningepolitik i EU og Italien, mener advokaten og flygtningeaktivisten fra Europas sydligste punkt.

	Sidst, øen kom i søgelyset, var under Det Arabiske Forår i 2011, hvor der udbrød slagsmål mellem unge tunesere og lokalbefolkningen. Efter ulykken i torsdags er befolkningen nedsunket i en tilstand af kollektiv sorg: »Man kan mærke det på gaden,« fortæller La Rosa.

	I dag kommer der fint besøg på øen. Formanden for EU-Kommissionen, portugiseren José Manuel Barroso, og EU-kommissæren for indre anliggender, Cecilia Malmström, ledsages af Italiens ministerpræsident, Enrico Letta, og indenrigsminister Angelino Alfano: »Vi bærer alle et ansvar og er nødt til at finde en løsning sammen,« udtaler EU-Parlamentets formand, tyskeren Martin Schulz: »Sammenlignet med, hvordan hårdt ramte lande som Jordan, Libanon og Tyrkiet forsøger at løse flygtningeproblemet, er det frygteligt at se, hvordan EU diskuterer temaet (…) Italiens grænse mod syd er også alle andre medlemslandes problem.«

	Institutionel hindring

	Det er relevant og vigtigt at diskutere principperne i EU’s flygtningepolitik, grænseagenturet Frontex’ rolle, Dublin-konventionen, menneskesmugling, manglende ressourcer til modtagefaciliteter, sagsbehandling osv. Men ifølge juraprofessoren Stefano Rodotà, som var kandidat ved det italienske præsidentvalg i foråret, understreger ulykken især behovet for at reformere Italiens udlændingelov. Rodotà mener, at loven reducerer migration til et spørgsmål om offentlig orden:

	»Udgangspunktet er afvisningen af den anden, det anderledes og det fjerne, der med sin blotte tilstedeværelse i vores land bringer dets kulturelle og religiøse grundlag i fare,« skriver Rodotà i La Repubblica.

	»Enhver, der fremmer, styrer, organiserer, finansierer eller effektuerer transport af fremmede på statens territorium (…) straffes med fængsel i ét til fem år og en bøde på 15.000 euro pr. person,« hedder det i loven, som stammer fra den nuværende præsident Giorgio Napolitanos tid som indenrigsminister, men er blevet strammet under Berlusconis regeringer i 00’erne.

	Undlod fiskere at komme de nødstedte flygtninge ved Lampedusas kyst til undsætning, fordi de frygtede at blive sigtet for medvirken til illegal indvandring? Indenrigsminister Alfano afviser det kategorisk, men det kan ikke udelukkes. For selv om det skal bevises, at fiskerne drager fordel af at hjælpe flygtninge, kommer tvivlen ikke i første omgang den anklagede til gode. Der bliver rejst mange sigtelser, som medfører konfiskering af kutteren indtil en eventuel frifindelse: »Institutionerne hindrer humanitær nødhjælp til immigranter i livsfare,« konstaterer Rodotà.

	De samarbejdsaftaler om bekæmpelse af illegal indvandring, som Italien har indgået med Libyen, betragtes stadig som gyldige. EU’s menneskerettighedsdomstol har med en dom fra 2012 fastslået, at afvisninger på åbent hav, som italienske og libyske myndigheder foretog i fællesskab indtil opstanden mod Gaddafi i 2011, var i strid med folkeretten. Og kort inden ulykken på Lampedusa betegnede Europarådet Italiens flygtningepolitik som »fejlslagen og modproduktiv«.

	Letta har med en symbolsk gestus gjort de mere end 200 omkomne til italienere. Men da »illegal indvandring« straffes med udvisning og en bøde på maksimalt 5.000 euro, er der som et obligatorisk tiltag blevet rejst sigtelse mod de 155 overlevende.

	»Det eneste seriøse svar på tragedien på Lampedusa er, at udlændingeloven bliver ophævet og erstattet af regler, som respekterer personernes rettigheder mere,« skriver Rodotà.

