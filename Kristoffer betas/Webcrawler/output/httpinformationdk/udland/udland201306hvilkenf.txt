Hvilken fremtid har Berlusconi og Italien?
I dag falder der dom i sagen om Silvio Berlusconis omgang med en mindreårig prostitueret. Men med medlemskabet i Enrico Lettas samlingsregering forsøger Berlusconis parti at beskytte lederen mod følgerne af en række retssager
Karima El Mahroug, der som prostitueret gik under navnet Ruby Rubacouri (Ruby Hjerteknuser) møder pressen uden for retten, hvor Silvio Berlusconi står tiltalt for at have haft sex med hende, da hun var mindreårig.


 
	Veronica Lario, Silvio Berlusconis ekskone, behøvede ikke at vente på rettens ord. Allerede for fire år siden, i maj 2009, fældede hun sin dom over den mand, hun har tre børn med og havde levet sammen med i 29 år: »Jeg kan ikke være sammen med en mand, der omgås mindreårige,« sagde hun til avisen La Repubblica og tilføjede, at landet »tillader og undskylder sin kejser alt. Jeg spørger mig selv, hvad det er for et land, vi lever i (…) Jeg har forsøgt at hjælpe min mand, jeg har tryglet dem, der er tæt på ham, om at gøre det samme, som man ville gøre for en person, der ikke har det godt. Det har været til ingen nytte.«

	I dag afsiger retten i Milano sin kendelse i sagen om den tidligere regeringsleders omgang med en mindreårig prostitueret. Dette tema overskyggede den italienske regerings politiske dagsorden, da den nuværende regeringsleder, Enrico Letta, i torsdags mødte den udenlandske presse i Rom: »Jeg ved, at alt, hvad der drejer sig om Berlusconi, er fantastisk for jer, fordi det giver jer mulighed for at skrive lange artikler, mens de kedelige ting, som jeg fortæller om de politiske tiltags konkrete indhold, er meget sværere at sælge. Men det er mit job,« sagde Letta og afviste, at udfaldet af retssagerne mod Berlusconi får indflydelse på regeringen.

	Ministerpjæk

	Det må dog nok betragtes som en besværgelse snarere end en objektiv vurdering. Dagen inden havde Lettas indenrigsminister, Angelino Alfano, og andre regeringsmedlemmer fra Berlusconis parti, Popolo della Libertà (Frihedens Folk), skulket fra jobbet og styret ministerbilerne mod krisemøde i partilederens romerske residens. Højesteret havde netop afsagt en kendelse, der udtømte Berlusconis næstsidste mulighed for at undgå en definitiv dom for skattesvig: »Dette forsøg på at eliminere mig, som har varet i 20 år, og som aldrig er lykkedes via det demokratiske system, for jeg er altid blevet legitimeret af folkets stemmer, kan ikke på nogen måde svække eller stække min politiske indsats for et mere retfærdigt og frit Italien,« udtalte Berlusconi.

	Hans advokater havde indklaget dommerne i Milano for en beslutning, som blev truffet ved første retsinstans under behandlingen af skattesagen. Som regeringsleder havde Berlusconi med kort varsel indkaldt til ministerrådsmøde og krævede derfor et retsmøde udsat. Da der ikke forelå bydende omstændigheder, som havde tvunget regeringen til at træde sammen, godtog retten i Milano ikke Berlusconis undskyldning. Men højesteret afviste altså klagen. I modsat fald skulle sagen være startet forfra og ville dermed være faldet for forældelsesfristen.

	Nu risikerer den 76-årige Berlusconi, at højesteret til efteråret stadfæster den dom på fire års fængsel og fem års udelukkelse fra offentlige embeder, som appelretten idømte ham i maj. Dommen fastslår, at Berlusconi trods sine politiske embeder har fungeret som leder af Mediaset-koncernen og været hjernen bag omfattende skattesnyd ved hjælp af skuffeselskaber i oversøiske skattely. Et beløb på omkring to mia. kroner er således havnet på hemmelige konti og kan være brugt til bestikkelse, mener retten i Milano. Samtidig efterforsker anklagerne i Napoli omstændighederne omkring den politiske krise, der bragte Romano Prodis centrumvenstreregering til fald i 2008. Berlusconi mistænkes for at have bestukket flere parlamentarikere, der skiftede side. Den tidligere senator Sergio De Gregorio, som hævder at have fået omkring 20 mio. kroner af Berlusconi, bad i sidste uge Prodi om forladelse og indrømmede at have begået »en kolossal fejl«.

	Silvios hær

	Samtidig med G8-mødet i Irland, hvor Letta deltog, skrev avisen The Irish Sun i sidste uge, at Berlusconi nu også efterforskes af de irske skattemyndigheder: »For at blive omtalt i forbindelse med G8-mødet sørger Berlusconi for at blive mistænkt for skattesvig,« bemærkede komikeren Maurizio Crozza.

	Michela Biancofiore, viceminister for den offentlige administration, har annonceret, at hun vil indklage dommen i skattesagen for Den Europæiske Menneskerettighedsdomstol i Strasbourg. Og ved et pressemøde i Rom lancerede en nydannet støtteforening, L’esercito di Silvio (Silvio Hær), en europæisk underskriftindsamling mod »den retslige forfølgelse, som ikke er andet end politik«. Hvis højesteret stadfæster dommen, skal Berlusconis parti »forlade Lettas regering«, mener hærens officerer: »Hvis han får forbud mod at beklæde offentlige embeder, nedlægger vi alle vores mandatter som parlamentarikere,« truer Maurizio Gasparri, Senatets næstformand og partiets tidligere ordfører.

	Men ifølge de fleste iagttagere er det mest sandsynligt, at Berlusconi foreløbig vil lade Lettas samlingsregering fortsætte. For på den måde kan han bedst håndtere konsekvenserne af retssagerne. Der er bl.a. blevet fremsat et lovforslag om, at domme for skattesvig ikke længere skal medføre udelukkelse fra offentlige embeder. Regeringsdeltagelsen har endvidere gjort det muligt for Berlusconi at påvirke dagordenen i Senatets valgkommission. Efter planen skulle udvalget i den kommende uge have taget stilling til, om Berlusconis dobbeltrolle som partileder og hovedaktionær i landets største mediekoncern fratager ham hans valgbarhed. Men regeringspartierne har fyldt kalenderen med andre sager for at forhindre, at spørgsmålet om Berlusconis interessekonflikt behandles. Højesteret afsiger derimod torsdag sin kendelse i et civilt søgsmål. Berlusconi står til at skulle udbetale en erstatning på mere end fire mia. kroner til mediekoncernen CIR, der bl.a. ejer La Repubblica, fordi han i 1991 sikrede sig aktiemajoriteten i Italiens største forlag, Mondadori, ved at bestikke dommeren i en voldgiftssag. I straffesagen blev såvel dommeren som Berlusconis tidligere advokat og forsvarsminister, Cesare Previti, idømt fængselsstraffe. Men for Berlusconis vedkommende lykkedes det at trække sagen i langdrag, så forældelsesfristen blev overskredet inden domsafsigelsen.

	Rubys selvmodsigelser

	Politisk og økonomisk får den dom, som retten i Milano afsiger i dag, umiddelbart næppe store konsekvenser for Berlusconi. Han er anklaget for at have udnyttet en mindreårig prostitueret og misbrugt sit embede som regeringsleder, da han i foråret 2010 fik pigen løsladt fra en politistation ved at hævde, at hun var den daværende egyptiske præsident Hosni Mubaraks niece. Anklagemyndigheden har begæret den tidligere ministerpræsident idømt seks års fængsel og livsvarig udelukkelse fra offentlige embeder. Men da en eventuel dom kan ankes, handler Berlusconis bekymringer i første omgang om sagens følger for hans image.

	Inden såvel anklagernes begæring som rettens kendelse har Berlusconis tv-kanaler således sendt temaudsendelser om domstolenes påståede komplot mod ham. Berlusconis advokat, Niccolò Ghedini, sammenlignede i retten sin klient med den franske konge Louis XVI, der endte i guillotinen efter revolutionen i 1789: »Det, der er kommet frem under denne retssag, kan kun tegne et positivt billede af Berlusconis liv på trods af forsøget på at ødelægge hans omdømme,« sagde Ghedini og hævdede, at retten er »forudindtaget«.

	I flere af de telefonaflytninger, anklagerne har fremlagt som bevismateriale, siger den nu 20-årige Karima El Mahroug, der som prostitueret gik under navnet Ruby Rubacouri (Ruby Hjerteknuser), at Berlusconi ville give hende en formue for at sige, at han ikke betalte hende for sex, inden hun fyldte 18 år. I retten og på tv benægter hun alt: »Dette land må se sig selv i spejlet for at erkende, hvad det er blevet,« udtalte Veronica Lario for fire år siden og tilføjede: »Det er blevet til et land, hvor mødre giver deres mindreårige døtre væk i håbet om, at det er vejen til berømmelse (…) Hvilken fremtid har et sådant land?«

	 

