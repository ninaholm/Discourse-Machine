Sidste chance for fred i Ukraine
Kampene i Ukraine blev intensiveret op til fredsmøde. Fem mennesker blev i går dræbt af artillerinedslag i den separatist-kontrollerede by Donetsk, mens 19 ukrainske soldater mistede livet tirsdag


 Mens fredsforhandlingerne om krigen i Ukraine gik i gang i Minsk i Hviderusland i aftes, rapporterede korrespondenter om kampe i Donetsk på Twitter.
Det skete netop som statsoverhovederne for Ukraine, Rusland, Tyskland og Frankrig mødtes til fredsforhandlinger i Minsk fra kl. 19.
Kampene er taget til i Ukraine de seneste uger, samtidig med at en kontaktgruppe med repræsentanter for alle parter har forhandlet om et udkast til våbenhvile. Alene fra den 31. januar tilden 5. februar er 263 civile blevet dræbt.
Ét af hovedkravene fra separatisterne til en ny våbenhvile har været, at den afspejler de nye landvindinger, de har gjort de seneste uger. Ukraine har omvendt krævet, at parterne trækker sig tilbage de linjer, man aftalte i den oprindelige våbenhvile etableret i Minsk i september.
Putin kom i god tid
Kort inden mødet advarede Ukraines præsident, Porosjenko, om, at situationen risikerede at spinne ud af kontrol, hvis det ikke lykkedes at blive enige om nedskalering og våbenhvile.
Tidligere på dagen sagde Porosjenko, at både regering og parlament er parat til at indføre undtagelsestilstand over hele Ukraine.
»Jeg vil ikke tøve med den beslutning, hvis den angribende parts handlinger fører til yderligere eskalering,« siger han til nyhedsbureauet Interfax. Der var indtil det sidste tvivl om Ruslands præsident, Vladimirs Putins, deltagelse i fredsforhandlingerne i Minsk, da han kun ville møde op, »hvis det lykkes at blive enige om vores landvindinger inden da«.
Putin mødte dog op i går, endda i god tid, og mødtes først med Hvideruslands præsident, Lukasjenko. Med sig havde Putin også sin udenrigsminister Sergej Lavrov.
Ud over de fire statsledere mødtes kontaktgruppen også i går til et separat møde, der skulle behandle samme aftaledokument.
Kontaktgruppen består af den tidligere ukrainske præsident Kutjma, repræsentanter fra de selvudnævnte østukrainske republikker Donetsk og Lugansk og en repræsentant fra OSCE (Organisationen for Sikkerhed og Samarbejde i Europa).
Ved redaktionens afslutning var der endnu ikke offentliggjort noget resultat af fredsforhandlingerne.

