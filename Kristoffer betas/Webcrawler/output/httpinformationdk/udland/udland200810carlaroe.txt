Carla og De Røde Brigader
Frankrigs førstedame er gået i forbøn hos sin mand for at forhindre ham i at udlevere en efterlyst terrorist til Italien og præsident Sarkozy, der bl.a. blev valgt på et løfte om at være skånselsløs over for kriminelle og terrorister, har nu kapituleret over sin kones apeller
Et stigende antal elever har brug for specialundervisning, viser nye tal fra Undervisningsministeriet.


 PARIS - En politisk storm blæser op i Frankrig, efter at Carla Bruni-Sarkozy, nationens førstedame, har indrømmet, at hun har været med til at overtale sin mand til at blokere for udlevering af en sultestrejkende venstreorienteret terrorist til Italien. 
Den italiensk-fødte Mme Bruni-Sarkozys intervention i, hvad der i forvejen var et såre betændt fransk-italiensk problem, er det første åbenlyse eksempel på "de venstreorienterede mavefornemmelser" hos førstedame-popsangerinden og hendes indflydelse på Frankrigs borgerlige præsident.     
Elysée-palæet meddelte søndag, at den 54-årige Marina Petrella, en forhenværende leder af en celle af de venstreekstremistiske Røde Brigader - en terrorbevægelse, der plagede Italien i årene 
1976-82 - ikke ville blive udleveret til Italien. Petrella, der har boet i Frankrig i 15 år, blev anholdt ikke langt fra Paris, kort efter at Nicolas Sarkozy var kommet til magten, bl. a. på et valgløfte om en hårdere kurs over for kriminalitet og terrorisme. 
Eksterroristen, der har en mand og to børn i Frankrig, indledte en sultestrejke, som hun valgte at fortsætte, selv da en fransk domstol for to måneder siden beordrede hende løsladt fra fængsel.
Det er kommet frem, at Carla Bruni-Sarkozy besøgte en yderst svag Petrella på hospitalet i sidste uge for at fortælle hende, at hendes udlevering ville blive aflyst af "humanitære grunde".
Uholdbar situation 
Førstedamen gav endvidere et forbløffende åbenhjertigt interview med en fransk avis, af hvilket det fremgår, at hun og hendes søster, Valeria Bruni-Tedeschi, havde lagt deres kræfter sammen for at overtale præsident Sarkozy til at blokere for Petrellas udlevering. 
"Vi kan ikke lade denne kvinde dø," sagde Mme Bruni-Sarkozy til Libération. "Situationen var blevet uholdbar, farlig." 
Bruni-Sakorzys forsvar for Petrella kan forekomme ejendommeligt i lyset af, at hun stammer fra en velstående industrifamilie i Milano, som netop flygtede til Frankrig i 1970'erne for at slippe væk fra truslen fra De Røde Brigader og andre terrorgrupper. 
Meldingen om hendes intervention og annullering af Petrellas udlevering, har fremkaldt raseri i Italien. En italiensk støttegruppe for ofre for hjemlig terrorisme oplyser, at den har chartret et tog, der skal bringe dens medlemmer til Paris, hvor de vil demonstrere ud for Elyséepalæet denne weekend. 
Foreningens formand Bruno Berardi, erklærer, at toget vil blive fyldt med "medlemmerne af snesevis af familier [af ofre for terror], som er lammet af sorg og oprørte over den hensynsløshed, som de er blevet udsat for." 
Og Isabella Bertolini, en af den højreorienterede italienske premierminister Silvio Berlusconis politiske støtter, kalder det "en dårlig vittighed" at vise humanitære hensyn over for en kvinde, der "er dømt for mord, røveri og bortførelse".
© The Independent og Information
Oversat af Niels Ivar Larsen

