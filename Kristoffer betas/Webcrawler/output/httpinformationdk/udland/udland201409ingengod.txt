Ingen gode løsninger i kampen mod kalifatet
Efter at have erkendt at USA ikke har nogen strategi for at bekæmpe Islamisk Stat, forsøger Barack Obama at finde koalitionspartnere til kampen mod IS. Selv hvis IS bliver fjernet, kommer Vesten til at stå med en lang række andre problemer, mener en ekspert


 En presset præsident Barack Obama er på jagt efter allierede til kampen mod Islamisk Stat (IS). Men det er en kamp, der næsten kun kan ende dårligt, mener en ekspert, der kommer lige fra det nordlige Irak og Syrien.
Efter en pressekonference i Estland, hvor den amerikanske præsident fordømte halshugningen af journalisten Steven Sotloff, fløj Obama i går til Wales for at forsøge at samle en international koalition til kampen mod IS. Det sker i forlængelse af en anden pressekonference i Det Hvide Hus i sidste uge, hvor præsidenten foruden at have iført sig et brunt jakkesæt også fik uventet opmærksomhed, fordi han talte over sig på spørgsmålet om USA’s strategi mod IS i Syrien.
»Jeg vil ikke sætte vognen foran hesten – vi har endnu ikke nogen strategi,« sagde Barack Obama ved pressemødet i Det Hvide Hus.
Siden har Det Hvide Hus udsendt en række meddelelser, der beskriver præsidentens indsats mod IS. Ud over at Islamisk Stat er på dagsordenen til NATO-topmødet i Wales, hvor Obama vil forsøge at samle »en bred international koalition«, har Det Hvide Hus meldt ud, at udenrigsminister John Kerry, forsvarsminister Chuck Hagel og rådgiver for terrorbekæmpelse Lisa Monaco vil rejse til Mellemøsten for at styrke samarbejdet med »regionale partnere« i kampen mod IS. Pressemeddelelsen nævner ikke specifikke lande.
Optrapning i Irak
Analytikeren Michael Stephens er netop vendt hjem fra Irak og Syrien, hvor han har færdedes blandt og talt med mange af de mennesker, der er involveret i kampen mod IS.
»Der er ingen tvivl om, at der er sket en optrapning. Tyskerne er kommet,« siger han med henvisning til Tysklands nylige leverance af våben til peshmergaerne, de kurdiske krigere. »Og briterne har sendt deres repræsentanter,« siger Stephens, der er vicedirektør ved tænketanken Royal United Services Institutes afdeling i Qatar.
De irakiske og kurdiske styrker har med hjælp fra amerikanske luftangreb presset IS og blandt andet fordrevet gruppen fra byen Amerli og genvundet den strategisk vigtige dæmning ved byen Mosul.
»Det er meget tydeligt, at USA allerede har valgt sine allierede. Al den tunge, militære støtte går til de irakiske kurdere, mens de i Bagdad har satset på den politiske løsning og Haidar al-Abadi (Iraks nye premierminister, red.),« siger Stephens.
Scanpix
Ubekvemme alliancer
Islamisk Stats erobring af et stort territorium i Syrien og Irak hen over sommeren har betydet, at mange af aktørerne i Mellemøsten har fået én fælles fjende. Det medfører blandt andet, at Vesten kæmper side om side med Kurdistans Arbejderparti, PKK, der har støttet de irakisk-kurdiske peshmergaer, men som også står på både EU og USA’s lister over terrororganisationer. En terrororganisation, der har været en livsvigtig støtte for peshmergaerne, mener Stephens.
»De irakiske kurdere kan forsvare deres eget territorium, men de får problemer, så snart de er uden for deres områder. De er ikke trænet godt nok.«
Og det giver Obama og Vesten et problem, mener han. For selv om to kurdiske grupper kæmper side om side, er de på ingen måde allierede.
»Husk på, at PKK ikke just har varme følelse for Sykes-Picot-aftalen,« siger han med henvisning de grænser, der blev optegnet i Mellemøsten af de britiske og franske kolonimagter i 1916. Så alene her har Obama et alvorligt problem, han kan se frem til, hvis det lykkes at eliminere Islamisk Stat.
»PKK er der, og de er en vigtig spiller. Og måden, man håndterer dem på i fremtiden, kommer til at definere, hvad der sker i regionen. Du ser dem, så snart du sætter dine ben i Rojava,« siger han og bruger det kurdiske navn for Syrisk Kurdistan, der grænser op mod Tyrkiet og Irak.
Han har sympati for, at Vesten lige nu har travlt med at få bekæmpet IS, men efterlyser en plan for, hvad der skal ske bagefter.
»Jeg undrer mig over, hvordan USA vil håndtere det på langt sigt. Spørgsmålet er, hvilken region de gerne vil have. Ønsker de et demokratisk Irak og et demokratisk Syrien? Hvad vil de gøre med Kurdistan? De ved ikke, hvordan de gerne vil have det til at se ud.«
USA sendte tirsdag yderligere 350 tropper til Irak for at beskytte den amerikanske ambassade. Ifølge amerikanske medier sker det på baggrund af et ønske fra State Department, USA’s udenrigsministerium, om øget beskyttelse af diplomater i Bagdad. Det Hvide Hus oplyser, at tropperne ikke skal i kamp.

