Præsidentvalget set fra Kina
Kinas forhold til USA er blevet markant forværret i løbet af Obamas præsidentperiode. Men udmeldingerne fra den republikanske udfordrer Mitt Romney giver ikke Kina håb om bedre relationer, hvis han skulle vinde præsidentvalget
De fleste kinesere støttede Obama, før han blev valgt i 2008, men i dag er hans popularitet dalet.


 Præsidentkampagnen i USA er blevet fulgt med hovedrysten i kinesiske medier. Hvorfor præsenteres Kina konstant som skurken, spørges der. Både præsident Barack Obama og udfordreren Mitt Romney har begge talt hårdt mod Kina og lagt en stor del af skylden for USA’s økonomiske problemer over på den voksende stormagt. Kina stjæler amerikanske job, forbryder sig mod ophavsretten og udøver unfair handelspolitik, lyder det.
I valgkampen har Romney gentagne gange sagt, at han vil erklære Kina for en ’valuta manipulator’ allerede på sin første dag i Det Hvide Hus.
Han beskylder Beijing for at »snyde« og lover at »slå hårdt ned på Kina«.
Obamas kritik har været mere ulden, men han anklager Romney for at investere »i firmaer, som har banet vejen for outsourcing til Kina, og investerer for tiden i firmaer, der producerer overvågningsudstyr, som Kina bruger til at udspionere sit eget folk med.«
Køligere følelser
I løbet af Obamas embedsperiode er de kinesiske følelser over for USA blevet stadig koldere. Ifølge en undersøgelse af Pew Global Attitudes Project beskrev 68 procent af kineserne i 2010 det amerikansk-kinesiske forhold som positivt, mens otte procent så det som fjendtligt.
I år ser blot 38 procent et positivt forhold, mens det nu er 26 procent, som anser forholdet for fjendtligt.
Og mens kineserne støttede Obama, før han blev valgt i 2008, så er deres entusiasme nu dalet. Dengang sagde 62 procent, at de havde tillid til, at han ville gøre ’det rigtige’ på verdensscenen. I dag er det kun 38 procent, som udtrykker den tillid.
De kinesiske statsstyrede medier er også stærkt utilfreds med Obama-administrationen, som de mener står for en stadig mere uforsonlig Kina-politik. Obamas øgede fokus på Asien og amerikanske alliancer i området udlægges i Bei-jing som et forsøg på at inddæmme Kina.
Samtidig er Obamas udenrigsminister, Hillary Clinton, ofte kommet med stærk kritik af bl.a. Kinas internetcensur og politiske undertrykkelse, som ifølge kommunistpartiets avis Globalt Tidende har »ødelagt atmosfæren og intensiveret den gensidige mistillid«.
I Beijing er der nervøsitet over, at dette er en udvikling, som kan blive forstærket, hvis Obama genvælges. Men det gør alligevel ikke Romney til Kinas ønskepræsident.
Entusiasmen falmet
Ifølge Kinas politiske kalkule, skulle han ellers være ideel: en mand, som fokuserer på forretningsinteresser.
Tidligere har kinesiske medier udtrykt begejstring for Romneys ’strålende managementevner’, da han stod i spidsen for OL i Salt Lake City.
Kineserne var også stærkt tilfredse med hans rolle i investeringsfirmaet Bain Capital, som energisk forsøgte at hjælpe kinesiske virksomheder med at opkøbe amerikanske teknologifirmaer. Og sidste år påpegede Globalt Tidende med glæde, at Romney for et årti siden havde argumenteret mod at forhindre Beijing i at få tildelt værtskabet for OL på grund af landets forhold til menneskerettighederne. Det gav point.
Men Romneys angreb mod Kina i valgkampen, og hans påstand om, at det er kinesisk politik, som ’dræber’ arbejdspladser i USA, har fået den kinesiske entusiasme til at falde drastisk.
Folkets Dagblad, kommunistpartiets talerør, skriver, at en præsident Romney »med langt større sandsynlighed vil søge økonomiske og handelsmæssige konflikter med Kina end en Obama-administration.«
I en usædvanlig hård kommentar har Kinas officielle nyhedsbureau Xinhua kaldt Romney for ’tåbelig’ og ’hyklerisk’, og advaret mod, at hans politik kan føre til en ødelæggende handelskrig:
»Det er ironisk, at en stor del af denne Kina-kritiske politikers rigdom faktisk er tilvejebragt ved at handle med kinesiske firmaer,« skrev Xinhua.
Globalt Tidende skriver i en leder, at Kina »er ved at miste tålmodigheden« med kritikken og kravene, som høres i den amerikanske valgkamp, og i stigende grad vil sætte hårdt mod hårdt over for Washington, lige meget hvem der er USA’s næste præsident: »Washington vil få svært ved at true os, og ethvert amerikansk træk mod Kina vil blive mødt af et modtræk.«

