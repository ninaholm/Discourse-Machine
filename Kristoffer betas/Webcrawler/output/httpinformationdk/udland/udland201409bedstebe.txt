’Det bedste af begge verdener’
Det er ikke så meget visionen for Skotland, der adskiller den skotske selvstændigheds- afstemning. Nej-sigerne mener, at øget lighed skal opnås inden for unionens rammer, der leverer det bedste af alle verdener: Selvbestemmelse lokalt og global vægt
Nej-sidens kontor, hvor mottoet er Better Together. ’Vi mener, at vi i Skotland har det bedste af begge verdener, for vi har et stærkt skotsk parlament, som tager sig af alle vores hjemlige affærer, men også et stærkt Storbritannien, hvor vi får styrke, sikkerhed og stabilitet i en global verden,’ siger presseansvarlig for nej-kampagnen David Whitton.


 Steven Moncur tager et øjeblik øjnene væk fra tv-skærmen, hvor et hesteløb er i fuld gang.
»For at være ærlig – folk, der stemmer ja, er skøre. Hvorfor i alverden skulle vi bryde med Storbritannien? Det vil ruinere os. Vi ville ikke engang have en møntfod,« siger den 26-årige mand; en beboer i Edinburgh-forstaden Clermiston, der til dagligt arbejder »inden for forsikring«.
Denne tirsdag aften hænger han ud på den lokale ’Scotbet’ – en smal, dyb, blåmalet spille- og tipsforretning uden vinduer, der ligger midt i et kvarter domineret af identiske gråbrune lave rækkehuse.
»Ja, det er vanvittigt,« råber en ældre mand, der har opsnappet essensen af samtalen.
Det er ikke, fordi Steven Moncur har nogen særlig tilknytning til det resterende Storbritannien. Han er født og opvokset i Clermiston og har aldrig boet andre steder. Ikke desto mindre mener han og resten af hans familie, at ja-kampagnens vision for et mere retfærdigt Skotland efter skandinavisk forbillede er en utopi udtænkt af en særlig samfundsklasse, der ikke har så meget at miste som dem og deres ligesindede.
»Hvad du stemmer, afhænger af din baggrund. Mange rige stemmer ja – de har råd til det,« siger han og lader sig igen opsluge af de galopperende heste på skærmen.
Fiona og Nathan Burrough har en mere personlig grund til at stemme nej. 33-årige Fiona, der arbejder som jurist, er født i Edinburgh og boede her, indtil hun var 12, hvor faderen fik job i London.
Hendes mand, 35-årige Nathan, voksede op i Cambridge, og de første år af deres ægteskab boede de i det trendy Hackney i Østlondon.
For to år siden besluttede de sig dog for at gøre drøm til virkelighed og veksle deres lille London-rækkehus til et nyrenoveret, rummeligt hus tæt på det centrale Edinburgh. Her er der masser af plads til, at deres to små piger kan tumle rundt på græsplænen, der er på størrelse med en lille fodboldbane.
»Jeg føler mig først og fremmest skotsk, men jeg føler mig også britisk,« siger Fiona.
»Fordi jeg har boet i London, føler jeg mig som en del af Storbritannien, og jeg ønsker ikke at tage til London og føle, at jeg er i et andet land,« forklarer den unge mor.
Nathan – der efter sin første karriere som socialforsker har omskolet sig til kok – er med sin engelske baggrund mindre følelsesmæssigt berørt, men mener ganske enkelt ikke, at ja-siden har formået at forklare, hvad det er, et selvstændigt Skotland kan gøre bedre som selvstændig nation.
»Det føles som en meget stor risiko at løbe. Jeg troede, at de ville kunne forklare os, hvordan selvstændighed ville komme til at fungere, men det har de ikke kunnet,« siger han og peger på, at mange ting bl.a. møntfod og EU-medlemskab afhænger af efterfølgende forhandlinger med Westminster og EU. »Det er ikke, fordi jeg ikke tror, at Skotland kan overleve som uafhængig nation – potentielt kan det blive en meget succesrig nation – men jeg tror, at det vil tage lang tid at nå derhen,« supplerer Fiona.
»Jeg kan se risikoen for 20 meget skræmmende år foran os – og problemet er, at det er vores og vores børns 20 år,« tilføjer Nathan med henvisning til, at det er nu, de skal gøre karriere og opfostre deres familie.
Chokmåling: Skotsk løsrivelsesbevægelse står til sejr
Topstyret
På trods af de stærke og utvetydige følelser er hverken Fiona og Nathan Burrough eller Steven Moncur involveret i nej-kampagnen og har ikke deltaget i nogen offentlige møder. En kendsgerning, der ikke er så overraskende, idet nej-kampagnen modsat ja-kampagnen er stramt styret fra et kampagnekontor i det centrale Glasgow.
Ud over frivillige grupper, der ringer rundt eller går fra dør til dør for at overbevise folk om nej-sidens argumenter, glimrer græsrodsdeltagelsen ved sit fravær. De få arrangementer, der er, involverer alle politikere fra de tre traditionelle partier – Labour, Liberaldemokraterne og Konservative – der har besluttet at stå sammen for at bekæmpe nationalisternes selvstændighedskampagne. Frygten for, at de tre normalt meget forskellige partiers budskab stritter for meget i forskellige retninger, synes dog at have fået partiernes ledelse til at tage styringen med kampagnen.
»Det vil ikke være muligt at filme telefonkampagnen, eftersom disse ikke er åbne for medierne … Det er et nej til Clarkston-arrangementet … Vil ikke være muligt at deltage i brevskrivningsarrangementet,« lyder striben af afslag fra kommunikationsmedarbejder Craig Wilson, der efter en måneds e-mailudveksling med Information meddeler, at han »har arrangeret et interview med David Whitton, der er deres talsmand for de ikkebritiske medier. Det vil dog ikke være muligt at tage mange billeder inde i bygningen«.
Angsten for at miste kontrollen med deres Better Together-kampagne – Bedre Sammen – kan sågar fornemmes i tonen på receptionistens trætte »Oh«, da Informations udsendte ringer på kampagnekontorets dør i Glasgow og præsenterer sig.
David Whitton – selv tidligere journalist – forklarer da også, da vi sidder i et af de små mødelokaler, at hans og de øvrige mediemedarbejders opgave er at »koordinere budskabet og sikre, at alle siger det samme«.
»Vi er alle forskellige partier med forskellige politikker, men den ene politik, vi er enige om, er et ønske om, at Skotland forbliver en del af unionen. Det er den mest succesfulde union af lande, der nogensinde har eksisteret. 300 år med gensidige fordele,« siger Whitton, en venlig mand omkring de 50, der efter sin mediekarriere selv blev medlem af det skotske parlament for Labour.
»Men jeg mistede min taburet i 2011, da den nationalistiske bølge fejede hen over landet,« som han siger om SNP’s overvældende valgsejr.
Denne gang føler Whitton – og de tre partier han repræsenterer – sig dog anderledes sikre på sejr; bakket op af meningsmålinger, der til tider har ligget tæt, men som aldrig har vist flertal for et ja til selvstændighed.
»Vi mener, at vi i Skotland har det bedste af begge verdener, for vi har et stærkt skotsk parlament, som tager sig af alle vores hjemlige affærer, men også et stærkt Storbritannien, hvor vi får den styrke, sikkerhed og stabilitet det giver at være del af en af de store globale enheder G7, G8 og FN’s Sikkerhedsråd,« siger Whitton, der til sidst alligevel går med til, at vi kan fotografere hylderne med kampagnematerialer – nej-krus, -klistermærker, -drikkedunke og -kuglepenne – og de frivillige i den ene ende af kampagnekontoret, der sidder ved computere og indtaster svar fra kampagnens egen målinger.
»Vi har hundredvis af frivillige,« understreger Whitton og peger på en væg ved indgangen, hvor besøgende aktivister og politikere har skrevet en hilsen.
»Ser frem til de næste 300 år sammen,« skriver en David Gardiner. »Bedre sammen. Ingen efterladt!« er underskrevet af Cameron. »#No Thanks« har en anonym aktivist skrevet – en henvisning til slogan-ændringen fra det mere kontante og negativt klingende »No«.
»Men det er rigtigt, at vi ikke holder offentlige møder hele tiden,« erkender han.
Et mere lige United Kingdom
Fiona og Nathan har ikke desto mindre hørt budskabet: At Storbritannien er bedre og stærkere, når de fire nationer – England, Skotland, Wales og Nordirland – forbliver sammen. Og de er enige.
»Jeg føler faktisk, at det er et godt arrangement for Skotland,« siger Fiona, der er varm tilhænger af den nuværende ordning, hvor det skotske parlament bestemmer over indenrigspolitiske områder såsom uddannelse og sundhed.
»Denne unions historie er, at vi er fire forskellige nationer med forskellige identiteter. I debatten om decentralisering har jeg altid følt, at vi burde have meget mere kontrol. Vi er en særskilt nation, og det er kun rigtig, at vi har et parlament tættere på befolkningen,« siger hun, men tilføjer, at spørgsmål som ulighed bedst løses sammen med det øvrige Storbritannien.
»Det er rigtigt, at der er stor ulighed i samfundet, men det er ikke et problem, der kan løses ved selvstændighed – og jeg vil også gerne have et mere lige England«.
I det hele taget synes hun, at diskussionen om at splitte unionen strider imod tidens tendens:
»Alt bliver mere og mere integreret. EU, det indre marked – det er tendensen i en globaliseret verden. Visionen om et mere retfærdigt samfund lyder tillokkende, men jeg kan ikke se, at selvstændighed er svaret,« siger hun.

