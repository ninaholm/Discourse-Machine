USA's dalende autoritet i Mellemøsten ansporer de arabiske opstande
Gaddafi trak i går terrorkortet i håb om USA's indgriben. Frem til 00'erne var de vestligt orienterede arabiske regimer trygge under USA's militære og politiske paraply, men fiaskoerne i Irak, Libanon, Palæstina og Syrien har svækket USA's autoritet


 BEIRUT - En både desperat og samtidig resigneret Muammar Gaddafi trak i går terrorkortet i sin tredje henvendelse til sit snart forhenværende folk, da han erklærede, at al-Qaedas leder, Osama bin Laden, stod bag den brede opstand mod hans regime.
Denne gang talte Gaddafi i telefon med libysk stats-tv, angiveligt fra byen Az-Zawiya 50 km vest for Tripoli, hvor hans sikkerhedsstyrker og lejetropper fra Tchad, Niger og Sudan kontrollerede gaderne efter skudvekslinger med oprørsgrupper.
»Det, der sker i Libyen, er ikke et folkeligt oprør, men international terrorisme,« sagde Gaddafi bl.a., »disse bevæbnede unge, vore børn, opmuntres af folk, der er eftersøgt i USA og resten af den vestlige verden«. Han opfordrede forældre til at beordre deres børn hjem og tage våbnene fra dem.
At 'folkets vejleder' gennem mere end 41 år nu henviser til bin Laden-netværket kan ses som et sidste desperat forsøg på at hidkalde amerikansk militær hjælp, der kan genetablere hans position som absolut magthaver. Hans - og sønnens - trusler om, at gas- og oliefelterne vil blive sat i brand, var ligeledes en indirekte henvendelse om vestlig indgriben for at genoprette den stabilitet, Gaddafi indtil for 10 dage siden var garant for.
Tidligere har Yemens diktator med held brugt al Qaeda som løftestang for massiv militærhjælp fra USA. Men USA synes at have indset, at militær intervention i et arabisk land er en dårlig investering, selv om præsident Obama i sin kommentar sent onsdag holdt alle muligheder åbne og EU-kredsen drøfter 'humanitært indgreb' eventuelt med militær, men i så fald bliver det formentlig i FN-regi. Uden for hovedstaden Tripoli betragtes Libyens enehersker som historie, og han kan ikke fortænkes i at mene, at USA nu svigter ham.
Gaddafi besvimede angiveligt, da han i september 1970 hørte nyheden om Egyptens leder Gamal Abdel Nassers død efter et hjerteanfald. Libyens dengang 28-årige 'oberst' (han havde forfremmet sig selv fra kaptajn) havde planket sin revolutionsmodel fra den egyptiske præsident, der ligeledes kom til magten som ung officer ved at kuppe en folkefremmed monark.
Fra revolutionær til klient
Men det var alt, hvad Gaddafi lærte af sit forbillede, der den dag i dag er arabernes mest beundrede politiske ikon. Gaddafi er (blev) den arbiske verdens mest foragtede diktator efter Saddam Hussein . Men modsat Saddam indså han, at verden blev en anden med Golfkrigen i 1991 og afgørende ændret med 11. september 2001.
Gaddafi indledte en charmeoffensiv med det formål at få løftet FN's og USA's sanktioner og blev i realiteten endnu en arabisk klient til Vesten.
Denne kovending gør ham også til et eksempel på en hovedårsag til bølgen af revolter, der for altid vil ændre regionens politiske landskab. Gaddafi er blevet billedet på arabisk regeringsførelse i bizar karikatur og eksponerer således den ydmygelse, der er påført araberne fra kolonialismens formelle ophør i 50'erne og frem til januar i år, da tuneserne væltede deres præsident ved egen hjælp.
Ydmygelsens anatomi
Nu giver Gaddafis servilitet over for Vesten, der indledtes i 90'erne, bagslag. De libyske demonstranters skilte og paroler mod 'Olie til Vesten', beskriver ifølge analytikeren Elie Chalhoub på Beirut-dagbladet Al Akhbar en slags »ydmygelsens anatomi«. Folkelig støtte til arabiske ledere er, mener han, først og fremmest betinget af 'arabisk legitimitet', der grundlæggende  er anti-vestlig.
»For i vores del af verden lægger folk vægt på kunne løfte hovedet. Hvis du hørte parolerne på Tahrir-pladsen i Kairo, så forlangte de ikke demokrati og frihed, men på genetablering af retfærdighed og selvrespekt: nahabou el-balad (de har stjålet vores land, red.) og daiaou el-balad (de har skændet vores land, red.).«
»Folk kan leve med fattigdom, så længe de deler vilkår på tværs af de sociale skel. Men når de ser regime-kliker tæt på diktatorerne og deres familier berige sig selv i en økonomisk struktur, dikteret af Den Internationale Valutafond, Verdensbanken, vestlige støttemillioner, der medfører korruption, bliver folk vrede. Privatiseringer som motor i en ny markedsøkonomi gør også ondt, for almindelige mennesker har ikke fået en andel i velstanden. Og staterne har ikke længere har råd til at skabe nye job med en lønningspose som eneste attraktion. Den anden faktor er den skændsel, regimerne påfører det arabiske selvværd i deres roller som vestlige klienter, De ydmyger deres folk ved at gøre dem til globale andenrangsborgere.«
Også Elie Chalhoub henviser til Nasser, der indførte militærdiktatur, tortur og henrettelse af islamiske dissidenter, ødelagde Egyptens økonomi med halvbagt socialisme og tabte en katastrofal krig mod Israel. Alligevel blev Nasser den figur, arabere mentalt kan identificere sig med. Nemlig fordi han »lærte arabere at løfte hovedet, hvis han ikke lærte dem andet.«
USA's dalende autoritet
Når oprørene kommer nu, og ikke for fem eller 10 år siden, hvor betingelserne objektivt var de samme, hænger det ifølge Elie Chalhoub også sammen med USA's dalende indflydelse i regionen.
»Der er to årsager til revolterne: Den øgede afstand mellem rige og fattige, der viser sig i regime-klikernes monopolisering af ressourcer og økonomi, og USA's fiasko, der blev tydelig for alle i 2004-5 i Irak og Afghanistan.«
»I Iran gør de, hvad der passer dem med deres atomprogram, i Syrien - som i for fem-seks år siden frygtede et amerikansk dikteret regimeskifte - har præsident Bashar al-Assad så megen selvtillid, at han afviser amerikanske tilnærmelser. Her i Libanon har vi snart en regering med Hizbollah-deltagelse, der sætter den USA-støttede 14. marts-blok under Saad Hariri uden for indflydelse, og i Palæstina er alt brudt sammen, fordi israelerne nægter at følge et amerikansk manuskript for fredsforhandlinger med PA-styret, der på sin side er de-legitimeret i forhold til Hamas. Det har folk selvfølgelig lagt mærke til. Hvor de for fem år siden ikke turde løfte så meget som et øjenbryn i erkendelsen af, at deres regimer var beskyttet af amerikanske paraply, ser de nu, at det regner gennem hullerne i paraplyen.«
Men i Libyen hagler det.


