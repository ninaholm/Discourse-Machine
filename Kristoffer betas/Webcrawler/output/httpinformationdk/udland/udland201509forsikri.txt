Forsikringsselskaber lurer på kunders personlige sundhedsdata
Skal et forsikringsselskab kunne straffe en kunde for at være inaktiv og doven? Spørgsmålet presser sig på, efter et schweizisk forsikringsselskab har udstyret testpersoner med skridttællere  for at kunne overvåge dem. Forbrugerrådet Tænk er kritisk over for den slags individuel overvågning af kunder


 Hov, kun halvvejs. 2.000 schweiziske testpersoner går i denne tid rundt med skridttællere, der fortæller dem – og forsikringsselskabet CSS Insurance – hvor mange daglige skridt de tilbagelægger, og om de er oppe på de anbefalede minimum 10.000 skridt.
Det lyder ikke ukendt – bortset fra at der er et forsikringsselskab inde i billedet – for det vrimler i dag med sundhedsapps og programmer, der kan overvåge puls, skridt, kalorieforbrænding, søvnløshed, stress og meget mere, og der kommer løbende nye til.
Men i takt med at folk installerer apps på mobilen, der tracker løbeturene og holder styr på kalorierne, står forsikringsselskaberne i kø for at få fingre i de data, de interaktive sundhedsapps genererer i hobevis. Toneangivende forsikringsselskaber mener, at digitale, trådløse måleinstrumenter i fremtiden vil blive afgørende for, på hvilke præmisser man kan tegne en sundhedsforsikring.
Volker Schmidt, der er chef for forsikringsteknik og informationsteknologi i CSS Insurance, fortæller om pilotprojektet ’myStep’:
»Vores ønske er at fremme personligt ansvar og solidaritet i det schweiziske sundhedssystem. Vi arbejder frem mod på sigt at lave en forsikringsmodel, der belønner kunderne for at være sundhedsbevidste ved, at deres forsikringspræmie falder. Det skaber en win-win-situation for forsikringsselskaberne og kunderne, der føler sig sundere og betaler mindre. Formålet med myStep er at få en fornemmelse af, hvor villige kunderne er til at dele deres sundhedsdata med et forsikringsselskab. Vi vil også finde ud af, hvor attraktivt et tilbud det er for kunderne, og om det kan være med til at fremme en bedre livsstil. Rent praktisk samarbejder vi med to schweiziske universiteter i Zürich og St. Gallen, der analyserer resultaterne.«
Realitet om 5-10 år
Den schweiziske forsikringsgigant Swiss Re mener, at det om blot 5-10 år vil være umuligt at få en livsforsikring uden brug af en bærbar, digital enhed til at vurdere en persons helbredstilstand. Massedata er blevet det store mantra, og det vil efter forsikringsselskabets vurdering kunne ændre forsikringsindustriens praksis radikalt inden for kort tid.
Selskabets administrerende direktør kalder det en minirevolution og en mere effektiv og »kundevenlig« måde at vurdere sundhedsrisici på. Mindre papirarbejde og slut med tidsrøvende medicinske tests.
Andre toneangivende forsikringsselskaber er enige i potentialet, men det afføder også en række etiske dilemmaer. Hvordan sikrer man beskyttelse af persondata, og er folk virkelig klar til at dele fortrolige sundhedsoplysninger i stor skala til forsikringsselskaber og andre, der kan gøre brug af dem? Og skal de, der ikke ønsker at gøre brug af digitale enheder, på sigt fratages retten til at tegne en sundhedsforsikring?
I Schweiz skal landets otte millioner borgere tegne en grundlæggende sundhedsforsikring, og de har frit valg blandt mere end 60 private sundhedsforsikringer. Selv om alpelandets sundhedsvæsen ofte er blevet fremhævet i udlandet for at være meget effektivt, har en anke og kilde til frustration været, at det er dyrt, da sundhedsudgifterne over de seneste 20 år er steget med 80 procent og forsikringspræmierne med 125 procent.
Til spørgsmålet om, hvorvidt Volker Schmidt mener, at det er »fair«, at sunde schweizere, der svinger forbi træningscentret, får rabat, svarer han:
»For os er det ikke et spørgsmål om retfærdighed. Vi ønsker at give vores kunder en chance for at have indflydelse på deres helbred og til at påtage sig mere personligt ansvar. Som jeg har gjort klart, er dette på nuværende tidspunkt primært et pilotprojekt. Sygesikring er grundlæggende baseret på et princip om solidaritet. De raske hjælper de syge, de unge hjælper de ældre. Det kommer ikke til at ændre sig. Det, vi er ude efter, er at få kunderne til at udvikle sundhedsbevidste vaner, uanset hvilken gruppe de tilhører. Det giver derfor god mening at give dem gennemskuelige oplysninger med henblik på at hjælpe dem til at ændre deres adfærd.«
Forsikringschefen vurderer, at de foreløbige resultater af forsøget tegner lovende:
»Der er dobbelt så mange deltagere, end vi oprindeligt havde håbet på. Vi ved nu, at de fleste deltagere er villige til at dele deres træningsdata med CSS Insurance. Mere generelt har vi klare indikationer på, at digitale apps kan være med til at hjælpe mennesker, der lider af en kronisk sygdom, til en bedre livsstil. Derfor har vi for nylig indgået et partnerskab med de to schweiziske universiteter, der analyserer resultaterne af pilotprojektet, og vi har fået et sundhedslaboratorium. Vores mål er at udvikle apps og programmer, der kan bruges til såkaldt digital terapi. Det kan bidrage til at højne kvaliteten og effektiviteten i sundhedssektoren og give syge mennesker mulighed for at have en positiv indflydelse på deres tilstand. Der er allerede i dag produkter tilgængelige på nettet, der kan afhjælpe eksempelvis en mild depression.«
Smartphone mod depression
Digital terapi består ifølge Volker Schmidt af to elementer: en diagnostisk del og en interventionsdel. Enheder, der registrerer forhold som bevægelse, hjertefrekvens, kost, social interaktion, søvn med videre kan være meget værdifulde til at levere data om personen, påpeger han – altså til at diagnosticere.
Interventionsdelen kræver, at man anvender viden fra adfærdsøkonomi, dvs. fra studier om, hvordan individer »kalkulerer økonomisk«, når de træffer beslutninger. Det er nødvendigt for at forstå, hvad der virkelig kan få patienten til at ændre livsstil for bedst muligt at nå sine individuelle mål, siger Volker Schmidt. Der kan være tale om konkrete belønninger eller en såkaldt »gamification-tilgang«, hvor man inddrager en form for spiloplevelse eller et konkurrenceelement.
Som et konkret eksempel på en evidensbaseret digital sundhedsapp nævner Volker Schmidt en depressionsapp til smartphones udviklet af Det Tekniske Universitet i Zürich, som diagnosticerer en persons sindstilstand. På baggrund af diagnosen af personens følelsesmæssige situation, kan den siden via SMS eller lignende foreslå personen at ringe til en ven, gå en tur, lytte til noget musik eller andre ting, der kan formodes at hjælpe personen ud af sin nedtrykte sindstilstand.
Data på smartphonen giver så et billede af, om foranstaltningerne virker, og kun hvis personens tilstand forværres betragteligt, er det nødvendigt for den pågældende at gå til en rigtig terapeut:
»Eksempler som dette viser, at der kan være store fordele ved digital terapi. Vi kan blandt andet nå ud til patienter, som måske ikke selv ville opsøge en læge. Med myStep har vi allerede opnået værdifulde erfaringer om sådanne digitale tilbud. Deltagernes feedback har været overvældende positiv. På baggrund af disse indledende erfaringer vil vi på CSS’ sundhedslaboratorium arbejde videre med at udvikle og designe digitale programmer, som skal afhjælpe blandt andet kroniske sygdomme. Det kan virkelig føre til en win-win-situation for både patienten og udbyderen,« fastslår Volker Schmidt.
Usolidarisk model
I Danmark har over to millioner danskere en privat sundhedsforsikring, viser tal fra brancheorganisationen for danske forsikringsselskaber, Forsikring & Pension.
Vicedirektør i Forbrugerrådet Tænk, Vagn Jelsøe, finder det grundlæggende dybt problematisk, at forsikringsselskaber vil bruge sundhedsapps og andre digitale enheder til at fastsætte aftalebetingelser med deres kunder:
»Dels er de færreste sundhedsapps i dag af en kvalitet, så de kan bruges til at sige noget præcist om brugernes sundhedstilstand. Dels er der efter vores opfattelse noget grundlæggende forkert ved på denne måde at opdele forsikringskunderne i stadig mindre grupper, der får deres betaling præcist afstemt efter deres individuelle risiko. Det bryder med det grundlæggende princip bag forsikring – at vi alle kan komme galt af sted, og at vi derfor alle kan blive dækket billigere ind, hvis vi sikrer os kollektivt,« siger Vagn Jelsøe.
Det er en god forretning at opbevare og videresælge digitale data. Det schweiziske teknologiselskab Pryv har eksempelvis specialiseret sig i software, der indsamler og gemmer store mængder data for virksomheder og privatpersoner.
Firmaet opbevarer blandt andet data fra det amerikanske firma Misfit Wearables, der sælger bærbare enheder til sundheds- og fitnessbrug. Samtidig forhandler Pryv sideløbende med en række forsikringsselskaber.
Pryvs administrerende direktør, Pierre-Mikael Legris, har udtalt til nyhedsbureauet Swissinfo, at det efter hans mening ikke er et spørgsmål om, hvorvidt folk bør dele data – de er allerede ’derude’ – men hvordan man bedst muligt sikrer ejerskabs- og distributionsrettigheder.
Pryv-direktøren påpeger desuden ironisk, at der er overraskende mange, som på den ene side er bekymrede for deres data, men på den anden side klar til at udlevere dem, hvis de bliver tilbudt en lille rabat.
Ifølge Vagn Jelsøe er der brug for, at EU gør en indsats for at personfølsomme oplysninger bliver bedre beskyttet mod misbrug af kommercielle virksomheder.
»Vi håber, at EU’s dataforordning, der i øjeblikket forhandles i Bruxelles, vil stramme reguleringen, så der bliver sat en stopper for udveksling af oplysninger om forbrugerne, som ikke er blevet accepteret af forbrugerne selv,« siger vicedirektøren.
Vil have adgang til gentests
Det gav anledning til debat, da Forsikring & Pension for nylig anmodede den danske regering om at ændre lovgivningen, så forsikringsselskaber fremover kan få adgang til resultaterne af befolkningens gentests og hermed til oplysninger om risiko for arvelige og livstruende sygdomme som kræft, diabetes og Alzheimers.
Den viden vil forsikringsselskaberne ifølge Politiken bruge til at fastsætte størrelsen på kundernes præmier og til at vurdere, om nye kunder skal godkendes eller afvises. Argumentet lød blandt andet, at det er vigtigt for forsikringsselskaberne at have den samme viden om kundens risiko, som kunderne selv har, når der bliver tegnet dyre forsikringer. Politisk havde forslaget imidlertid ikke opbakning i denne omgang.
Vagn Jelsøe påpeger, at man grundlæggende skal være varsom, når man downloader apps fra internettet. Sundheds- og motionsapps har tit mange ekstrafunktioner, som kræver, at man skal give appudvikleren adgang til flere oplysninger. Hvis man blindt giver adgang, risikerer man at dele personlige oplysninger, man ikke ønsker, at appudvikleren skal have indblik i, fastslår han.

