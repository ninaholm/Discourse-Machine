’Overgiv jer, I er omringet’
Komikeren Beppe Grillo har erklæret krig mod Italiens politiske elite. Grillos protestbevægelse deltager ikke i valgkampen på tv, men står trods helt uprøvede kandidater til at få en hovedrolle ved parlamentsvalget
Beppe Grillo stiller ikke selv op til valget, men er bannerfører for bevægelsen Movimento 5 Stelle (M5S).


 I aften indtager Beppe Grillo Rom. I halvanden måned har den 65-årige komiker og blogger rejst rundt i Italien i en autocamper for at føre valgkamp for sin såkaldt »femstjernede« protestbevægelse, Movimento 5 Stelle (M5S). Grillo afslutter kampagnen med et vælgermøde på Piazza San Giovanni i Rom, der forventes at bliver valgkampens mest velbesøgte overhovedet. Pladsen foran en af Roms fire domkirker, San Giovanni in Laterano, blev før i tiden brugt til kommunistpartiet og fagbevægelsens massemøder, dengang da valgkampene især blev ført i det offentlige rum.
Nu er den selvfølgelig rykket ind i tv-studierne, som Beppe Grillo nægter at frekventere, selv om hans karriere som offentlig personlighed startede der. Grillos krigeriske metaforer, erobringen af venstrefløjens hellige plads og forsøget på at vende op og ned på alting i italiensk politik bliver sågar sammenlignet med fascisternes march mod Rom i oktober 1922, som bragte Benito Mussolini til magten:
»Her lugter af naftalin,« sagde Grillo tirsdag på domkirkepladsen i Milano: »De gamle politikere må være her et sted. Overgiv jer, I er omringet af det italienske folk!«
Bannerfører
Grillo stiller vel at mærke ikke selv op. Han er blot bannerfører for en bevægelse, der vil gøre op med korruptionen i Italiens politiske liv: afskaffelse af offentlig støtte til partierne, privatisering af det statslige tv, reduktion af antallet af parlamentarikere og politikernes lønninger, forbud mod genopstilling efter to valgperioder samt udelukkelse af alle kandidater uden ren straffeattest. Grillo lever således ikke op til reglerne for M5S’ kandidater, da han har en dom for uagtsomt manddrab i forbindelse med en tragisk trafikulykke for 33 år siden. Men sammen med sin kommunikationsrådgiver, Roberto Casaleggio, har han udvalgt kandidaterne blandt de aspiranter, som har udfyldt en ansøgningsblanket på bevægelsens hjemmeside.
Med en opbakning på 15-20 procent i meningsmålingerne står i grillini, som altså er helt ukendte og politisk uprøvede, til at erobre omkring 100 af de 630 pladser i det italienske parlaments underhus, Deputeretkammeret, og omkring 30 af de 315 pladser i Senatet. M5S er pioner for »en ny form for direkte demokrati, der vil nedbryde alle grænser mellem borgerne og staten«, hævder Casaleggio i et interview i The Guardian, hvor han også afviser kritikken af processen med udvælgelse af kandidaterne.
»Hvis de vil ændre reglerne, kan de bare starte en ny bevægelse,« siger Casaleggio, der er medstifter af M5S og ejer af et webrådgivningsfirma. »Uden internettet ville Beppe og jeg ikke have opnået noget som helst. Det er nettet, der har rykket balancen.«
Tsunami
Bevægelsen har sit udspring i den situation, der opstod, da Silvio Berlusconi i 2001 erobrede et solidt flertal i parlamentet og gennem sine kommercielle tv-kanaler og politiske kontrol med det statslige Rai opnåede en uhørt kontrol med nyhedsformidlingen i Italien.
Beppe Grillos blog, som indeholder en blanding af journalistik, samfundskritik og politisk satire, blev hurtigt landets mest læste. I 2002 forudsagde han mejerigiganten Parmalats krak og blev derfor indkaldt som vidne i retssagen. Enhver kunne have forudset krakket ved at se på regnskaberne, sagde Grillo i retten og hævdede, at Parmalat kun var toppen af isbjerget i en syg økonomi:
»Den egentlige katastrofe er medierne. Det er alvorligt, at vi komikere og ikke pressen skal sige disse ting først.«
Grillos monologer indeholder såvel statistik som vittigheder. M5S’ fremtidsvision er i samklang med miljø- og internetaktivister, Occupy Wall Street og den italienske Slow Food-bevægelse.
Men Grillos politiske filosofi indeholder også mere konservative elementer. Han støtter f.eks. ikke venstrefløjens forslag om, at personer, der er født i Italien af immigrantforældre, skal tildeles statsborgerskab. Han betragter fagbevægelsen som en forhindring for netværkssamfundet og er ambivalent omkring det europæiske samarbejde.
Ligesom ministerpræsident Mario Monti hævder han, at sondringen mellem højre og venstre hører fortiden til. Grillo har tilmed udtalt, at antifascismen, Italiens forfatningsmæssige grundlag, »ikke vedrører« ham.
Han spås derfor gode chancer for at gøre indhug i den store del af vælgerbefolkningen, som endnu ikke har bestemt sig – og navnlig blandt dem, der tidligere har stemt på Berlusconi og det norditalienske protestparti Lega Nord. Berlusconi er for længst død, gentager Grillo aften efter aften på sin såkaldte Tsunami Tour, selv om den tidligere premierminister samtidig har besøgt det ene tv-studie efter det andet. M5S’ kandidater har forbud mod at optræde i tv-debatter, og Grillo har under valgkampen afvist at diskutere med de øvrige kandidater og lade sig interviewe på italiensk tv.
»Da Beppe Grillo var en komiker, som rejste rundt med sit show, var han i sin gode ret til at sige nej til enhver konfrontation. Men nu hvor dusinvis af kandidater fra hans lister står til at komme i parlamentet og skal administrere den offentlige forvaltning – også på vegne af dem, der ikke har stemt på bevægelsen – har han en samfundsforpligtelse til at diskutere, gå i dialog og svare på spørgsmål,« skriver ugemagasinet Internazionale.
Totalkrig
Krigen er den dominerende metafor i M5S’ retorik: Siamo in guerra (Vi er i krig) hedder Grillo og Casaleggios bog fra 2011. Der er tale om intet mindre end »totalkrig«, hvor de politiske partier til sidst vil forsvinde og blive afløst af direkte, webbaseret demokrati.
»Men hvad er nettet? Hvordan træffer nettet helt præcis afgørelser?« spørger den politiske kommentator Barbara Spinelli i La Repubblica: »Hvis nettet vil genindføre dødsstraffen, skal vi så gøre det?«
Noget andet er, hvordan M5S’ repræsentanter vil navigere parlamentarisk. Den officielle linje er, at bevægelsen nægter ethvert forpligtende samarbejde med alle de traditionelle partier. Men kan gruppen holde sammen uden Grillos karismatiske lederskab? Centrumvenstrepartiet Partito Democratico (PD), der er favorit til at vinde valget, vil holde øje med M5S’ parlamentarikere.
»De skal vælge gruppeformænd, forklare deres positioner og påtage sig et ansvar. Det er en god ting for bevægelsen,« siger PD’s talsmand.
 

