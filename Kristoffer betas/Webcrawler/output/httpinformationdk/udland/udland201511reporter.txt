Reporter fra USA dømt for spionage i Iran



 En iransk domstol har idømt den amerikanske avis Washington Posts reporter Jason Rezaian en ikke nærmere defineret fængselsstraf for spionage, skrev det statslige nyhedsbureau Irna i går.
En talsmand for retten, der har dømt Rezaian, vil ikke give nærmere detaljer om dommen, skrev Irna. Talsmanden sagde, at Rezaian har 20 dage til at anke dommen.Den amerikansk-iranske journalist er anklaget for at have spioneret for USA og skrevet anti-iransk propaganda. Ifølge anklagen har han overdraget interne oplysninger til USA via en kollega. Den 39-årige spiondømte nægter og siger, at han udelukkende har udført sit arbejde som journalist.
Ritzau

