Når race ikke er sort-hvid
Drabet på den sorte teenager Trayvon Martin har igen sparket gang i den amerikanske racedebat. Men trods ihærdige forsøg på at genskrive den klassiske historie om den hvide institutionelle racisme, er fokus skiftet til den farvede hverdagsparanoia, alle bærer på – sort som hvid og alle nuancerne imellem
 
	’Jeg vil se folk turde sige ’Jeg er George Zimmerman’, for uanset om vi vil indrømme det eller ej, er hver enkelt af os socialiseret ind i et system af hvid overlegenhed, der dikterer os at frygte den sorte mand,’ skriver debattøren Jamie Utt.


 
	Han er blevet kaldt sin generations Rodney King, den moderne Emmet Till, en ny Sean Bell. De historiske referencer til overgreb mod sorte mænd, begået af hvide repræsentanter for ordensmagten, har stået i kø, efter at vagtmanden George Zimmerman i sidste uge blev frikendt for drabet på den sorte teenager Trayvon Martin i Sanford, Florida, sidste år.

	Men de dybe greb i historiebøgerne er misvisende – ikke bare i forhold til den konkrete sag, men også for den debat, der uundgåeligt måtte finde vej tilbage til overfladen, siger den danske USA-kender Mette Nøhr Claushøj.

	»Hvor debatter i kølevandet på lignende sager tidligere har drejet sig om den institutionelle racisme, som den kom til udtryk hos politiet og i det juridiske system, ser vi denne gang, at der former sig en diskussion om den form for racisme, som vi alle bærer på, de kulturelle fordomme der eksisterer om særlige grupper, den paranoia der knytter sig til den,« siger Mette Nøhr Claushøj.

	Hun mener, at debatten har ligget og ulmet længe og nu får ilt af den aktuelle sag: »Det er en helt nødvendig debat. Mange, ikke mindst uden for USA, havde håbet på, at racekonflikterne var lagt i graven med valget af Obama. Det er langtfra tilfældet.«

	Og det er ikke blot det forhold, at der denne gang ikke var tale om politivold, som besværliggjorde forsøg på at få sagen til at passe i den alt for velkendte fortælling om hvid mand med magt, der dræber sort mand uden og slipper af sted med det. Umiddelbart efter drabet forlød det, at der var tale om en hvid sikkerhedsvagt, men det kom hurtigt for en dag, at George Zimmerman trods sit meget europæisk klingende navn var søn af en peruviansk mor og en hvid far, selv havde registreret sig som ’spansktalende minoritet’ og derfor fik det usædvanlige prædikat ’hvid hispanic’ i medierne.

	Det har rystet en del af det etablerede meningsmaskineri, der allerede, fra hver sin skyttegrav, var i gang med at fortælle om enten ’hvid mands uretmæssige overgreb’ eller ’sort bølle truer hvidt kvarter’, mener Cynthia Duarte, forsker ved Institute of Latino Studies på det amerikanske University of Notre Dame. Således åbenbarede efterspillet en manglende evne til at håndtere det langt mere racemæssigt komplekse USA anno 2013, siger hun til Associated Press:

	»Vi er i et vadested. I USA, når vi snakker om racer, har vi traditionelt tænkt i sort og hvid. Latinoer komplicerer den dikotomi.«

	Interesser i spil

	Og der har været stærke interesser i ikke at komplicere sagen. På den ene side sorte interesserepræsentanter spændende fra tidligere præsidentkandidat Jesse Jackson over Rodney King, der er ved at promovere en bog om sit liv, efter han blev gennembanket af politiet, til de rabiate New Black Panthers, der kort efter drabet på Trayvon Martin udlovede en dusør på Zimmermans hoved.

	På den anden side fra den konservative Fox News, over den rabiate radiovært Rush Limbaugh til den nynazistiske gruppe National Socialist League, der kort efter drabet afholdt en demonstration i byen til forsvar for de hvide indbyggeres sikkerhed.

	»Det er klart, at der er grupper, der kan se muligheder for at promovere deres interesser i forbindelse med en så spektakulær sag. Men det er ikke rigtig lykkedes for dem denne gang,« siger Mette Nøhr Claushøj.

	Nedtonede oprindelse

	’Flere har efterfølgende spekuleret i, hvorfor forsvaret for George Zimmerman valgte helt at nedtone hans ikke-hvidhed. Ifølge den anklagedes bror ønskede man ikke race-støj på linjen i forsøget på at fremføre et rent argument om selvforsvar. I dag er Robert Zimmermann i tvivl om, hvorvidt det var den bedste beslutning. Havde Zimmermans rødder været mere fremtrædende i sagen, ville anklager om racistiske motiver måske ikke have været så fremtrædende, siger han i et interview til Fox News. »Var mit efternavn Gonzalez eller Lopez, ville det så have endt sådan her?« spurgte han. »Jeg ved det ikke, men jeg tror det næppe.«

	Mette Nøhr Claushøj medgiver, at diskussionen måske havde taget end anden drejning, hvis navnet klart havde signaleret ’latino’: »Det havde nok ikke været lige så let at se den i den lange række af hvide overgreb mod sorte, og det havde været oplagt, at det ville have givet anledning til diskussioner om racerelationer mellem sorte og latinoer, hvis hans navn havde været Gonzalez.«

	Og den konflikt har skam potentiale nok, understreger hun.

	»Det kan tit undre folk uden for USA, at der ikke eksisterer mere solidaritet imellem de to grupper, end det er tilfældet, men egentlig er det jo en meget velkendt social dynamik, at to undertrykte minoriteter ikke har overskuddet til at genkende sig selv i den anden og er tilbøjelige til at strides. Som manden, der får skældud af chefen og tager hjem og banker konen,« siger Nøhr Claushøj. Charlton McIlwain, forsker i race i medierne ved New York Universitet, mener, at referencer til Zimmermans blandede bagrund i medierne blev brugt som et røgslør.

	»Det skulle indikere, at når han ikke var hvid, kunne han ikke være racist. Sagen er, at vi, der er socialiseret i USA, slæber på bias og fordomme, uanset hvor erkendte de er, der har indflydelse på vores handlinger,« siger han og påpeger, at ingen i medierne har undersøgt Treyvor Martins baggrund.

	»Han er bare sort. Sorte mennesker er altid bare sorte. De, der har bare en snert af hvid, har en fortid og kan definere sig selv, som de vil i overenstemmelse med deres interesser. Sorte har ikke den fleksibilitet.«

	Spørgsmålet er, om det har nogen som helst betydning, hvilken farve den anklagede havde. For det første er der intet hvidt monopol på racisme, der også trives fremragende blandt latinoer i USA. For det andet pointerer debattøren Leonard Pitts i en klumme med titlen »Nu skal jeg fortælle jer, hvorfor George Zimmerman er hvid«, hvorfor den kollektive amerikanske psykologi er så fokuseret på de radikale stereotyper, at hudfarven bliver irrelevant i det øjeblik, man står over for en ung sort mand. I spejling med den sorte mand bliver alle andre etniciteter, ja, selv den sorte kvinde, hvid.

	»Zimmerman kunne have haft hvilken som helst farve. Han nød godt af ’de hvides privilegium’, da han som latino forfulgte og dræbte et ubevæbnet barn.«

	Og det er netop den dybt forankrede racisme, der fik debattøren Jamie Utt til at skrive en klumme med navnet »Jeg er George Zimmerman« som reaktion på de mange bannere til demonstrationer og badges på Facebook, der identificerer sig med den dræbte dreng.

	Han skriver: »Jeg har set en masse folk sige og skrive ’Jeg er Trayvon Martin’. Jeg synes ikke, at de har forstået pointen. Jeg vil se folk turde sige ’Jeg er George Zimmerman’, for uanset om vi vil indrømme det eller ej, er hver enkelt af os socialiseret ind i et system af hvid overlegenhed, der dikterer os at frygte den sorte mand,« skriver Jamie Utt:

	»Vi må overveje, hvordan vi måske havde handlet ligesom Zimmerman i en lignende situation, uanset hvor smertelig den erkendelse så end må være.«

