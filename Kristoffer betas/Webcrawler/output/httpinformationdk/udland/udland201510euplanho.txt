EU-plan skal holde flygtninge i Tyrkiet
Grækenland og Tyrkiet skal sammen patruljere farvandet mellem de to lande, mens Tyrkiet skal huse yderligere to millioner flygtninge, lyder kernen i en plan, som EU og Tyrkiet i dag diskuterer i Bruxelles  
EU og Tyrkiet har planer om at etablere fælles overvågning af farvandet mellem Grækenland og Tyrkiet. Det skal forhindre flygtninge i at forlade Tyrkiet og sejle til de græske øer med menneskesmuglere.


 For at stoppe de ofte kaotiske flygtningestrømme mod Europa skal Tyrkiet forpligtes til at forhindre mennesker i at rejse videre over Det Ægæiske Hav og selv huse yderligere millioner af flygtninge, primært syrere.
Derfor smeder EU og Tyrkiet planer om at etablere fælles overvågning af farvandet mellem Grækenland og Tyrkiet, der skal forhindre flygtninge i at forlade Tyrkiet og sejle til de græske øer ved hjælp af menneskesmuglere.
Det er kystvagterne i Grækenland og Tyrkiet, der i så fald sammen skal patruljere Det Ægæiske Hav. Dog under ledelse af EU’s grænsesamarbejde Frontex, der beskytter EU’s ydergrænser.
Bliver planen vedtaget, skal der skabes to millioner ekstra pladser i tyrkiske flygtningecentre, som EU vil stå for finansieringen af. Til gengæld forpligter EU sig til at optage op mod 500.000 flygtninge fra Tyrkiet, som skal kunne rejse direkte til deres endelige modtagerland i EU uden om de farlige ruter, som menneskesmuglere tilbyder.
Den nye flygtningeplan er i løbet af de seneste uger blevet udarbejdet af EU-Kommissionen og Tyrkiet i tæt samarbejde med Frankrig og Tyskland og danner grundlaget for samtaler, som EU-toppen i dag, ifølge avisen Frankfurter Allgemeine, fører med den tyrkiske præsident Erdogan i Bruxelles.
Erdogan sidder i det dilemma, at hvis grænserne beskyttes bedre, bliver flere flygtninge tvunget til at blive i Tyrkiet, men hvis der på den anden side intet sker, vil flygtningestrømmene fortsætte. Derfor er det i hans interesse, at ansvaret deles i et tæt samarbejde.
Sikre zoner?
Den tyrkiske regering har tidligere meldt ud, at man ønsker at etablere særlige zoner i grænseområdet mellem Syrien og Tyrkiet, hvor syriske flygtninge kan bo i sikkerhed. Kansler Angela Merkel har tilkendegivet, at intet skal lades uforsøgt, og i en snæver kreds blandt hendes egne ministre har hun givet til kende, at Tyrkiet skal spille en nøglerolle for at finde mere permanente løsninger, skriver Der Spiegel.
I Tyskland har en lang række toppolitikere samt præsident Joachim Gauck peget på, at det tyske asylsystem er tæt på at kollapse. For trods grænsekontroller kommer der dagligt mindst 5.000 nye flygtninge til Tyskland. Dette presser kansler Merkel til at handle. Selv om en sådan aftale i princippet åbner for, at yderligere op mod en halv million flygtninge legalt kan komme med fly til EU-landene.
Tyrkiet som sikkert hjemland
Allerede i 2013 indgik EU og Tyrkiet en samarbejdsaftale, der skal gøre Tyrkiet til et sikkert land for flygtninge at vende tilbage til, hvilket reelt betyder, at flygtninge kan sendes retur til Tyrkiet. Modsat er Tyrkiet blevet lovet visumfrihed for de af landets borgere, der ønsker at rejse til EU. Det har ellers hidtil været en dyr og besværlig affære for tyrkerne. Selv om aftalen fra 2013 er underskrevet, er den ikke omsat.
Tyske politiske iagttagere mener, at lempelser i visumtvangen bliver afgørende for, om Tyrkiet helhjertet vil tilslutte sig planen, hvilket også kan hjælpe præsident Erdogan i bestræbelserne for, at AKP-partiet kan sejre i det kommende tyrkiske parlamentsvalg.
Johannes Hahn, der er EU-kommissær for naboskabspolitik, har givet til kende, at visumtvangen for de tyrkiske borgere skal kunne ophæves fra 2017.
Også tyske Manfred Weber, der er politisk talsmand for de europæiske folkepartier i Europa-Parlamentet, har sagt, at Tyrkiet skal have prædikatet ’sikkert hjemland’.
»Tyrkiet bør ligesom alle øvrige EU-kandidatlande erklæres som sikkert hjemland. Hvis EU’s indenrigsministre nægter at optage Tyrkiet på denne liste, bør de som konsekvens også sløjfe de forestående forhandlinger om tyrkisk EU-medlemskab,« siger han til Der Spiegel.
Forudsætningen for optagelse i EU er, ifølge Manfred Weber, at et givent land overholder menneskerettighederne, at der ikke sker politisk forfølgelse, og at landet er sikkert.
Bliver Tyrkiet anerkendt som sikkert hjemland, vil asylansøgninger fra landet blive behandlet hurtigere, og tilsvarende kan asylansøgninger afvises, men også syrere og afghanere sendes retur.
Et springende punkt er dog, at over 20 procent af de tyrkiske asylansøgere opnår anerkendelse i EU-landene, hvilket især hænger sammen med konflikterne mellem den tyrkiske regering og det kurdiske mindretal, der er eskaleret i de seneste måneder. Det er velkendt, at systemkritikere og især journalister i stor stil interneres i de tyrkiske fængsler.
Ender forhandlingerne i Bruxelles med en regulær aftale, hvilket foreløbigt er uvist, kan planen hurtigt blive realiseret. Dernæst kan den gennemarbejdes og udmøntes blandt EU’s indenrigsministre, der mødes den kommende torsdag. Hvis Tyrkiet og EU-landene bliver enige, kan en endelig plan ligge klar til beslutning på det kommende EU-topmøde midt i oktober måned og derefter træde i kraft.

