Saudi-Arabien arresterer systemkritisk blogger
I det islamiske kongerige er en netoffentlighed ved at vokse frem - 600 bloggere tæller den allerede, men nu er den første af dem blevet tilbageholdt efter at have ytret kritik af myndighederne


 Fouad al-Farhan vidste, at de kom efter ham. Nogle få dage før de saudi-arabiske sikkerhedsstyrker ransagede hans kontor, skrev han til sine venner, at nettet var ved at stramme til omkring ham. "De kan få fat på mig når som helst inden for de næste to uger," forudsagde han.
Hans forbrydelse? At være forfatter til en af Saudi-Arabiens mest læste blogs. 
32-årige al-Farhan, der selv har betegnet sin online-mission som "en søgen efter frihed, værdighed, retfærdighed, lighed, offentlig deltagelse og andre islamiske værdier, der er gået tabt," har allerede spillet en banebrydende rolle ved at nægte at gemme sig bag et alias, når han formulerede sit mishag ved den omfattende korruption, der forpester Saudi-Arabiens politiske liv.
Nu er han så blevet den første blogger i kongeriget, hvem det er overgået at blive arresteret. 
Al-Farhan blev pågrebet allerede 10. december i sit computerfirmas kontor i Jeddah, men det var først i denne uge, at det saudi-arabiske indenrigsministerium bekræftede hans arrestation. 
Blogging-fænomenet har oplevet noget af et boom i Saudi-Arabien og gjort det muligt for dissidenter at ytre sig i et samfund, hvor mediernes holdes i kort snor, og hvor politiske partier og offentlige møder er forbudt ved lov. Det skønnes, at der findes omkring 600 bloggere i Saudi-Arabien, mænd og kvinder, konservative og liberale, der skriver på arabisk eller engelsk. 
Anholdelsen af al-Farhan har sendt chokbølger gennem den saudi-arabiske netoffentlighed. "Skønt vi har set bloggere i Bahrain, Kuwait og Egypten blive arresteret og fængslet, troede jeg ikke, at noget lignende ville ske her," siger Ahmed al-Omran, en 23-årig studerende i Riyadh, som blogger under aliaset Saudi Jeans. 
Han tilføjer, at "Saudi-Arabien i reglen ikke fængsler journalister. De forbyder deres virke, men kaster dem ikke i fængsel. Jeg troede desuden, at de, som anholder borgere, som gør brug af deres ret til ytringsfrihed, ville være kloge nok til at vælge deres kampe med omhu."
Det saudi-arabiske indenrigsministerium oplyser, at al-Farhan tilbageholdes med henblik på at blive afhørt om overtrædelse af sikkerhedsregulativer, men nægter yderligere kommentarer. I det brev, han skrev kort før sin anholdelse, giver Farhan nogle mere specifikke fingerpeg: "Det spørgsmål, der har skabt alt dette røre, har at gøre med, at jeg har skrevet om de politiske fanger her i Saudi-Arabien, og man har fået den opfattelse, at jeg kører en online-kampagne for at fremme deres sag." 
Al-Farhan skrev, at han var blevet bedt om at fremsætte en undskyldning. "Jeg er ikke sikker på, at jeg er rede til at gøre det," erklærede han. "Hvad skulle jeg dog undskylde? At jeg har kaldt regeringen for en løgner, når den anklager disse mennesker for at støtte terrorisme?"
Hans beslutning om at fastholde beskydningen af myndighederne, kan meget vel have kostet ham friheden. Indtil videre må al-Farhan sætte sin lid til, at folk vil hæfte sig ved slutbemærkningen i det brev, han skrev før sin anholdelse: "Jeg vil ikke glemmes i et fængsel."
© The Independent og Information
Oversat af Niels Ivar Larsen

