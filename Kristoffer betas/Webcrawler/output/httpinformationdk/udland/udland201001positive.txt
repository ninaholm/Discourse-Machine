Positive reaktioner på Obamas tale



 Barack Obamas berømte retoriske evner svigtede ikke, da han torsdag nat talte til amerikanerne om nationens tilstand.
I en meningsmåling foretaget umiddelbart efter talen svarede 83% af de adspurgte, at Obama havde holdt en god tale, mens 60 procent mente at Obama havde fremlagt en klar og tydelig plan for skabelsen af nye jobs. 
Tale følges af handling
Også de politiske kommentatorer tog positivt imod Obamas tale. Ezra Klein fra The Washington Post beskrev talen som et  "velformuleret forsøg på at opbygge et narrativ omkring Obamas første år som præsindent". 
Klein skrev videre, "at Obama har holdt en god tale, og det vi nu har brug for er en virkelig god opfølgning. Lad os starte med sundhedsreformen". 
The New York Times roser på lederplads Obama for at række hånden ud til republikanerne, men vurderer samtidig at en forbrødring mellem partierne har lange udsigter. 
De mange udfordringer til trods skriver avisen lunefuldt, at "da vi så og hørte Obama til aften, så forstod vi igen verdens lettelse over at det ikke længere er George W. Bush der besidder embedet"    
Populisme med et glimt i øjet
Flere kommentatorer fremhæver, at Obama har anlagt en mere populistisk stil efter valgnederlaget i Massachussets sidste uge. 
The Atlantics Marc Ambinder tweetede tørt, at  "talen og stilen vil styrke Obama, men ikke det demokratiske parti". 
Andre var dog mere optimistiske. Kommentatoren og klummisten Josh Green live-bloggede for The New Republic, hvor han ikke uden begejstring noterede sig Obamas mere ligefremme facon: 
"Der er stadig noget unikt Obama'sk over det - lad os kalde det populisme med et smil".

