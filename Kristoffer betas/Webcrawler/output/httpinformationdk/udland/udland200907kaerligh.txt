Med kærlighed og tro skal man nok opnå alt
Businge Conan Daniel er 25 år og journalist på avisen New Vision Daily i Kampala, Uganda. Hans største forbilleder er Barack Obama og Nelson Mandela, fordi de trods alle odds har opnået store resultater


 - Hvad er din største drøm?
»Jeg har altid drømt om, at jeg en dag ville eje min egen medievirksomhed. Når jeg slår øjnene op om morgenen, arbejder jeg henimod det mål, og jeg er helt sikker på, at jeg nok skal nå det.«
- Hvad er den sidste ting, du har købt?
»For et par dage siden investerede jeg i et stort stykke land i en forstad til Kampala i Uganda. Her vil jeg bygge et hus, hvor jeg skal bo og skabe min drømmevirksomhed.«
-  Hvad er det bedste land i verden?
»Jeg kunne virkelig godt tænke mig at tilbringe en del af mit liv i USA«.
- Hvad tror du på?
»Jamen, jeg tror på, at uanset hvilken opgave jeg påtager mig, er det nødvendigt at lægge al min kærlighed i det. Ellers ser jeg ingen grund til at gøre det overhovedet.«
- Hvordan ser du din egen fremtid?
»Jeg ser mig selv som iværksætter med tusindvis af fantastiske ansatte. Nogle gange drømmer jeg også om en skøn kone og børn omkring mig, og jeg er sikker på, at min spirituelle energi og kærlighed til Herren nok skal hjælpe mig.«
- Hvordan ser du fremtiden for verden?
»Jeg tror, at verden bliver teknologisk tættere og tættere. Vi får stærkere økonomier og flere entreprenører, men desværre også en del flere krige i udviklingslandene.«
- Hvor meget tjener du om måneden?
»Jeg tjener cirka 1.000 dollar (5.300 kr.) om måneden.«
- Hvem er din rollemodel?
»Sydafrikas tidligere præsident, Nelson Rolihlahla Mandela. Han var den første, der blev valgt ved et repræsentativt demokrati i Sydafrika, og han var ved magten fra 1994-99. Før han blev præsident, var han apartheidsaktivist og leder af Den Afrikanske National Kongres' væbnede fløj, Umkhonto we Sizwe.
Min anden rollemodel er den amerikanske præsident, Barrack Obama. De to har ét stærkt fælles våben. Når de bringer al deres tro og kærlighed ind i de ting, de gør, så opnår de resultater.«
- Hvad er din største frygt?
»Jeg frygter at fejle. Det er det værste i livet.«
- Hvad er det vigtigste i dit liv?
»De mennesker, der elsker mig, jeg gør, hvad jeg kan for at beskytte dem og gengælde deres kærlighed.«
- Hvad gør dig lykkelig?
»Når jeg opnår noget, jeg ikke forventede, smiler jeg bredt. Jeg elsker overraskelser.«
-Hvad var dit seneste måltid?
»Oksekød, bønner, Matooke (bananret), ris og et glas juice.«


