Fransk-britisk strid om, hvordan børn opdrages bedst
Hvordan det være, at franskmændene har så velopdragne børn, når de engelsktalende lande ikke har? Dette spørgsmål har udløst en ny kulturkontrovers på tværs af kanalen, der blandt andet rejser spørgsmålet, om man kan have så meget empati med sit barn, at man bliver en dårlig forælder
Franske børn er meget mere disciplinerede og dermed tålelige at omgås med end britiske børn, konkluderer en ny bog. Kæft, trit og retning er tilsyneladende vejen frem, hvis man vil have velopdragne børn.


 Franske småbørn får ikke hysteriske anfald, står der i en ny selvhjælpsbog, der giver anledning til løftede øjenbryn hos den gamle ærkefjende Storbritannien. Her blev britiske mødre for nylig kritiseret for at være tykkere og mindre chikke end deres franske søstre. Bagefter kom eurokrise-skænderiet om, hvorvidt den franske eller den britiske økonomi var mest til rotterne. Og nu fyres endnu en kritisk salve så af hen over Den Engelske Kanal.
I sin nye bog — Franske børn kaster ikke med mad — spørger den amerikanske forfatter Pamela Druckerman, som er mor til tre og bosat i Paris, hvordan det kan være, at franskmændene i modsætning til briterne og amerikanerne formår at opdrage børn, der sover igennem i en alder af to måneder, ikke er kræsne, ikke får raserianfald i supermarkedet og går i seng uden brok, alt imens deres mødre »bliver ved med at se cool og sexede ud«.
»Hvilken britisk forælder på besøg i Frankrig har ikke bemærket, hvor velopdragne franske børn er i sammenligning med vores egne?« spørger bogens bagside og forklarer, at Druckerman med en bærbar computer gemt i bletasken satte sig for at afdække hemmelighederne bag det »at opdrage et samfund af gode små sovehjerter, gourmeter og relativt afslappede forældre«.
Børn skal formateres
Selvfølgelig er bogen en lang række generaliseringer og stereotyper, men overdrivelser kan ofte være fremragende debatoplæg. To skoler står over for hinanden: Disciplin versus opmuntring, tugtelse — et vigtigt redskab i franske forældres værktøjskasse er angiveligt stadig la fessée (endefulden) over for frivillighed, et skarpt og skingert ça suffit! (Så er det nok!) i stedet for det angelsaksisk eftergivende: »Skal vi nu ikke lade være med at gøre sådan der?«
I Frankrig opfattes et barn sjældent som en ligeværdig, men snarere som et lille menneske, der skal formes, dels af sine forældre, men frem for alt af det offentlige opdragelsessystem. Dette indebærer klart og ofte stramt definerede rammer, der sætter gode manerer og matematik over kreativitet og udtrykstrang.
En fransk barn, der får et raserianfald, vil næppe klare frisag med den begrundelse, at det udtrykker sig selv. Sandsynligvis får barnet en lussing, og hvis raserianfaldet fortsætter: en tur til børnepsykologen.
Begrebet trodsalder findes ikke i Frankrig.
Lise Fuccellaro er mor til fire børn i alderen otte, 12, 14 og 16. Hun boede i England i syv år før hun vendte tilbage til Paris-regionen.
»Det, som slog mig i England, var, hvor meget mere tålmodige og blide de engelske mødre er i sammenligning med franske forældre,« siger hun.
»De skældte meget mindre ud og skabte langt færre kriser, end vi gør. Men ved bordet opfører franske børn sig uden tvivl langt bedre. Ikke blot sidder de britiske børn ikke pænt. De udviser heller ikke nogen respekt for mennesker omkring dem. For de fleste franske forældre ville det være utænkeligt at udsætte andre mennesker for så uopdragne børn.«
Bénédicte Justan, 37, en fransk professor, der bor i det vestlige London, og som har tre drenge i alderen seks, otte og 10, er enig:
»Britiske forældre er meget mindre tilbøjelige til at råbe ad deres børn og meget mere tilbøjelige til at være rolige og spørge: ’Hvorfor gjorde du det?’ Vi er mere latinske. Det slår mig, at jeg ofte er den eneste forælder, der råber af mit barn på gaden.«
Britiske forældre i Frankrig forfærdes ofte over de franske skolers kvælende strenghed, hvor udenadslære synes at være vigtigere end at lære at ræsonnere, hvor kreativiteten kvæles af konformitet, og hvor det, et barn har at sige, forekommer mindre vigtigt, end om det siger det grammatisk korrekt eller skriver det med pæn skråskrift — franske børn lærer at bruge fyldepenne allerede det første år i folkeskolen.
Fra 68 til autoritær
Druckerman gør en hel del ud af, hvordan franske børn lærer at opførte sig ordentlig i offentlige og sociale situationer. Passagerer på Eurostar-togene i tunnelen mellem England og Frankrig kan ofte fastslå et barns nationalitet uden at høre det tale. Et barn, som styrter skrigende ned gennem gangene, er som regel ikke fransk.
Bénédicte Lohe-Le Blanc, 38, en lærer, der stammer fra Bretagne, og hendes mand Vincent, 39, bor sammen med deres tre børn, Sten, 11, Yaelle, ni, og Kenan, seks, i det vestlige London. Hun mener, at britiske forældre er for eftergivende.
»Jeg var på besøg hos en engelsk ven, hun og hendes seksårige søn sad og hamrede i klaveret, mens vi forsøgte at føre en samtale. Moren sagde bare, ’ja, du er dygtig, men ikke så højt’ — han fortsatte bare. Havde det været Frankrig, var barnet blevet stoppet og trukket væk. Britisk børneopdragelse er meget afslappet, mens vi nogle gange går i den anden grøft og terroriserer vores børn.«
Hun er overbevist om, at der kan være tale om en modreaktion imod den laissez faire-holdning, der vandt indpas i det franske samfund i epoken efter studenteroprøret i maj 1968
»Efter maj 68 blev vi mere afslappede og antiautoritære. Men min generation, så hvordan det endte med at skabe problemer for mange børn, at der ikke blev sat klare grænser. Det fik os til at vende tilbage til en mere autoritær opdragelse.«
Hun tilføjer: »Vi anser børn for at være små mennesker, men ikke små voksne. De har brug for autoritet, de har brug for regler, og de skal kende deres plads. Vi opfatter autoritet som en form for hengivenhed, og vi tror, at et barn udmærket kan blomstre ved hjælp af autoritet og ikke på trods af den. Bundlinjen er: Mit barn har lov til at have sin egen mening, men det er mig, der bestemmer.«
Franske mødre er ofte mindre tæt knyttede til deres børn, siger dr. Caroline Thompson, en børnepsykolog og familieterapeut, der bor i Paris. Hun vurderer, at forskellene i forældrerollen afspejler en forskel i måden, hvorpå mødre betragter sig selv.
»Franske kvinder opgiver nødigt deres kvindelighed til fordel for at være mødre. De definerer ikke sig selv som mødre og ønsker ikke at blive defineret som sådan. For amerikanske og britiske kvinder spiller moderskabet blevet en meget central rolle i vores liv.«
»Et barn fylder ikke så meget i en fransk mors bevidsthed. En angelsaksisk mor, der konfronteres med et barn, der hamrer i klaveret, vil tænke: ’Hvad føler mit barn’? En fransk mor vil tænke: ’Hvad føler jeg?’. Hvis vi har så meget empati med vores børn, at det bliver ubærligt for os at afstraffe dem, er det frygteligt for barnet. Hvis man tror, at ens primære mål i opdragelsen er at få ens barn til at kunne lide en, tager man fejl.«
Imod dette indvender Lise Fucarello, at britiske børn nok er mindre disciplinerede end deres franske modstykker, men ofte ender de med at blive mere omgængelige mennesker som voksne.
»Franske børn er måske nok mere velopdragne i snæver forstand, men de bliver også meget individualistiske som voksne. Britiske børn er mere larmende og uopdragne, men til gengæld synes de at blive mere sociale og fællesskabsorienterede voksne.«
 
 
© The Observer og Information Oversat af Niels Ivar Larsen

