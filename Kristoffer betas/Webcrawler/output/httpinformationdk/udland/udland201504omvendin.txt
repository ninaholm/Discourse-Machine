’Omvendingsterapi’ for homoer kan ende med selvmord
Op til en tredjedel af USA’s bøsser og lesbiske har gået i ’reparativ’ behandling for at blive heteroseksuelle. Ofte med tragiske følger. Præsident Barack Obama vil nu forbyde denne form for terapi for mindreårige, idet den ofte tilbydes af religiøse grupper. Men ’omvendelsesterapeuterne’ agter ikke at give sig uden kamp
To veninder holder om hinanden, efter de har holdt tale ved en mindehøjtidelighed for den transseksuelle 17-årige Leelah Alcorn fra Kings Mills fra Ohio, der begik selvmord efter omvendingsterapi.


 Da hans far omsider var træt af sine forsøg på at uddrive alle homoseksuelle følelser af ham ved hjælp af tørre tæsk, blev 11-årige Sam Brinton sendt i ’omvendingsterapi’.
»Jeg fik at vide, jeg var den eneste homoseksuelle tilbage i verden, fordi regeringen havde aflivet alle andre homoseksuelle børn. Og jeg fik at vide, at jeg havde aids, og at Gud hadede mig. Jeg blev bombarderet med en modbydelig strøm af løgne, som jeg ikke havde grund til at tro, var usandhed. For de her mennesker skulle jo forestille at hjælpe mig,« husker Brinton.
Løgnene blev fulgt op af fysisk tortur: Han blev tvunget til at stikke sine hænder i is, mens han så på billeder af mænd, der rørte ved andre mænd. Eller han fik elektrochok, mens han skulle se på bøsseporno.
Flere selvmordsforsøg senere indså Brinton, der er søn af sydstatsbaptistiske missionærer, at han kun havde én udvej tilbage, hvis han ville overleve.
»Til sidst måtte jeg lyve og sige, jeg var helbredt – bare for at komme ud af det,« siger han
Brinton tvivler på, at han nogensinde vil kunne lægge traumerne fuldstændigt bag sig.
»Jeg har stadig brug for at bearbejde det, jeg måtte igennem. Det, der gør det så svært, er, at det skete for længe siden. Så rigtigt meget af det har ligesom lejret sig mentalt i hele min måde at orientere mig i verden på. Derfor giver det stadig et lille gib i mig, hver gang jeg giver hånd til en anden mand – eller han giver mig et kram.«
»Det er ikke helt så slemt længere. Men jeg kommer nok til at bære rundt på ar efter psykisk tortur fra omvendingsterapien i resten af mit liv.«
»Jeg gjorde ihærdige anstrengelser for at forandre mig. Hver aften bad jeg til Gud med alt det, jeg havde i mig. Jeg søgte desperat efter en måde, hvorpå jeg kunne forandre mig, så min smerte kunne holde op. Man tror fuldt og fast på, at man er syg. Og på at det står i ens magt at forandre sig selv, hvis bare man prøver hårdt nok.«
Forbud slået fejl
Som mange andre aktivister hilste Brinton det velkomment, da Obama-regeringen i forrige uge anbefalede, at der i USA indføres forbud imod at anvende ’omvendings’- eller såkaldt ’reparativ’ terapi på mindreårige.
Dette udspil fra Det Hvide Hus kom i stand efter en underskriftsindsamling foranlediget af et meget omtalt selvmord. En december nat sidste år kastede den transseksuelle teenager fra Ohio, Leelah Alcorn, sig ud foran en traktor med anhænger. I et selvmordsbrev henviste hun til et besøg hos kristne terapeuter, der havde fortalt hende, at hun var »egoistisk og forkert«.
Omvendingsterapier, der vil gøre homoer til heteroer, anses generelt for videnskabeligt uholdbare og er miskrediterede. Ifølge APA, det amerikanske psykologforbund, er »det væsentligste fællestræk ved disse ’behandlinger’, at de bygger på en forståelse af homoseksualitet, som afvises af stort set hele den psykologiske videnskab« – nemlig at homoseksualitet skulle være unormalt, unaturligt, og en mental sygdom, der kan kureres.
I stater som New Jersey, Californien og i District of Columbia er der forbud mod at anvende sådanne terapier på unge, men andre steder er de stadig udbredte, og forsøg på at forbyde dem er i flere stater slået fejl – senest i Colorado, blot et par timer før udmeldingen fra Det Hvide Hus.
I 2012 anlagde fire homoseksuelle mænd sag an mod et omvendings-terapicenter i New Jersey, og fortalte, hvordan de her var blevet udsat for ydmygende og smertelige øvelser såsom at skulle stå nøgen foran et spejl og holde om deres penis, at slå på billeder af deres mødre og at presse to appelsiner sammen, der skulle forestille at være testikler.
Samantha Ames, en advokat tilknyttet det amerikanske National Center for Lesbian Rights (NCLR) fortæller, at forskningen har vist, at helt op til en tredjedel af amerikanske LGBT-personer har gennemgået en eller anden form for omvendingsterapi – det være sig hos autoriserede behandlere, hos kirkeledere eller på særlige ophold i religiøse lejre. I ekstreme versioner kan sådanne terapier omfatte kvalmefremkaldende lægemidler, nåle i fingre og såkaldt orgastisk genopretning.
Behandling efter sexovergreb
David Pickup, en autoriseret familie- og ægteskabsterapeut, der arbejder i Dallas og Los Angeles, insisterer på, at han og mange kolleger tilbyder en legitim tjenesteydelse, og at de vil lobbye imod alle tilløb til at forbyde deres virksomhed. Han siger dog også, at omvendingsterapeuternes ry er blevet skadet af »kvaksalvere«, der tilbyder »fupbehandlinger« såsom at fjerne homoseksualiteten ved hjælp af bønner eller chokbehandling.
»Det er klart, at præsidenten ikke ved så meget om de både videnskabelige og anekdotiske beviser for, at seksualitet er en foranderlig størrelse og ikke medfødt fra naturens side,« siger han.
»Folk, der er homoseksuelle, lider ikke af en sygdom. De er ikke psykisk syge eller sådan noget. Men forskningen viser, at seksualitet kan være temmelig flydende. Især for personer, der i barndommen er blevet sexmisbrugt af pædofile af samme køn som dem selv, og hvis seksuelle følelser er blevet vakt på grund af disse hændelser. Det er ekstremt forkert, hvis mindreårige børn, der har været udsat for overgreb og er blevet seksuelt forvirrede, ikke kan få behandling for at få reduceret eller elimineret tiltrækning fra samme køn.«
Sidste år indledte NCLR en kampagne, der hed Born Perfect, som sigter mod at få disse terapiformer forbudt over hele USA inden for fem år.
»Terapibranchen kommer absolut ikke til at give sig uden kamp. Den er mere stærk, beslutsom og ødelæggende end nogensinde,« siger Ames.
»Men det her spørgsmål adskiller sig fra vores andre LGBT-kampagner. Det drejer sig i sidste instans om sundhed og sikkerhed for vores børn.«
»Hvad vi igen og igen hører fra dem, der har været udsat for det, er, at det mest skadelige ikke så meget er disse teknikker i sig selv, uanset hvor barbariske de kan være. Det mest skadelige er formålet bag, nemlig selve ønsket om at ændre en persons kerneidentitet.«
Som en alkoholiker
Da Bryan Christopher tog en elevator til toppen af ​​Empire State Building for 15 år siden, så han ikke frem til at beundre den storslåede udsigt. Det var hans hensigt at kaste sig ud. Født i 1970 og opvokset hos konservative forældre i Waco, Texas, måtte han i over et årti skjule sin seksualitet, samtidig med at han gik til omvendingsterapi.
»Da jeg voksede op i 1980- og ’90’erne, var der ikke nogen omkring mig, der sagde, at det var o.k. at være homoseksuel,« siger han.
»Mit korstog for at forandre mig tog mange forskellige drejninger og førte mig i sidste ende til omvendingsterapien, som dengang var i sin spæde start.«
»På universitetet meldte jeg mig ind i en studenterforening og troede, at det kunne gøre mig til hetero. En tid arbejdede jeg også som butler for Hugh Hefner på Playboy Mansion, og troede, at det ville kunne gøre mig til hetero. Til sidst nåede jeg det punkt, hvor jeg indså, at jeg havde brug for et mirakel, hvis jeg virkelig skulle forandre mig. Altså måtte jeg søge Gud, og virkelig gøre alt, hvad jeg kunne for at få helbredt det, jeg troede, var en defekt ved mig. Jeg måtte se at få det fikset.«
Da han var i 20’erne, tog Christopher angstmedicin og søgte hjælp hos en psykoterapeut og hos kristne mentorer.
»Vendepunktet kom lige efter universitetet, da jeg ringede til en kristen selvmordshotline og straks efter blev indlagt på et psykiatrisk hospital i 72 timer,« siger han.
»Jeg var 24 år, og jeg havde ikke kunnet forandre mig. Jeg havde tværtimod udviklet en sær forelskelse i en kammerat fra studenterforeningen, som siden skulle blive en berømt basketballspiller på UCLA.«
»Det var ved at tage livet af mig. Mit hjerte ønskede én ting, men min hjerne og alle stemmer omkring mig fortalte mig, at det ønske var syndigt og sygeligt. Selv med en grad i psykologi fra UCLA, hvor jeg lærte, at homoseksualitet bare er en normal variation inden for den menneskelige seksualitet, forkastede jeg stadig alle medicinske konklusioner og følte stadig, at jeg kunne forandre mig.«
Christopher endte med at opsøge en ’eksbøsse’, en kristen reparativ terapeut, i Californien, der fortalte ham, at homoseksualitet udspringer af bestemte grundlæggende årsager – måske en svag far og en stærk mor, en oplevelse af at blive afvist af klassekammerater eller en præference for kunst koblet med aversion imod sport.
»Intet af dette passede på mig,« siger Christopher.
»Mine forældre var alle tiders, jeg havde venner og følte mig aldrig udenfor. Jeg var populær i gymnasiet. Jeg førte et meget heteroseksuelt liv. Det bliver ikke mere heteroseksuelt end universiteternes mandeklubber og Playboy Mansion.«
»De brugte alkoholismens sygdomsmodel til drage paralleller. Det fik mig til at spørge ham rent ud: ’Har du stadig homoseksuelle tilbøjeligheder eller ønsker?’ Til det svarede han, at han nøje overvågede sit livs hændelser, hvor end han bevægede sig hen med henblik på aldrig at bringe sig selv i en situation, hvor han kunne blive fristet. Meget som en alkoholiker, der ved, at han skal afholde sig fra at gå på bar.«
Sjælelig tortur
Christopher måtte til sidst indse, at hans kamp var forgæves og selvdestruktiv.
»Det er en form for sjælelig tortur – det er det virkelig. Især når man anstrenger sig for at forandre sig i så lang tid, som jeg gjorde. Og ingen tvang mig ind i det. Jeg gik frivilligt ind i det, fordi jeg var en sand troende. Jeg troede, at det her var noget, der kunne helbredes.«
Han bor nu i Minnesota med sin homoseksuelle partner, arbejder som ejendomsmægler og har skrevet en erindringsbog, Hiding from Myself.
Brinton, i dag 27, arbejder for en tænketank i Washington, hvor han rådgiver politikere om nukleare spørgsmål.
»Mange af dem, jeg gik i omvendingsterapi med, har begået selvmord siden,« siger han.
»Jeg kender til snesevis, der har taget deres eget liv – det er dybt skræmmende.«
»Når man tænker over det, er vi fanget i dobbelt forstand. Det er svært for os at gå tilbage til terapeuter, for det var terapeuter, der gjorde os fortræd i første omgang. Det forhold begrænser vores adgang til psykologisk hjælp.«
Sidste år vedtog Det Republikanske Parti i Texas en politisk platform, hvori indgår tilsagn om støtteordninger til reparativ behandling »for patienter, der søger helbredelse og heling fra deres homoseksuelle livsstil« og forsikringer om, at ingen love, der forbyder disse terapier, vil blive indført.
Tidligere i år fremsatte Celia Israel, erklæret lesbisk og indvalgt i Texas delstatsparlament for Austin, et lovforslag om at forbyde reparativ terapi for mindreårige. Hun forventede ikke, at det ville have nogen chance for at gå igennem, men ville gerne skabe opmærksomhed om spørgsmålet.
»Jeg mener, det var vigtigt at stille det lovforslag for at signalere, at disse terapier ikke bør være accepteret praksis længere,« siger hun.
»De her mennesker skal ikke ’repareres’ – de skal bare elskes.«
© The Guardian og Information 
Oversat af Niels Ivar Larsen

