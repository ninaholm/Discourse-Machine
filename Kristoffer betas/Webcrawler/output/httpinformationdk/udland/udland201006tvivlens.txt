Tvivlens købmænd kommer til kort
I sidste ende trænger den videnskabelige sandhed igennem. Men de koordinerede kampagner mod handling over for klimatruslen, syreregnen, ozonhullet og tobakken har kostet dyrt, siger videnskabshistorikeren Naomi Oreskes, som har skrevet en ny bog om alliancen mellem industriinteresser og konservative videnskabsmænd
'Thank You For Smoking' er en tre år gammel film om lobby-isme i tobaksindustrien centreret om hovedpersonen Nick Naylor (billedet) - en særdeles veltalende mand - hvis opgave er at overbevise amerikanerne om, at det er okay at ryge. Naomi Oreskes nye bog handler om, hvordan konserva-tive forskere i lommen på indu-strien misbruger deres viden og magt til at føre folk bag lyset i tobaks- og klimaforskning. Arkiv


 »Det undrer mig, at der ikke tidligere er nogen, der har forbundet punkterne,« siger Naomi Oreskes.
Og det er netop dét - den røde tråd, mønstret - der er den store øjenåbner, når man læser bogen, som Oreskes, professor i videnskabshistorie ved University of California, netop har udsendt sammen med kollegaen Erik Conway, California Institute of Technology.
Merchants of Doubt, 'Tvivlens købmænd', er en tæt researchet bog, der gør det lysende klart, at dagens mediedebat om klimaforandringernes realitet og årsag hverken er en seriøs videnskabelig diskussion blandt kompetente fagfolk eller en enkeltstående kampagne for at forhindre CO2-skatter og andre indgreb. Debatten er del af en årtier lang tradition af organiserede kampagner, foranstaltet af frimarkeds-ideologer og industri-interesser for at undergrave selve videnskaben og den statslige regulering, videnskabens resultater kan begrunde.
»Motiverne er meget klare: Regeringer bør ikke blande sig i markedet. Det frie marked bør kunne udfolde sig, for det er den bedste måde at virkeliggøre et frit samfund. Det er den underliggende ideologi, der forklarer, hvorfor disse folk agerer så ensartet i en række sager, der er forskellige i deres videnskabelige indhold,« siger Naomi Oreskes.
Merchants of doubt viser, hvordan der er et nøje sammenfald af både metoder og personer i en række politiske kontroverser gennem det seneste halve århundrede. Startende med den industriorganiserede kampagne fra 1950'erne for at så tvivl om  tobakkens sundhedsskadelige virkninger over debatten om 'atomvinteren' og kampagnen for at bremse kritikken af Ronald Reagans stjernekrigsprojekt via forsøg på at undergrave dokumentationen for syreregn og hullet i ozonlaget og sluttende med den fortsatte debat om klimaændringernes årsag.
Bogen kortlægger via omfattende dokumentgennemgange, hvordan strategien fra frimarkedstilhængere i forskningens rækker hele tiden har været at fokusere på  - eller postulere - usikkerhed som argument for fortsatte undersøgelser, flere komiteer, nye rapporter frem for handling.
Tvivlen
»Tvivlen er vort produkt,« lød det interne slogan fra 1969, som tobaksindustrien arbejdede efter for at skabe et billede af fortsat tvivl om farerne ved rygning. Tobaksproducenterne hyrede i 1979 den fremtrædende, aldrende fysiker Frederick Seitz til at forestå et industrielt forskningsprogram, der kunne så offentlig tvivl om tobak som årsag til lungekræft - 25 år efter at industrien havde fået dokumentation for sammenhængen.
Seitz havde som ung fysiker deltaget i arbejdet med atombomben og var i 1960'erne formand for US National Academy of Sciences (NSA), foruden rektor ved Rockefeller University og videnskabelig rådgiver for den amerikanske præsident. Med denne baggrund nød Seitz både anseelse og indflydelse. Men Seitz var også indædt antikommunist, stærkt tilhænger af Vietnamkrigen, fortaler for en aggressiv oprustningspolitik, kritiker af den fremvoksende miljøbevægelse og på sine ældre dage i stigende grad på kant med sine mindre konservative kolleger i det videnskabelige miljø.
Dette kan tilsammen forklare, hvorfor han lod sig hyre af tobaksindustrien til at stimulere forskning, der kunne fastholde tvivlen om rygning og lungekræft.
Tobakskontrovers
Oreskes og Conway beskriver, hvordan Seitz efter den langstrakte tobakskontrovers dukker op som advokat for Reagans stjernekrigsprojekt, som modstander af teorien om CFC-gasser som årsag til ozonhullet og siden i klimadebatten som aggressiv kritiker af FN's klimapanel.  I 1984 er han medstifter af og første formand for den stærkt konservative tænketank, The George C. Marshall Institute, der etableres for at sikre en formaliseret modvægt til stjernekrigskritikere, miljøgrupper og klimaforskere. Tænketanken realiseres sammen med to fagfæller - Robert Jastrow og William Nierenberg - der også er gengangere i debatterne. Nierenberg, der bl.a. havde været chef for det ansete Scripps Institution of Oceanography og rådgiver for Reagan, havde f.eks. stået for et større officielt udvalgsarbejde om det nye truende fænomen syreregn og sikret, at den afsluttende rapports konklusion understregede den manglende viden og de store usikkerheder, selv om de deltagende forskere betonede det modsatte og anbefalede hurtig handling.
Forinden havde Nierenberg i 1980 forestået et af de første udredningsarbejder om klimaændringer for NSA og her bl.a. inddraget økonomen Thomas Schelling, der sikrede en konklusion - stik mod de deltagende naturvidenskabsfolks vurdering  - om, at »det vil være forkert af os at låse os til det princip, at hvis fossile brændsler og CO2 er problemets årsag, så må det også være der, løsningen ligger.«
Schelling, der dermed gav Det Hvide Hus ammunition til at afvise klimaproblemet, skulle senere blive fast inventar i Bjørn Lomborgs Copenhagen Consensus-panel af økonomiske eksperter.
Sønner af den kolde krig
Om de tre initiativtagere til Marshall-instituttet skriver Oreskes og Conway:
»De havde meget til fælles: Alle fysikere, alle helt eller delvist pensionerede, alle politiske høge, alle sønner af Den Kolde Krig.«
»Selv om de som forsvarere af stjernekrigsprojektet midt i 1980'erne kun var tre personer over for de 6.500 forskere, der havde sat deres navne under en kritik af projektet og et løfte om ikke at medvirke til dets realisering, så var det deres strategi at forlange lige så meget medietid som kritikerne. Amerikanske medier henholder sig i høj grad til princippet om balance mellem modstridende synspunkter, så de var modtagelige for argumentet,« siger Naomi Oreskes.
Marshall-instituttet trækker også på andre, ældre fysikerkolleger såsom Fred Singer, der mener, at miljøfolk er »teknologihadende maskinstormere«, ude på »at ødelægge kapitalismen og erstatte den med en eller anden form for global utopisk socialisme eller måske kommunisme«.
Singer havde sammen med Nierenberg spillet en central rolle i afvisningen af syreregn som et problem.  I 1987 var Singer - nu chefforsker i Reagan-regeringen - desuden videnskabsmanden, der afviste, at CFC-gasserne kunne skade ozonlaget. Siden er han blevet en af de centrale skikkelser i klimaskeptiker-kampagnen, herhjemme oplevet på Dansk Folkepartis skeptikerkonference før COP15.
Selvmål
I dag er der i USA et tæt netværk af konservative tænketanke, der forfølger samme mål, anvender samme metoder og trækker på samme personer. Heritage Foundation, Cato Institute, Competitive Enterprise Institute, Heartland Institute og American Enterprise Institute nævnes af Oreskes og Conway. Nogle direkte sponseret af industrien - som Marshall-instituttet, der i 1999 begyndte at modtage penge fra Exxon - andre med penge fra mere uigennemskuelige fonde med konservativt værdigrundlag.
»Det både overraskede og rystede os at opdage det fælles handlingsmønster hos denne gruppe forskere. Hvorfor angriber de selve videnskaben og misrepræsenterer den? Hvorfor bevæger de sig uden for videnskabens haller i stedet for at drøfte substansen med forskerkolleger, skrive videnskabelige artikler, søge afklaring på videnskabelige konferencer? Da vi begyndte at grave i materialet, så vi dette mønster af ideologiske motiver,« fortæller Naomi Oreskes.
Deres gennemslagskraft forklarer hun som en kombination af fine titler, politisk lydhørhed i etableringsfasen under Reagan, mediernes misforståede måde at søge balance samt det forhold, at folk gerne vil slippe for dårlige nyheder.
»Syreregn, hul i ozonlaget og global opvarmning er dårlige nyheder, så det er populært, når de siger: 'Det er ikke så slemt, vær ikke bekymrede.'«
Fejlet i alle sager
En anden forklaring er, at 'tvivlens købmænd' i modsætning til mange videnskabelige kolleger er politisk kyndige og offensive i forhold til beslutningstagere og medier.
»De fleste forskere sidder pænt stille og venter på at blive spurgt om deres mening, hvilke ikke nødvendigvis sker. Oftest vil de bare have fred til at forske. Det er, hvad de er uddannet til og dygtige til. Så at træde frem i den offentlige sfære og forsvarer deres arbejde og tilbagevise disinformation - det opleves som et andet job end det, de har. De fleste bryder sig ikke om det,« siger Oreskes.
Hun finder, at den sørgelige ironi ved kampagnerne for at hindre indgreb og regulering er, at den forhaling, de har forårsaget, nu nødvendiggør så meget desto skrappere indgreb.
»Hvis vi med klimaet var startet for 20 år siden, så kunne vi have klaret udfordringen med mindre radikale skridt. Nu har skeptikerne øget sandsynligheden for, at netop de ting, de ikke vil have, bliver nødvendige og gennemført.«
- Samtidig viser jeres bog, at de har fejlet i alle sager. Stjernekrigsprojektet blev ikke realiseret, til gengæld er tobak, syreregn, ozonnedbrydende stoffer og global opvarmning erkendt som problemer, der handles over for.
»Det er opmuntrende, at uanset hvor velorganiserede og -finansierede disse kampagner har været, så har de ikke sejret. Den videnskabelige sandhed vinder faktisk. Men kampagnerne har skabt stor forsinkelser, og det har reelle konsekvenser,« påpeger Naomi Oreskes.

Naomi Oreskes forelæser torsdag aften på Københavns Universitet. Tilmelding senest tirsdag via tlf. 29411383, e-mail issp@sam.sdu.dk eller www.science-society-policy.org

