Svenske og norske aktionærer imod Statoil
På Statoils generalforsamling vil norske og svenske investorer markere, at de ikke er indforståede med selskabets planer om at udvinde tjæresand i Canada. De danske aktionærer er til gengæld fulde af tillid
På Statoils generalforsamling i dag vil aktionærer forsøge at påvirke Statoil til ikke at fortsætte olieudvinding af canadisk tjæresand, der gør uoprettelig skade på miljøet. Flere danske aktionærer ser dog ingen problemer. Her ses Statoils raffinaderi i Kalundborg.


 I dag holder den norske oliegigant Statoil generalforsamling. I den forbindelse har Norsk Greenpeace, der har købt enkelte aktier i Statoil for at kunne deltage i generalforsamlingen, fremsat forslag om, at selskabet skal opgive sine aktiviteter i det vestlige Canada. 
Statoil betalte i 2007 12 milliarder norske kroner for et område i delstaten Alberta, hvor de planlægger at påbegynde udvindingen af tjæresand i 2011. Men den energi- og forureningstunge forarbejdning af tjæresandet, der kan raffineres til olie, truer ifølge Greenpeace både det globale klima og miljøet, sundheden og kulturen i området.
Det er der flere svenske og norske aktionærer, der har taget til efterretning.
Det norske investeringsselskab Storebrand Kapitalforvaltning, der ejer aktier i Statoil for over tre milliarder norske kroner, har således meddelt, at de støtter forslaget fra Greenpeace.
"Vi forfølger en aktiv ejerskabspolitik. Udvinding af olie fra tjæresand er enormt klimaintensivt, og da vi ved, at klimaudfordringen er en af de største trusler, vi står over- for, finder vi det rigtigt at markere vores synspunkt på generalforsamlingen," siger Elin Mirmel-Johansen, der er koncerndirektør for samfundsansvar.
Statoil ud af ødelæggelse
Og det er en håndfuld svenske selskaber enige i. Det gælder blandt andre forsikringsselskabet Folksam og pensionskasserne KPA og Sjunde AP-fonden.
"Udvindingen af olie i Canada indebærer uoprettelige miljø- og klimaproblemer og store sundhedsproblemer for de mennesker, der bor i nærheden. Og da vi som et selskab, der arbejder med etiske investeringer, blev varslet af Greenpeace, besluttede vi, at vi må markere på generalforsamlingen, at Statoil ikke bør deltage i ødelæggelserne. Vi vil helst være tilstede i selskabet, sådan at vi kan påvirke dem til at forlade tjæresandsfelterne. Men hvis de ikke lytter på os, må vi tage stilling til, hvad vi så skal gøre," siger Kerstin Grönwall, der er miljøchef i KPA.
De danske aktier
Som Information kunne fortælle i går, er også flere danske pensionskasser og banker involveret i Statoil. PensionDanmark, Sampension, Danske Bank, Nordea, Nykredit, Sydinvest og Jyske Invest ejer således alle aktier i olieselskabet. 
Mens Nykredit ikke vil oplyse, hvordan de forholder sig til forslaget fra Greenpeace, lyder beskeden fra de andre aktionærer, at de ikke vil støtte forslaget. Danske Bank og Nordea forklarer dog samtidig, at de vil se nærmere på sagen i samarbejde med Statoil.
Som direktør i PensionDanmark, Jens-Christian Stougaard, forklarer, følger hans virksomhed et sæt investeringsretningslinjer, hvor der blandt andet lægges vægt på, at de virksomheder, der investeres i, agerer socialt og miljømæssigt ansvarligt.
PensionDanmarks vurdering af, om det nu også er tilfældet, tager udgangspunkt i både nationale og internationale regler og konventioner, og:
"PensionDanmark er af den opfattelse, at StatoilHydro lever op til disse regler og konventioner - også med hensyn til den rejste problemstilling. Desuden har vi tillid til, at selskabet kan håndtere sagen," skriver Jens-Christian Stougaard i en mail til Information.
Samme tillid nærer den norske regering. Mens oppositionspartiet Kristeligt Folkeparti har meldt ud, at de støtter forslaget fra Greenpeace, siger energiminister Terje Riis Johansen, at han ikke vil forsøge at stoppe Statoils canadiske aktiviteter. Og da staten ejer 67 procent af aktierne i selskabet, må de utilfredse aktionærer nok se i øjnene, at deres stemme kun bliver en symbolsk markering.


