Bunden på vej ud af EU's CO2-kvotesystem
Det bliver billigere og billigere at udlede CO2 i EU. Den danske energisektor slås for opstramning, men det er op ad bakke
Klimakommissær Connie Hedegaard har efter en intern strid i Kommissionen fået indføjet i et kommende energieffektiviserings-direktiv, at kvoter kan pilles ud og kvoteloftet strammes, hvis gennemførte energibesparelser får behovet for kvoter og dermed prisen på dem til at dykke yderligere.


 Bunden er ved at gå ud af det europæiske marked for handel med CO2-kvoter. I går formiddag nåede prisen det laveste niveau i to et halvt år: 9,90 euro pr. ton CO2. Det er knap en tredjedel af prisen for tre år siden og afspejler, at der er alt for mange kvoter i omløb på markedet for CO2-udledningstilladelser.
Med andre ord: Det bliver billigere og billigere for energiselskaber og industrier i EU at holde fast i den fossile energi og belaste klimaet med CO2.
»Hvis f.eks. vindmøller på land skal gøres rentable i forhold til fossil elproduktion, så skal kvoteprisen op omkring 30 euro pr. ton, dvs. en tredobling,« siger Charlotte Søndergren, chefkonsulent i energiselskabernes interesseorganisation Dansk Energi, hvor man er stærkt bekymret over udviklingen.
Kvotesystemet sætter et samlet loft over, hvor meget CO2 EU-virksomhederne i alt må udlede. Inden for dette loft har de enkelte virksomheder fået tildelt et antal kvoter, som så kan handles virksomhederne imellem: En virksomhed, der udleder mindre CO2, end det har fået kvoter til, kan sælge overskydende kvoter til andre virksomheder, der har besvær med at holde sig under deres tildelte loft.
»Jo højere kvotepris, jo bedre kan det betale sig at gennemføre den grønne omstilling,« siger Anders Eldrup, administrerende direktør i DONG Energy: »Kvotesystemet er grundlæggende et fornuftigt system til at sikre, at vi får mest mulig grøn energi for pengene, men af forskellige årsager har kvoteprisen længe været for lav til for alvor at få den grønne omstilling til op i gear.«
Da den nuværende ordning med et kvotesystem blev indført i 2008, regnede EU-Kommissionen med, at det fastsatte CO2-loft var stramt nok til at sikre kvoteknaphed og en stigende pris på udledning. Det ville have givet energisektoren og industrien et tiltagende incitament til at investere i energibesparelser, vindkraft eller anden vedvarende energi som alternativ til fortsat brug af fossil energi.
Siden 2008 har ikke mindst den økonomiske krise imidlertid medført afmatning i energiforbrugets vækst, og derfor har der i stedet for knaphed vist sig at være alt for stor rigelighed af kvoter.
Fra et toppunkt på 30 euro pr. ton CO2 i 2008 røg prisen i 2009 ned på 15 euro, og i går faldt den så for første gang til under 10 euro. Det er ikke mindst et problem for den ny danske regering, der har sat et ambitiøst mål om 40 pct. dansk CO2-reduktion i 2020 og bl.a. ønsker betydeligt mere vindkraft i energisystemet. Svigter kvoteprisen, kan det således tvinge regeringen til i stedet at øge tilskuddet til vindmøllestrømmen.
Yderligere udhuling
Charlotte Søndergren påpeger, at kvotesystemet kan blive yderligere undergravet af EU's kommende energieffektiviserings-direktiv, afhængigt af hvordan dette udformes.
Direktivforslaget fra EU-Kommissionen sætter et mål på 20 procents effektivisering af EU's energiforbrug i 2020, og det er i sig selv godt for klimaet. Men står det alene, kan det rive tæppet væk under CO2-kvotesystemet
»Direktivet risikerer at slå bunden fuldstændig ud af systemet. Hvis man nemlig får et bindende energisparemål for EU uden samtidig at skære ned på mængden af CO2-kvoter, så bliver kvoteprisen simpelthen nul.«
Af samme grund har klimakommissær Connie Hedegaard efter intern strid i Kommissionen fået indføjet i direktivforslaget, at kvoter kan pilles ud og kvoteloftet strammes, hvis gennemførte energibesparelser får behovet for kvoter og dermed prisen på dem til at dykke yderligere.
»Men det er meget indirekte formuleret, og direktivet i sig selv er stadig kun et forslag,« påpeger Charlotte Søndergren.
Derfor arbejder Dansk Energi på europæisk plan for en mere forpligtende tekst i direktivet og samtidig for en generel stramning af kvotesystemet — enten i form af en fast mindstepris på CO2-kvoterne eller en skærpelse af EU's overordnede 2020-mål for CO2-reduktion fra 20 til 30 pct. En sådan skærpelse vil i sig selv indebære, at kvoteloftet må sænkes, og at kvoteprisen dermed stiger.
»Hvis vi kombinerer en høj kvotepris med et højere reduktionsmål for CO2 i EU til f.eks. 30 pct., så står vi med instrumenter i Europa, som virkelig kan være med til at rykke den grønne omstilling,« påpeger Anders Eldrup.
P.t. synes den strategi imidlertid i modvind i EU-kredsen.
»Desværre er der jo EU-stater, der er totalt imod det her, og måske har været imod CO2-kvotesystemet hele tiden,« siger Charlotte Søndergren.
Da handlen på den europæiske kvotebørs lukkede i går eftermiddag, stod en CO2-kvote i 10,02 euro pr. ton.

