Økonomisk krise øger ligheden i EU
Mens de sydeuropæiske lande i de kommende år må indstille sig på faldende levestandard, og de nord- og vesteuropæiske lande på stagnation, vil de øst- og centraleuropæiske lande komme styrket ud af krisen og opleve en stigende levestandard
Estland er et af de EU lande, hvor krisen har ramt hårdest, men hvor hårde reformer har ført til, at landet igen oplever vækst. Reformerne har blandt andet betydet en fyringer og lønnedgang for stats- og kommunalansatte på mellem 10 og 15 pct., men trods de betydelige besparelser er reaktionerne i befolkningen stort set udeblevet.


 Mens grækerne og spanierne går på barrikaderne, når de bliver udsat for spareforanstaltninger og forringelser af levestandarden, bliver tilsvarende og ofte endda større spareforanstaltninger mødt med en beherskede reaktioner eller ligefrem forståelse i Øst- og Centraleuropa.
Skrappe spareforanstaltninger i eksempelvis de baltiske lande eller Rumænien i 2009 udløste kun begrænsede protester hos de respektive befolkninger, og det giver de øst- og centraleuropæiske lande et forspring med hensyn til at komme igennem krisen. Flere af landene har formået at vende udviklingen og kan fremvise økonomisk vækst.
Den 26-årige økonom Alo Aasma fra den estiske by Paide måtte i 2009, da krisen ramte Estland, se sin løn skrumpe med 15 pct. Men det har ikke bragt ham til oprør.
»Jeg støtter vores regering og beundrer den for, at den var i stand til at tage en så upopulær beslutning. Det er et bevis på, at vores regering opfører sig ansvarligt over for kommende generationer i stedet for at stikke hovedet i busken og vente til stormen driver over. Alt andet ville betyde, at man lod kommende generationer tage konsekvensen af vores overforbrug,« siger Alo Aasma.
Alo Aasma har de seneste fire år brugt hovedparten af sin indkomst på at renovere et gammelt hus. De penge, han mistede i 2009 som følge af krisen, betyder, at arbejdet på huset foregår i et noget langsommere tempo, end før krisen satte ind. Det er ikke længere muligt at købe lige så mange byggematerialer som for tre år siden.
»Vi havde mange gode år med konstant vækst og stigende lønninger, men det var ikke nok for folk. Folk skulle have flere penge, og bankerne bevilgede bare lån. Recessionen var det kolde brusebad, vi havde brug for til at minde os om, at det er godt at have drømme, men at vi altid skal huske at have fødderne solidt plantet på jorden,« siger Alo Aasma.
Hård medicin
Estland og de baltiske lande er generelt de europæiske lande, hvor den økonomiske krise har ramt hårdest. Estland fik i 2009, efter mange års konstant vækst i bruttonationalproduktet (BNP), en nedgang i BNP på 14,7 pct., og situationen var endnu værre i naborepublikkerne Letland og Litauen, hvor nedgangen i BNP var på henholdsvis 17,7 og 14,8 pct. Den ugunstige udvikling fik regeringerne i de baltiske lande til at reagere og vedtage nogle ganske drastiske spareforanstaltninger.
For Estlands vedkommende betød det, at en del stats- og kommuneansatte blev fyret, mens de resterende fik reduceret deres løn med mellem 10 til 15 pct. Derudover blev pensionsalderen sat op, og der blev vedtaget reformer af blandt andet landets sundhedsvæsen og arbejdsmarked. Samme medicin blev brugt i de andre baltiske lande og delvis også i andre øst- og centraleuropæiske lande, for Letlands vedkommende endog i endnu højere grad.
Den slags spareforanstaltninger ville i mange andre lande straks have udløst borgerkrigslignende tilstande, men Estland og andre lande fra den tidligere østblok oplevede kun mindre demonstrationer, hvoraf hovedparten i højere grad handlede om befolkningens utilfredshed med korruption i samfundet end om de besparelser, der blev vedtaget.
Svag venstrefløj
Det undrer ikke professor i statskundskab, Peter Nedergaard fra Københavns Universitet. Han mener, at det blandt andet er de øst- og centraleuropæiske landes historiske baggrund, som gør det nemmere for de østeuropæiske landes regeringer at handle.
»De fleste øst- og centraleuropæiske lande har på grund af deres historiske fortid en svag venstrefløj. Det gør det nemmere for regeringerne at vedtage de nødvendige besparelser, som betyder, at landene klarer sig i gennem krisen,« siger Peter Nedergaard og tilføjer, at i Sydeuropa er situationen det stik modsatte, da alle de sydeuropæiske lande har en stærk venstrefløj.
Lektor Søren Riishøj fra Syddansk Universitet, som har specialiseret sig i de øst- og centraleuropæiske lande, er enig i analysen, men peger også på en anden årsag.
»Protesterne har ikke været så vedvarende og har også haft en anden form, blandt andet er mange mennesker emigreret i protest og arbejder i dag i et vesteuropæisk land,« siger han.
Alo Aasma ser landenes kommunistiske fortid som en del af forklaringen.
»Estland har en meget hård historie bag sig. Det gør os i stand til at sætte pris på de simple værdier, som eksempelvis ytringsfrihed, at kunne tale estisk frem for russisk eller blot at have frihed til at kunne hejse vores flag. Og vores historie har lært os at stå sammen i hårde tider,« siger han.
Europas duks
Det er tre år siden, Estland for alvor blev ramt af den økonomiske krise, men de hårde spareforanstaltninger, der blev vedtaget i 2009, virker. Udviklingen i Estland og hele Baltikum er vendt i dag. Estland, der i
januar i år blev medlem af euro-samarbejdet, er i dag en af Europas dukse med den højeste vækstrate i hele EU. Estlands vækst i 2011 var på 7,6 pct., og det er omkring fem gange mere end EU gennemsnittet.
Situationen i de baltiske lande og de voldsomme besparelser, landenes regeringer vedtog i 2009, er enestående og er nogle af de vigtigste grunde til, at de baltiske lande fik bugt med den økonomiske krise. Samme mønster, dog ikke så udtalt, tegner sig i andre øst- og centraleuropæiske lande, som for de flestes vedkommende har en vækst i BNP, et budgetunderskud under tre pct. af BNP, som EU-landene har forpligtet sig til, men hvad kun ganske få lande overholder, samt har den laveste gæld blandt EU-landene.
Søren Riishøj mener, at det giver et godt udgangspunkt for de øst- og centraleuropæiske lande.
»De øst og centraleuropæiske lande vil opleve en jævn vækst, som vil betyde en stigende levestandard, hvis størrelse dog ikke bliver ens,« siger Søren Riishøj.
Peter Nedergaard er overbevist om, at den økonomiske krise og den måde, EU-landene tackler den på, vil resultere i mere lighed i EU.
»Vi vil opleve en faldende levestandard i de sydeuropæiske lande, stagnation i Nord- og Vesteuropa og en stigende levestandard i Øst- og Centraleuropa. Det skyldes dels den måde, de øst- og centraleuropæiske lande har klaret sig igennem krisen på, og dels at landene lønmæssigt ligger på et lavt niveau, men har et højt uddannelsesniveau,« siger Peter Nedergaard.
 

