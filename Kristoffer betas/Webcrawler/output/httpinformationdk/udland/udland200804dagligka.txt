Til daglig kamp mod nationalismen
Slåskamp på et universitet og en ultra-nationalistisk bande viser, at nationalismen skal tages meget alvorligt i Tyrkiet
Ergenekon-banden, der har vist sig at være en vidt forgrenet bevægelse, har muligvis planlagt at hyre en lejemorder til at dræbe forfatteren Orhan Pamuk.


 ISTANBUL - Det er en særdeles uappetitlig frugt Tyrkiet i øjeblikket høster af den nationalisme, der sås på daglig basis. I skoler, i militæret og i medierne sås og dyrkes forestillinger om Tyrkiet og tyrkernes uendelige overlegenhed, og med mellemrum høster politikerne så, det som de har været med til at så. Men indimellem går det galt for den slags landbrug. 
Det gjorde det for eksempel i søndags, da tyrkiske og kurdiske studerende fra hver deres nationalistiske fløj kom i slåskamp med både pistol, knive og sten på Akdeniz Universitet i Antalya. Hvad der udløste episoden er uklart, men det menes, at baggrunden er den generelle spænding mellem kurdere og tyrkere som følge af optrappede angreb fra PKK i efteråret og Tyrkiets invasion af Nordirak i vinter.
En anden gang det er gået galt med den tyrkiske nationalisme er i forbindelse med Ergenekon-banden, der har vist sig at være en vidt forgrenet bevægelse, der har lagt planer for at udløse militærkup, terrorangreb og drab. Muligvis stod gruppen også bag mordet på den armensk-tyrkiske redaktør Hrant Dink i januar sidste år, og muligvis har gruppen planlagt at hyre en lejemorder til at dræbe forfatteren Orhan Pamuk.
Drab er den eneste vej
Gruppens eksistens blev afdækket i januar i år efter fundet af et stort våbenlager i Istanbul sidste år. 
Siden er ultra-nationa-lister fra de yderste fløje både til højre og venstre blevet anholdt, afhørt og sat i forbindelse med Ergenekon. Blandt de anholdte er partilederen for det tyrkiske arbejderparti, tidligere militærofficerer, journalister, universitetsprofessorer og advokater. I lørdags kunne dagbladet Radikal så citere fra gruppens interne dokumenter, der viser, at gruppen så sig selv om en efterretningsenhed med ret til at dræbe, hvis den selv fandt det nødvendigt. 
"Drab er den eneste mulige vej til at forhindre politikere, som involverer sig i politik for at tjene deres personlige interesser, og som vil bruge ethvert middel for at nå deres mål," hedder det i Ergenekon-dokumentet.
Gruppen taler også om at rekruttere støtter blandt både soldater og førsteårsstuderende på universiteterne. Samtidig er hemmelighedskræmmeri yderst nødvendigt, og gruppen er klar til henrettelser blandt sine egne, hvis der er tegn på spionage. 
I spidsen for efterforskningen mod Ergenekon står en anklager ved navn Zekeriya Öz. Han er blevet fremhævet som en modig mand i tyrkisk presse, og ugerne efter offentliggørelsen af sagen har bekræftet, at det blandt visse tyrkere er et upopulært arbejde, han har indledt. 
Truslerne er væltet ind på hans kontor, og rundt omkring i pressen er der dukket smædehistorier op. 
Blandt andet er han blevet anklaget for at være støtte for Erdogan-regeringen, hvilket naturligvis er et skældsord blandt Ergenekons proselytter. 
Det har også forlydt i tyrkisk presse, at Zekeriya Özs kone skulle bære tørklæde, men efter nærmere undersøgelser i marken er det rygte blevet afkræftet.


