PKK spiller en nøglerolle i kampen mod Islamisk Stat
Med amerikansk luftstøtte er det lykkedes kurderne i Nordirak at bremse Islamisk Stats fremmarch og hjælpe tusindvis af flygtninge i sikkerhed. Militante fra den kurdiske oprørshær PKK har spillet en nøglerolle i aktionen. Flere EU-lande vil nu sende våben til kurderne og risikerer dermed at bevæbne en organisation, som figurerer på EU og USA’s terrorliste
Soldater fra Kurdistans Arbejderparti (PKK) i Tyrkiet har kæmpet side om side med irakiske peshmerga-soldater for at holde Islamisk Stat væk fra Sinjar-bjergene.


 Op mod 35.000 flygtninge er sluppet ned fra Sinjar-bjerget i Nordirak i de seneste tre dage og befinder sig nu i sikkerhed på 16 skoler i byerne Zakho og Dohuk, hvor nødhjælpsarbejdere udleverer vand, mad og medicin.
Det fortæller talsmanden for FN’s Flygtningehøjkommissariat (UNHCR), Adrian Edwards:
»De nyankomne er udmattede og dehydrerede, og mange har fået solstik som følge af daglige temperaturer på 40-45 grader celcius. Vi oplever en enorm næstekærlighed fra lokalsamfundet, som spontant er begyndt at udlevere nødhjælp,« udtaler Edwards og anslår, at op mod 30.000 mennesker stadig er fanget på Sinjar-bjerget, på flugt fra den ekstremistiske sunnimilits Islamisk Stat (IS).
Befrielsen af de mange flygtninge, som hovedsageligt tilhører det religiøse yazidi-mindretal, er sket efter en kurdisk ledet modoffensiv med støtte fra det amerikanske luftvåben. Men flere medier, herunder den kurdiske avis RUDAW og amerikanske The Washington Post, bekræfter nu, at soldater fra Kurdistans Arbejderparti (PKK) i Tyrkiet har spillet en nøglerolle i kampene mod IS omkring Sinjar-bjergene. PKK’s syriske søsterparti PYD tager også del i kamphandlingerne, fortæller eksperter, Information har talt med.
LÆS: Terrorstemplet organisation kæmper på Vestens side i Irak
PKK betragtes som en terrororganisation af både EU og USA, men indgår efter alt at dømme nu i en ubekvem alliance med USA og de kurdiske peshmergaer i kampen mod truslen fra IS. Tidligere på måneden opfordrede PKK alle kurdere i verden til at stå sammen mod truslen fra Islamisk Stat:
»Alle kurdere i nord, øst, syd og vest må rejse sig mod angrebet på kurdere i Sinjar. Alle kurdiske politiske kræfter må tage del i denne modstand, skulder ved skulder. Når kurdere bliver truet, må de vise angriberne, at de vil få alle kurdere imod sig,« skrev partiet på sin officielle hjemmeside ifølge Reuters.
Min fjendes fjende
Og den umage kurdiske alliance er nødvendig, forklarer David L. Phillips, tidligere rådgiver for FN og nuværende forskningsleder på Institute for the Study of Human Rights på Columbia University i New York:
»Tvunget af omstændighederne har de kurdiske fraktioner forenet sig mod en fælles fjende, IS. PKK-tropper har deltaget i kampene i Sengal, et trekantsområde omkring Iraks, Tyrkiets og Syriens grænse. De har vist sig at være effektive krigere mod Islamisk Stats styrker,« skriver David L. Phillips i en mail til Information.
Han bakkes op af Theodore Karasik, direktør for Institute for Near East and Gulf Military Analysis (INEGMA) og tidligere rådgiver for Pentagon:
»Peshmergaerne har ikke været i stand til at modstå IS’ fremgang, så PKK kommer som kaldet på et tidspunkt, hvor der er stærkt behov for en fælles kurdisk front mod IS. Vi kender PKK som en terroristgruppe, men på grund af omstændighederne ser vi et klassisk skifte, hvor ’min fjendes fjende er min ven’,« siger Theodore Karasik.
PKK blev stiftet i 1978 som en marxistisk-leninistisk oprørsgruppe og har siden kæmpet for en uafhængig kurdisk stat i det sydøstlige Tyrkiet, hvilket menes at have kostet op mod 40.000 mennesker livet. PKK er på både EU’s og USA’s terrorliste efter tyrkisk ønske, selv om blandt andet et flertal i Europarådet har forsøgt at fjerne terrorstemplet fra det kurdiske parti. I skrivende stund har 14.699 mennesker tilsluttet sig en underskriftsindsamling på Det Hvide Hus’ officielle hjemmeside, hvor de opfordrer præsident Barack Obama til at fjerne PKK fra terrorlisten:
»PKK har været en partner i at forsvare Irak og Kurdistan mod Islamisk Stat (IS), og derfor må den amerikanske regering fjerne PKK fra listen med internationale terrororganisationer – øjeblikkeligt,« lyder argumentet i underskriftsindsamlingen.
Sagen mod ROJ TV
Grundet PKK’s status som terrororganisation har Danmark indledt flere sager efter terrorlovgivningen for at sætte en stopper for økonomisk støtte til PKK. Lige nu verserer en sag mod 10 herboende mænd med kurdiske rødder, som anklages for at have indsamlet cirka 140 millioner kroner til PKK. Tidligere på året blev det kurdiske ROJ TV frataget sin sendetilladelse i Danmark af Højesteret, efter landsretten i juli 2013 havde idømt selskaberne bag tv-stationen to bøder á fem mio. kr. for at have opildnet til PKK’s terrorvirksomhed. Dengang lagde Østre Landsret til grund for dommen, at:
»PKK benytter væbnet kamp som middel til at opnå organisationens mål, og at PKK gennem væbnet kamp forsøger at tvinge den tyrkiske stat til at imødekomme organisationens krav, herunder ved at destabilisere det tyrkiske samfund og skræmme den tyrkiske befolkning,« fremgår det af retsskriftet.
Nu tyder meget imidlertid på, at USA og flere EU-lande indirekte kan være med til at støtte PKK med militært udstyr. Både USA og Frankrig har erklæret, at de vil sende våben til de kurdiske sikkerhedsstyrker. Og det er umuligt at sikre sig mod, at disse våben vil ende i PKK’s hænder, fastslår Theodore Karasik over for Information:
»Det er meget svært at sikre sig imod. Når du først leverer våben til den slags kaotiske krigsområder, vil de før eller siden ende i hænderne på folk, du ikke ønsker får våben. Dette problem kan medføre, at EU og USA vil begrænse, hvilke slags våben de vil udlevere til peshmergaerne. Det kan også betyde, at PKK i fremtiden kan få fjernet betegnelsen som terrororganisation på grund af den indsats, de yder i kampen mod IS.«
Samarbejdet mellem PKK og de kurdiske sikkerhedsstyrker er en torn i øjet på Tyrkiet, som ifølge David L. Phillips har lagt et ’enormt politisk pres’ på præsident Massoud Barzani fra det kurdiske regionalstyre i Irak. Men Tyrkiets manglende hjælp i kampen mod IS har tvunget de irakiske kurdere ind i alliancen med PKK:
»På trods af det ’strategiske partnerskab’ mellem Ankara og Erbil har Tyrkiet indtil videre ikke formået at spille en aktiv rolle i at hjælpe i den aktuelle krise,« siger Phillips.

