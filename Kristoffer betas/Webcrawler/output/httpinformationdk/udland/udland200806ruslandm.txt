Rusland mindes Sovjet, Litauen forbyder det
Litauen har vedtaget en lov, som forbyder sovjetisk og nazistisk symbolik. Det har frembragt vrede i Moskva, hvor man i går mindedes ofrene for Sovjetunionens krig imod Nazityskland


 Rusland afholdt i går Dagen For Erindring og Sorg, den officielle mindedag for starten på Anden Verdenskrig, som kostede 27 millioner sovjetborgere livet. Præsident Medvedjev og premierminister Putin var begge mødt op i Aleksandrov Parken ved Kremls røde mure for at lægge en krans ved den ukendte soldats grav. Højt over den knejsede de russiske flag sammen med symboler fra sovjettiden, bl.a. rubinstjernerne på Kremls tårne. Og nationalhymnen, som i disse dage ledsager de russiske fodboldbrøl, er også den gamle sovjetiske, blot med nye ord.
Alt dette er nabolandet Litauen ved at forbyde, mens Estland allerede har gjort det. Det litauiske parlament vedtog forleden en skrap lov, som sidestiller sovjetisk symbolik med nazistisk og forbyder offentlig brug af begge under møder, forsamlinger og demonstrationer. Loven betyder, at det bl.a. er forbudt at demonstrere med hagekors og hammer og segl, afsynge Nazitysklands og Sovjetunionens nationalsange og at bære nazistiske og sovjetrøde bannere med femkantede gule stjerner.
Blasfemis fordrejning
Loven har øjeblikkeligt medført raseri blandt russiske politikere. Det russiske Udenrigsmisteriums officielle talsmand Andrej Nesterenko siger i en pressemeddelelse, at det er et blasfemisk forsøg på at fordreje historien, når litauerne nu sidestiller sovjettisk symbolik med nazistisk, selvom Sovjetunionen ydede det største bidrag til at besejre facismen og reddede verden for 'den brune pest'. 
Den officielle russiske version af historien går fortsat ud på, at sovjettropper 'befriede' balterne fra nazisterne, hvorefter de tre baltiske lande frivilligt meldte sig ind i Sovjetunionen. Balterne mener derimod, som de fleste andre, at Sovjetunionen simpelthen besatte landene efter den berygtede Ribbentrop-Molotov aftale, hvorefter de tre lande blev undertrykt og terroriseret frem til Sovjets sammenbrud.
"Men det er på tide, at Rusland officielt indser og forstår, hvorfor balterne forholder sig til os og til historien, som de gør," siger menneskerettighedsaktivisten Svetlana Gannusjkina fra organisationen Memorial til Information. Memorial kæmper bl.a. for ofrene for sovjettidens teror. "Det gør de, fordi der var tale om en sovjetisk besættelse af de tre lande, fordi de blev udsat for en skamløs terrorbehandling, og fordi de med vold og magt blev holdt fast i kommunisternes jerngreb. Det må den russiske ledelse forstå og handle i overensstemmelse med," siger Gannusjkina over en skrattende telefon fra Moskva. Hun fortæller i øvrigt, at hendes søn netop har været til historieeksamen i emnet og af sin lærer fik at vide, at hvis han sagde til eksamen, at balterne blev besat, så ville han få dumpekarakter, men hvis han sagde, at de blev befriet, ville han få topkarakteren 5.
"På den anden side er det også forkert, når balterne uden videre giver russerne kollektivt som folk skylden for alle de ulykker, Sovjetkommunismen pådrog dem," fortsætter den kendte aktivist. "Selvom Rusland blev Sovjetunionens juridiske efterfølger, så betyder det ikke, at hver enkel russisk borger kan pålægges et personligt ansvar for fortiden synder. Personligt føler jeg dette medansvar, men det er ikke noget, man kan tvinge ned over folk, det skal komme indefra".
På spørgsmålet, om ikke det var på tide, at Rusland selv indfører en tilsvarende lov, for russerne har jo, om nogen, lidt under det sovjetiske system, svarer Svetlana Gannusjkina: "Det er alt for tidligt, det ville splitte nationen i en blodig strid. Folk, som er ydmygede og fornedrede af den store forskel mellem elite og ledelse på den ene side, og de fattige på den anden, har andet og mere vigtigt at tænke på".
Sovjetunionens sidste leder, Mikhail Gorbatjov forslog ellers forleden, at Lenin bliver fjernet fra sit mausolæum på Den Røde Plads, at myndighederne fremskynder processen med at rehabilitere ofrene for hans styre, og at det gamle og umenneskelige fængsel Butyrka i Moskva bliver omdannet til museum for kommunismens ofre. 

