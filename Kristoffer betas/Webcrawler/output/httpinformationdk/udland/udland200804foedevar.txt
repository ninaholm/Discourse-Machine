Fødevarekrisen kræver hjælp på tsunami-niveau
Biobrændstof må ikke komme før mad, siger Gordon Brown, der i går samlede globale eksperter for at finde vej ud af krisen, der nu truer 100 millioner med føde-varemangel


 "Hver dag dør 25.000 mennesker - inklusive ét barn hvert femte sekund - af sultrelaterede årsager. Fødevarepriserne er i dag på det højeste niveau siden 1945 (...) Situationen er allerede så slem, at lande rundt på kloden oplever fødevareoptøjer."
Sådan slog Storbritanniens premierminister Gordon Brown i går alarm op til et møde i London for 25 internationale og britiske eksperter, der på Browns anmodning skal udforme en strategi for at bremse den globale fødevarekrise. Blandt deltagerne var chefen for FN's Fødevareprogram (WFP), Josette Sheeran, der over for britisk presse kaldte fødevarekrisen "en stille tsunami".
"Dette er sultens nye ansigt - de millioner af mennesker, som ikke var i den akutte sultkategori for seks måneder siden, men nu er det," sagde Josette Sheeran, som efterlyser en international hjælpeindsats på niveau med den, der blev ydet i kølvandet på tsunamien i 2004. På grund af de høje priser på ris, hvede og andre basale fødevarer er WFP ikke selv i stand til at opretholde det hidtidige niveau for fødevarehjælp. Og WFP har for nylig annonceret lukningen af et skolemadsprogram for 450.000 cambodianske børn. 
Tvivl om EU's mål
Gordon Brown lovede i forbindelse med gårsdagens møde et britisk tilskud til WFP på 30 mio. pund - blot en dråbe i havet.
Blandt de komplekse årsager til fødevarekrisen og de stigende priser pegede både Brown og Sheeran på den øgede produktion af biobrændstoffer. I takt med olieprisens stigning øges presset for at levere alternativer, og det betyder stigende pres på både dyrkbare arealer, fødevareafgrøder, vand, kunstgødning og sprøjtemidler.
"Det er åbenlyst, at biobrændstoffer er én af de ting, der påvirker fødevaresituationen," sagde Josette Sheehan. Det samme gjorde Gordon Brown:
"Vi ved nu, at biobrændstoffer, der har til formål at fremme energimæssig uafhængighed og bremse klimaændringer, hyppigt er energimæssigt ineffektive. Vi er nødt til nøje at granske indflydelsen på fødevarepriserne og miljøet af forskellige fremstillingsmetoder og at sikre, at vi er mere selektive i vor støtte."
"Hvis Storbritanniens granskning viser, at vi er nødt til at ændre kurs, så vil vi også presse på for en ændring af EU's mål for biobrændstoffer," sagde Brown med henvisning til EU's beslutning om at hælde 5,75 procent biobrændstof i bilerne i 2010 og 10 procent i 2020.
Kritikken mod fødevarebaserede biobrændstoffer tager til fra mange sider: Generaldirektør for den asiatiske udviklingsbank ADB, Rajat Nag, advarede mandag udviklingslande mod satsning på biobrændstofproduktion.
"Vi mener, at udviklingslandene virkelig skal genoverveje hele spørgsmålet om biobrændstoffer, især støtten til biobrændstof." sagde Nag til AP.
Mennesker før biler
I en tale i FN i New York mandag sagde Bolivias præsident, Evo Morales: "Biler kommer først, ikke mennesker. Jeg siger: livet først, biler derefter."
Morales opfordrede i sin tale Verdensbanken og Den Internationale Valutafond (IMF) til at udvikle strategier for at bremse anvendelsen af biobrændstoffer. En talsmand for EU-Kommissionen sagde mandag, at Kommissionen ikke har nogen som helst overvejelser om at opgive målet om 10 pct. biobrændstoffer i bilerne i 2010. Derimod drøfter Kommissionen og EU-landene en mulig skærpelse af godkendelseskriterierne for biobrændstoffer. Skærpes kravene kan det presse en række af de mest kontroversielle fødevareafgrøder ud af billedet. 


