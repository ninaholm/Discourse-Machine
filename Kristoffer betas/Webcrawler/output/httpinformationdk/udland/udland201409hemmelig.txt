Hemmelig efterforskningsgruppe samler beviser mod Islamisk Stats topfolk
USB-nøgler, arkivkasser og andet bevismateriale bliver smuglet ud af kalifatet, til hvis det en dag lykkes at få spidserne af Islamisk Stat bragt for en domstol. Bag arbejdet står en gruppe erfarne efterforskere, der er betalt af Storbritanniens regering


 Siden begyndelsen af året har et hold eksperter, der er hyret af den britiske regering, efterforsket Islamisk Stats aktiviteter i Syrien med henblik på en senere retssag. Gruppens arbejde har været skjult for offentligheden indtil nu, hvor lederen af gruppen har givet et anonymt interview til BBC. Der er tale om meget erfarne efterforskere, som har andre sager mod krigsforbrydere på deres CV.
»Vi vil have James Foleys mordere bragt for en domstol. Men når det er sagt, så er det ikke hans morder eller folk som ham, der er fokus for efterforskningen,« siger den ledende efterforsker, en anonym herre med australsk accent, til BBC.
Derimod forbereder efterforskerne sagsmapper på 400 af Islamisk Stats højtstående ledere og mest fremtrædende krigere. Det omfatter kommandører, emirer og lokale guvernører, der mistænkes for krigsforbrydelser og forbrydelser mod menneskeheden.
Grusomhederne omfatter blandt andet kidnapninger, korsfæstelser, halshugninger, skinhenrettelser og tortur.
»Vi går efter dem, der er højest placeret i IS, fordi de er mindst lige så ansvarlige for de utallige mord, som dem, der dræber med deres egne hænder,« siger den ledende efterforsker til BBC.
»De dræber ikke bare ét eller to mennesker, de er ansvarlige for alle drabene.«
Efterforskerne er hyret af den britiske regering for et beløb, der ligger i omegnen af 400.000 kroner om måneden. Gruppen arbejder i Syrien og har kilder både dér og i nabolandene, men holder selv til i en ukendt europæisk by.
Gruppen forventer, at de vigtigste sagsmapper er klar i slutningen af året.
Ingen domstol klar til IS
De erkender dog over for BBC, at det næsten vil være umuligt at få dem for en domstol, fordi de mistænkte er stærkt beskyttede og svære at finde. Marlies Glasius, professor ved Amsterdam Universitet og ekspert i internationale domstole, hilser initiativet velkommen, men undrer sig lidt.
»Det er altid godt at indsamle beviser, men det er svært at se, hvordan man skulle få fat på dem. Og hvis det lykkes, hvor vil man så retsforfølge dem?« siger hun.
Dertil har hverken Syrien eller Irak tilsluttet sig Den Internationale Krigsforbryderdomstol, ICC, i Haag, og derfor kan domstolen ikke tage sagerne op uden en resolution fra FN’s Sikkerhedsråd. Det samme problem har de topjurister, som forbereder en sag mod præsident Bashar al-Assad og borgerkrigens andre aktører. Og selv om IS i langt højere grad er en fælles fjende for Sikkerhedsrådets permanente medlemmer – bl.a. har IS truet med at »vælte« præsident Vladimir Putin og befri Tjetjenien – så har et mandat til en ICC-sag stadig lange udsigter. Heller ikke Kina og Rusland er medlem af ICC.
»Af principielle årsager vil hverken Rusland eller Kina gøre noget for at give ICC yderligere anerkendelse,« siger Marlies Glasius. De to lande gjorde en undtagelse i 2011, hvor et enigt Sikkerhedsråd henviste Libyen, herunder oberst Muammar Gaddafi og hans sønner, til ICC.
Men overfortolkningen, set med russiske og kinesiske øjne, af den efterfølgende resolution, som førte til Vestens bombardement af Libyen, har lige siden handlingslammet Sikkerhedsrådet på spørgsmålet Syrien, hvor Kina og Rusland har nedlagt veto mod samtlige forsøg på vidtgående resolutioner.
»Det er jo ikke, fordi nogen af dem er glade for Islamisk Stat. Men selv om man står med sådan nogle internationale pariaer, tror jeg ikke, det vil ske,« siger Marlies Glasius.
Teoretisk set kan det godt lade sig gøre at bringe islamisterne for en domstol i enten Storbritannien eller Irak, hvor regeringen er mere på Vestens side end i Syrien.
»Men det ville kræve langt mere lov og orden i Irak. Og jeg tror, at man har dårlige minder fra retssagen mod Saddam Hussein, der kørte helt af sporet,« siger Glasius.
»Teoretisk set er det muligt at bringe dem for en domstol i Storbritannien. Men lande er som regel ikke villige til at retsforfølge udlændinge,« siger hun.
Ifølge BBC har gruppen fået til opgave at afdække Syrien, ikke i Irak, hvor Islamisk Stat også holder til. Ifølge efterforskeren har de ikke fået sat nogen deadline eller fået stillet specifikke krav til undersøgelsen.

