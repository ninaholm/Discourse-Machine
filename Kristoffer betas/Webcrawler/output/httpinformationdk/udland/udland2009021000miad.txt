1.000 mia. dollar skal redde finanssektor fra kollaps
Finansminister Geithner fremlagde i går en ny stabiliserings-pakke for den amerikanske banksektor. Samtidig vedtog SenatetObama-regeringens økonomiske redningsplan på 800 mia. dollar
-Et finanssystem bør tjene som katalysator for en genrejsning af økonomien. I stedet modarbejder banksektoren lige nu en genrejsning, og det er en farlig dynamik, som vi bliver nødt til at ændre på,- sagde den amerikanske finansminister, Timothy Geithner, i går.


 BOSTON - Finansminister Timothy Geithner tegnede i går et dystert billede af en amerikansk finanssektor, der er blevet "alvorligt beskadiget" af sidste års krise, og som stadig kører på pumperne.
I normale tider bør: "Et finanssystem tjene som katalysator for en genrejsning af økonomien. I stedet modarbejder banksektoren lige nu en genrejsning, og det er en farlig dynamik, som vi bliver nødt til at ændre på," advarede Geithner under fremlæggelsen af Obama-regeringens nye finansielle stabiliseringspakke.
Den finansielle redningspakke vedtaget af Kongressen i oktober 2008 var ifølge finansministeren nødvendig, men "utilstrækkelig" til at bringe USA's økonomi ud af en katastrofal kreditklemme. En årsag til den stedse forværrede økonomiske krise, sagde Geithner, er de amerikanske skatteborgeres vrede over Kongressens bevilling af 700 mia. dollar i støtte til banker og finanshuse uden nogen garanti for, at de mange penge er blevet lånt ud til forbrugere og virksomheder. 
"Det har skabt en troværdighedskløft og et tab af tillid til systemet," pointerede finansministeren.
Trods denne troværdighedskløft planlægger Obama-regeringen at søge Kongressen om ekstra bevillinger på op til 650 mia. dollar til at redde finanssektoren fra sammenbrud og stabilisere det på sigt. Det nye beløb skal slås sammen med en restsum på 350 mia. dollar fra sidste efterårs bevilling, hvilket løber op i en samlet støttesum på 1.000 mia. dollar eller 7 pct. af USA's årlige bruttonationalprodukt.
I den første fase vil forbundsregeringen plante 500 mia. dollar i en fond dannet i samarbejde med private kapitalfonde og investeringsfonde. Denne fælles fond vil få til opgave at opkøbe de 'giftige aktiver' fra banker og finanshuse, der anses for at være hovedkilden til sidste års finanskrise - altså usikre hypoteklån omdannet til obligationer og solgt for profit på de internationale finansmarkeder.
Disse giftige aktiver har spredt sig som ringe i vandet i det internationale finanssystem; ingen kan fastsætte en pris på den og det har skabt usikkerhed og manglende tiltro mellem banker og ført til kreditklemmen. Det er det amerikanske finansministeriums håb, at inddragelsen af private kapitalfonde i fonden vil skabe et grundlag for at fastsætte en pris på de giftige aktiver, hvilket skulle genskabe tilliden.
I et andet initiativ vil finansministeriet kun tilføre nødstedte banker ny kapital, såfremt de består en stress'-eksamen, som skal sikre, at de er sunde nok til at låne pengene videre til forbrugere og virksomheder. Bankerne skal også verificere over for Finansministeriet, at støtten går til udlån, og at udbetaling af aktiedividender såvel som lønkompensation og frynsegoder begrænses.
Finansminister Geithner annoncerede også andre tiltag, der har til formål at få banksystemet til at fungere normalt igen. Forbundsregeringen vil f.eks. gå sammen med centralbanken i et initiativ, der skal gøre det billigere for amerikanske forbrugere at optage studenterlån, bilkøb og rekvirering af hvidevarer. Meningen er at lægge 100 mia. dollar i en lånefond bakket op af private værdipapirer og administreret af banken. Obama-regeringen forestiller sig, at det kan tiltrække kapital til forbrugerlån på henimod 1.000 mia. dollar.
Husejere må vente
I et sidste initiativ vil finansministeriet og centralbanken investere 50 mia. dollar i at nedbringe husejeres månedlige afbetaling på lange lån. Men først om to uger vil en endelig støtteplan for den kriseramte boligsektor i USA blive fremlagt af præsident Barack Obama.
Finansministerens oplæg blev mødt med udbredt skepsis på Wall Street, hvor Dow Jones-indekset faldt med 300 point en halv time efter Obamas tale. Især vakte det uro, at Geithners med spænding imødeset pakke ikke indeholdt en detaljeret forklaring på, hvordan den fælles fond mellem forbundsstaten og private kapitalfonde vil fastsætte en pris på de 'giftige' aktiver i banker og finanshuse.
Da finanspakken blev præsenteret for kongresmedlemmer og senatorer mandag aften lød der kritik fra Demokrater, som mener, at den ikke går langt nok med at beskytte skatteborgernes interesser. Under en kongreshøring med en opsynskomité bestående af uafhængige eksperter kom det for dagen, at Bush-regeringen stort set intet gjorde for at sikre, at den første bevilling på 350 mia. dollar til banksektoren blev brugt til hensigtsmæssige formål.
Helt specifikt hævdede komitéen i en rapport, at forbundsregeringen har betalt 254 mia. dollar for opkøb af aktier i banker og forsikringsselskaber som Citigroup, Morgan Stanley og A.I.G. Det skulle være en overpris på 78 mia. dollar. 
Til mulig lettelse for USA's internationale partnere understregede finansminister Geithner i sin tale, at den finansielle stabiliseringspakke kun vil skabe resultater, dersom verdens store økonomier arbejder sammen om at "reparere det finansielle system" og "styrke den globale økonomi". Men det var ikke klart, om Obama-regeringen havde ulejliget sig med at koordinere sin finanspakke med andre lande.
Geithner nøjedes med at sige, at han vil deltage i et G7-møde for finansministre i Rom i næste weekend og et G20-møde i London i april.

