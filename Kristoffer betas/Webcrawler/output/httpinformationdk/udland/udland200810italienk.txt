Italien kan vælte klimatopmødet
Nogenlunde det mest usmarte, man kan komme i tanke om, siger klima- og energiminister Connie Hedegaard om Italiens krav om genforhandling af EU's klimapakke næste år
Den italienske miljøminister, Stefania Prestigiacomo (billedet), insisterede på omfattende ændringer af EU-s klimastrategi, da EU-s miljø- og klimaministre i går mødtes i Luxembourg. Italiens krav kan i værste fald betyde, at EU ikke har noget at byde ind med til FN-s klimatopmøde i København i 2009.


 Italien fastholdt i går sit krav om, at EU's endnu ikke vedtagne klimastrategi skal ændres på en række punkter og oven i købet skal kunne genforhandles i slutningen af 2009. 
Det kan i givet fald indebære, at EU står med hænderne tomme, når alverdens lande til december næste år mødes til FN's klimatopmøde i København. Og med et handlingslammet EU er chancerne for en ambitiøs global klimaaftale meget små.
Det var EU's miljø- og klimaministre, der i går i Luxembourg tog endnu en forhandlingsrunde om EU's klimapakke, der blandt andet lægger op til 20 procent reduktion af CO2-udledningerne og 20 procent vedvarende energi i energiforsyningen, begge dele i 2020.
Klimapakken var oppe på EU-topmødet i sidste uge, hvor stats- og regeringscheferne efter hårde forhandlinger bekræftede målene - første gang vedtaget i marts sidste år - men hvor Italiens premierminister, Silvio Berlusconi, samt Tyskland, Polen og yderligere et antal østlande samtidig forlangte kon-krete ændringer af pakken. 
De krav var ikke forsvundet, da miljø- og klimaministrene tog over i går.
"Pakken, som den ser ud nu, er ikke passende. Den er uspiselig. Det er nødvendigt med markante ændringer," sagde Italiens, miljøminister Stefania Prestigiacomo, i forbindelse med mødet i Luxembourg.
"Vi er ikke alene om det standpunkt," tilføjede hun med henvisning til indsigelser fremført af Polen, Estland, Letland, Litauen, Bulgarien, Ungarn, Rumænien og Slovakiet. 
Østlandene mener blandt andet, at klimapakkens krav vil ramme deres sårbare økonomier urimelig hårdt, ikke mindst i lyset af finanskrisen.
Italien hævder, at klimapakken med de nationale CO2-forpligtelser bliver mindst syv milliarder euro dyrere for Italien end beregnet af EU-Kommissionen. 
Den vurdering afviser EU's miljøkommissær, Stavros Dimas, men Italien står fast og vil enten have godkendelsen af klimapakken udskudt eller indføjet en klausul om revurdering næste år. 
"Vi forlanger en paragraf om revurdering (...) Vi vil bede om mange ændringer, og vi håber, de vil blive godkendt," sagde den italienske miljøminister i går.
EU har tidligere besluttet, at den fælles klimastrategi skal være på plads senest i december, hvor alverdens lande mødes i Poznan, Polen til den næstsidste globale klimaforhandling før topmødet i København. 
I værste fald: 2010
Med den markante modstand, der i går blev fremført i forbindelse med ministermødet i Luxembourg, er der risiko for enten en udskydelse af klimapakken eller en vedtagelse i december af en pakke præget af kompromisser. 
Det fortsatte tovtrækkeri irriterer klima- og energiminister Connie Hedegaard.
"Ved topmødet i sidste uge blev man enige om at stå fast på at nå til enighed inden årets udgang. Hvis man nu skulle indføje en genforhandlingsklausul på italiensk begæring og dermed gennemføre hele denne forestilling en gang til næste år - det er jo optimalt usmart. Jeg kan næsten ikke forestille mig nogen dårligere løsning," siger hun. 
Også Tysklands miljøminister, Sigmar Gabriel, udtrykte bekymring.
"Finanskrisen lyder for mig som en undskyldning. Hvis vi ikke klarer (en vedtagelse i december), vil de internationale klimaforhandlinger blive bragt alvorligt i fare," sagde Gabriel i går.
Han frygter, at en udskudt EU-beslutning kan indebære, at EU kommer til Københavns-mødet helt uden en fælles klimastrategi.
"Når vi ikke enighed i december, er der fare for, at klimapakken forsinkes til 2010, eftersom der kommer et valg til Europaparlamentet og udnævnelse af en ny EU-Kommission imellem. Motoren vil hakke, netop som vi begiver os til FN's klimatopmøde i København," sagde den tyske minister til Der Spiegel. Tyskland har ikke selv gjort forhandlingerne lettere ved at forlange, at nogle af de energitunge tyske industrier bliver fritaget fra klimapakkens krav om gradvis betaling fra 2013 for de CO2-kvoter, virksomhederne skal operere inden for. Tyskland frygter, at virksomhederne med fuld kvotebetaling vil miste konkurrenceevne og måske flytte til lande uden for EU, hvor de kan få lov at udlede CO2 frit. Efter ministerrådsmødet i Luxembourg anslog Sveriges miljøminister, Anders Carlgren, en lidt mere optimistisk tone.
"Det var min klare oplevelse, at adskillige ministre var mere kritiske i det, de sagde til deres hjemlige medier, end de var under diskussionerne her," sagde Carlgren til Reuters.
Connie Hedegaard har ikke opgivet håbet om EU-enighed i december.
"Men der skal lægges et meget svært puslespil, og der forestår nogle meget intense forhandlinger de kommende uger," siger klima- og energiministeren.


