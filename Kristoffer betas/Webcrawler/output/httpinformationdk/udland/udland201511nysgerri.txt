Nysgerrige amatører forandrer forskningen
Almindelige borgere involverer sig i stigende grad i forskningen via internettet. Det har resulteret i opdagelsen af en ny planet, men er også med til at demokratisere forskningen, når borgerne både bidrager aktivt og får indsigt i, hvordan forskerne arbejder


 En internetforbindelse, øjne og en hjerne. Det er kravene til at deltage i en lang række internationale forskningsprojekter på nettet, der inddrager borgerne. Zooniverse.org er et af de mange borgervidenskabelige projekter, der er vokset frem de sidste ti år.
Her kan folk fra hele verden hjælpe forskerne i deres søgen efter ny viden. Via kameraer i naturområder, satellitbilleder fra rummet og internettet hjælper 1,4 mio. mennesker forskerne på Zooniverse med at observere alt fra forandringer i Mars’ overflade, overvåge dyrelivet på savannen til at tyde gamle håndskrifter.
Årsagen til, at borgerne i stigende grad involveres skyldes, at datamængderne er ved at vokse forskerne over hovedet, forklarer en af ophavsmændene til Zooniverse Chris Lintott, der er professor i astrofysik på Oxford Universitet.
Derfor fik astrofysikerne en idé om at udvikle et softwareprogram, hvor alle interesserede uanset uddannelse kunne hjælpe til. Forskerne stiller f.eks. billeder fra overfladen på Mars til rådighed og beder brugerne om at holde øje med ændringer i overfladen. Og det kræver ifølge Chris Lintott blot helt almindelig menneskelig iagttagelsesevne og ikke en ph.d. i fysik.
»Det, vi gør brug af, er menneskets naturlige evne til at genkende mønstre. Det er den samme evne, som gør, at du kan genkende en gammel ven, der passerer forbi,« forklarer Chris Lintott, der også er formand for Citizen Science Association, hvor forskere, softwareudviklere og undervisere er gået sammen om at udvikle borgervidenskabelige projekter.
I modsætning til den mere traditionelle inddragelse af borgerne ved for eksempel at holde øje med fugle eller tage vandprøver, så er data her stillet til rådighed af forskerne. Det gør ifølge Chris Lintott projekterne mere valide, fordi forskerne ved, at data ikke er blevet manipuleret, som borgervidenskab ofte får kritik for. Også antallet af brugere, som ofte er mange tusinde, sikrer projekternes validitet, forklarer Lintott.
Ny planet opdaget
Udover de første astrofysiske projekter med observationer af planeter og stjerner, bruges Zooniverse-platformen især inden for biologien, men brugerne på sitet har også hjulpet nødhjælpsarbejdere med at finde frem til bebyggelser i katastrofeområder.
Siden 2007, hvor Zooniverse startede, har resultaterne af projekterne blandt andet ført til opdagelsen af en ny planet.
»Når mennesker er i kontakt med data, så sker der noget særligt. Modsat computere bliver mennesker distraherede, når de lægger mærke til noget usædvanligt, og det er netop det, forskning handler om. Brugerne opdagede en planet med fire stjerner, men ingen kiggede efter noget sådant, fordi planeten ikke burde eksistere, alligevel er den der. Det er et godt eksempel på en stor mængde menneskers evne til at reagere intelligent på de data, vi stiller til rådighed,« forklarer Chris Lintott.
Også i et af biologernes projekter har forskerne takket være brugerne fundet frem til ny viden.
Brugerne skulle tælle løver, men i stedet observerede de ofte vilde hunde på savannen i Serengeti, hvilke førte til, at forskerne fandt frem til ny viden om, hvordan antallet af vilde hunde påvirker dyrene på savannen.
»Når man arbejder med folk, som opdager ens forskningsområde for første gang, så stiller de dumme spørgsmål, men det er jo spændende, fordi netop de dumme spørgsmål kan få en til at se på tingene på en helt anden måde, og det kan være vigtige ledetråde til nye erkendelser, som vi ikke ville få ved at tale med andre forskere,« siger Chris Lintott.
100.000 medforfattere
Folkene bag Zooniverse havde primært regnet med at få hjælp fra f.eks. amatørastronomer eller -ornitologer, men den typiske bruger har ikke nogen særlig interesse i forskning, men er bare nysgerrig og vil gerne hjælpe.
»Det er meget inspirerende i et samfund, hvor vi som forskere oftest bliver mødt med, at offentligheden kun er interesseret i forskning, der kan bruges til noget. Der er noget vidunderligt ved den entusiasme, som bare gør ens mandag morgner meget bedre,« siger Chris Lintott.
Men det forpligter også. Forskerne bag er meget opmærksomme på ikke at spilde brugernes tid med ting, der ikke fungerer eller ikke bliver brugt til noget. I modsætning til tidligere borgerdeltagelse, så mener Chris Lintott, at brugerne faktisk bidrager til selve forskningsresultatet, for uden borgernes hjælp ville forskerne på ingen måde kunne nå igennem den samme mængde data.
»Borgerne er jo en del af forskningsprojektet, derfor skal de også tilføjes som forfattere. Vi har haft online artikler med 100.000 medforfattere, men det kan selvfølgelig kun lade sig gøre, hvis man taler meget pænt til tidsskriftsredaktøren,« griner Chris Lintott.
I forhold til traditionel formidling af forskningen, så kan borgerinddragelsen noget helt andet, fordi folk selv har været med til at gøre opdagelsen.
»Det får dem til at tænke anderledes, læse mere og giver et andet syn på forskningen, som også gør dem bedre i stand til at forholde sig kritisk, når de læser om, at kaffe giver kræft. De her projekter giver folk en insiderviden, som er meget magtfuld,« siger Chris Lintott og opfordrer forskere med lignende dataoverload til at tage kontakt.
Læs mere på: zooniverse.org og citizensciencealliance.com

