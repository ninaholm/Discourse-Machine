Kreml-organisation antyder forfalskning af afstemning på Krim
I en opsigtsvækkende rapport udarbejdet af repræsentanter for Vladimir Putins menneskerettighedsråd hedder det, at valgdeltagelsen under Krims afstemning om indlemmelse i Rusland var 30-50 procent modsat det officielle tal på 83 procent. Den engelske version er blevet fjernet fra nettet
 
	Efter afstemningen på Krim lød den officielle version, at 83 pct. af den valgbare befolkning gik til urnerne. Men ifølge en delegation fra Putins menneskerettighedsråd lå valgdeltagelsen rettere mellem 30 og 50 pct.


 
	De russiske valgmyndigheder forfalskede resultatet af folkeafstemningen om Krim-halvøens indlemmelse i Rusland i marts måned.

	Det antyder en russisk delegation, der besøgte halvøens hovedstad Simferopol og havnebyen Sevastopol 15.-18. april, hvor de mødte forskellige repræsentanter for det lokale civilsamfund.

	Delegationens rapport blev forleden offentliggjort af præsident Valdimir Putins Råd for Civilsamfundet og Menneskerettighederne. Men den engelske version er siden blevet taget ned fra hjemmesiden. Det skriver Paul Gregory, en blogger for Forbes Magazine, der mandag viderebragte de opsigtsvækkende oplysninger.

	Nu har Information imidlertid fundet frem til den russiske version af rapporten, der stadig er tilgængelig på internettet.

	Andre tal end de officielle

	Ifølge Informations oversættelse videregiver delegationens tre medlemmer nogle helt andre tal for valgdeltagelsen og vælgernes opbakning til indlemmelse i Rusland end den officielle version, der stort set blev godtaget af vestlige medier i dagene efter afstemningen 16. marts.

	Den officielle version lød, at 83 pct. af den valgbare befolkning gik til urnerne, og at 97 pct. af dem stemte ja til optagelse af Krim i den russiske føderation.

	Men ifølge den russiske delegation lå valgdeltagelsen rettere mellem 30 og 50 pct., og ja-stemmerne udgjorde mellem 50 og 60 pct.

	»Ifølge forskellige data stemte 50-60 procent af Krim-borgerne for foreningen med Rusland, mens den samlede valgdeltagelse var 30-50 procent,« hedder det oversat fra russisk.

	Hvis man skal tage delegationens vurdering for pålydende, betyder det helt konkret, at kun mellem 15 og 30 pct. af den valgbare befolkning på 1,5 mio. vælgere stemte for indlemmelse. Men det er tal, som skal tages med et gran salt.

	Den store afstand mellem delegationens tal (50-60 pct. støtte til annektering) og det officielle resultat (97 pct.) kan nemlig skyldes den kendsgerning, at Krim-vælgerne ikke kunne vælge at blive i Ukraine.

	»Man kunne stemme for indlemmelse i Den Russiske Føderation med det samme eller for uafhængighed først og indlemmelse på et senere tidspunkt. Der var ingen mulighed for at blive i Ukraine,« siger Bohdan Vivitsky, tidligere juridisk rådgiver for USA’s ambassade i Kijev, til Information.

	Det er derfor sandsynligt, at delegationens vurdering af 50-60 pct. støtte refererer til en direkte og umiddelbar annektering. De resterende stemmer op til 97 pct. kan have været opbakning til alternativet: Krims uafhængighed og senere indlemmelse i Rusland.

	Putin-styrets tal – at 97 pct. af de fremmødte vælgere støttede annektering – kan således formelt set være korrekt. Det udelader blot den vigtige detalje, at angiveligt halvdelen af vælgerne satte kryds ud for uafhængighed og senere indlemmelse.

	Forfalskningen af valgresultatet ligger derfor primært i de russiske myndigheders angivelse af en valgdeltagelse på 83 pct. Delegationens tal på mellem 30 og 50 pct. er langt mere sandsynlig.

	»Folketællingen fra 2001 angav, at 57 pct. af Krims befolkning anser sig for at være etniske russere,« siger Vivitsky.

	Relevans for Østukraine

	Forfalskningen af tallene for valgdeltagelsen er yderst relevant for den afstemning, som prorussiske separatister planlægger at gennemføre i to østukrainske provinser i næste weekend.

	»Også her gælder det om at overdrive valgdeltagelsen for at legitimere resultatet,« siger Paul Gregory, Rusland-ekspert ved den konservative Hoovers Institution i Palo Alto, Californien.

	»Det er indlysende, at de vælgere, der dukker op til en afstemning i Donetsk-regionen eller Luhansk-regionen, er trofaste støtter af uafhængighed eller indlemmelse i Den Russiske Føderation. Ligesom på Krim vil kun få modstandere møde frem. I Østukraines besatte byer vil det ligefrem være farligt.«

	Putin-kritiske

	De to hovedkræfter i delegationen, der besøgte Krim, er Evgenij Bobrov og Svetlana Gannusjkina. De er begge knyttet til Moskvas Helsinki-gruppe og Menneskerettighedscenter Memorial, der før i tiden har været kritiske over for Putin.

	Det fremgår ikke klart af deres rapport, på hvilket grundlag de konkluderer, at valgdeltagelsen på Krim lå mellem 30 og 50 pct. De skriver, det sker på basis af samtaler med »borgere og eksperter«.

	Ikke desto mindre har deres rapport, som fremlægger eksempler på diskriminering af ukrainere og tatarer, modtaget et officielt stempel ved at blive fremlagt på en hjemmeside tilhørende præsidentens Råd for Civilsamfund og Menneskerettigheder.

