’Kniv-intifada’ runder 1300 angreb
I Israel er fredsprocessen erstattet af spontane knivoverfald uden at nogen reagerer politisk – slet ikke Netanyahu


 Hver dag rapporterer de israelske medier om palæstinensernes ’kniv-intifada’: overfald på jøder, med bomber, stenkastning og knive. Tilsyneladende spontane og tilsyneladende uforklarlige angreb af teenagere og ganske unge, der især har fundet sted i bysamfund, hvor jøder og arabere er naboer eller bor tæt på hinanden – Østjerusalem, Jerusalems gamle by og Hebron.
Angrebene har især været rettet mod jødiske bosættere og israelere i uniform, men også gamle damer på 80, og er besvaret med summarisk nedskydning af overfaldsmændene, som det f.eks. skete i Hebron torsdag. Ifølge den højreorienterede avis, Israel Today, har der i perioden 11.september-31.oktober fundet 1315 »muslimske« angreb sted, der resulterede i »11 uskyldige jøders død«.
Årsagerne til overfaldsbølgen er ikke så uforklarlige endda, selvom mediedækningen ikke gør meget ud af den: Jødiske bosættere i de besatte områder er blevet mere aggressive og voldelige de seneste år. Chikane og pyromani mod arabiske familier, ødelæggelser af afgrøder, fældning af oliventræer og forurening af brønde suppleres af de israelske myndigheders destruktion af boliger tilhørende familiemedlemmer til dræbte eller dømte terrorister.
De meget unge overfaldsmænd, der nu griber til stikvåben og sten, har ikke oplevet andet end overgreb – de er ikke vokset op med det håb om en selvstændig palæstinensisk stat, deres forældre havde i 90’erne, men har kun set elendighed, undertrykkelse og fravær af politisk ledelse – trods alle besværgelser er palæstinenserne fortsat delt i to lejre, Fatah og Hamas, der stadig ikke kan enes om en fælles strategi mod den israelske besættelsesmagt.
Ordinær bestikkelse
Med til miseren hører, at israelere og palæstinensere i det store og hele er blevet overladt til sig selv, primært fordi EU og FN ikke bliver hørt i Tel Aviv, og fordi Washington har opgivet rollen som forligsinstans. Præsident Barack Obama forsøgte i begyndelsen af sin første embedsperiode at »kickstarte« den allerede da selvdøde fredsproces, men kunne ikke formå israelerne til at forlænge et betinget byggestop i de besatte områder og Østjerusalem, hvorefter enhver samtale ophørte.
Og når Benyamin Netanyahu i den kommende uge besøger Washington, er det ikke fredsprocessen, de skal tale om, men ordinær bestikkelse – en ny amerikansk »forsvarspakke« til Israel på i omegnen af 40 milliarder dollar som kompensation for Obamas aftale med Iran om landets atomprogram.

