Dansk kritik af masai-overgreb
Udenrigsministeriet går ind i betændt sag om overgreb mod Tanzanias masaier og  afslutter dermed et mere end 10 år langt prestige projekt med at kritisere de ansvarlige  lokale myndigheder. Masaiernes problemer er langt fra løst
»Jeg er dybt foruroliget over meldinger fra NGO'er og medier om, at masaierne fortsat bliver tvunget væk fra deres land. Vi hører om tvangsforflytninger, overgreb og unfair retssager. De lokale myndigheder har ikke villet give os adgang til området,« sagde Danmarks ambassadør i Tanzania Bjarne H. Sørensen efter lokale organisationer har rapporterer om voldtægter, nedbrænding af bosættelser og vold mod masaierne.


 OLOIROBI VILLAGE - Det skulle være >en festdag. Tusindvis af masaier er vandret over sletterne for at deltage i afslutningen på ERETO - det store danskfinansierede bistandsprojekt, som i mere end ti år har forsøgt at hjælpe masaierne i Tanzanias højland til bedre levevilkår. Her er hornorkester, danseopvisning og >et imponerende opbud af farvestrålende masaier.
Men i stedet for den festtale alle forventer, benytter Danmarks ambassadør, Bjarne H. Sørensen anledningen til at rette en skrap kritik af Tanzanias regering: >  >
»Jeg er dybt foruroliget over meldinger fra NGO'er og medier om, at masaierne fortsat bliver tvunget væk fra deres land. Vi hører om tvangsforflytninger, overgreb og unfair retssager. De lokale myndigheder har ikke villet give os adgang til området,« siger Bjarne H. Sørensen. I tråd med Den afrikanske kommission for menneskerettigheder opfordrer han Tanzanias regering til at iværksætte en uafhængig undersøgelse af, hvad der egentlig er sket ved den såkaldte Loliondo-gate i den nordlige del af Ngorongoro distriktet.
For hvis de seneste måneders rygter taler sandt, står det ikke for godt til for masaierne. Lokale organisationer rapporterer om voldtægter, nedbrænding af bosættelser og vold mod befolkningen.  Angiveligt samarbejder tanzaniske og udenlandske sikkerhedsfolk om at fjerne masaierne og deres kvæg, så det dyrerige område kan bruges til jagt for rige investorer.  >
På den baggrund rettede den afrikanske menneskerettighedskommission i august direkte henvendelse til Præsident Kikwete, og FN's Menneskerettighedskomite opfordrede til, at Tanzania straks iværksætter lovgivning, som beskytter oprindelige folks livsgrundlag, så eksempelvis masaierne høres grundigt i sager, der vedrører deres traditionelle landområder.
>Legeplads i Loliondo
I sig selv er det ikke usædvanligt, at udenlandske safari- og jagtfirmaer køber sig til adgang i masaiernes land. Men det vakte fra starten røre, da Tanzanias regering tilbage i 1992 gav brugsretten til 4000 kvadratkilometer af Loliondo Vildtreservat til en sheik og tidligere militærmand fra de arabiske emirater, via firmaet Ortello Business Corporation. Jagtområdet grænser direkte op til de beskyttede reservater i Serengetti, Masai Mara og Ngorongoro, og er en vigtig passage for vilde dyr og masaikvæg i den tørre årstid.
Lokale NGO'er, der taler pastoralisternes, altså masaiernes sag, siger, at kongen af de forende arabiske emirater nu udnytter sin diplomatiske immunitet, og at rige arabere flyver uhæmmet ind og ud af det dyrerige landskab, etablerer egne landingsbaner, bygger paladser midt i naturen og i øvrigt stjæler af det sparsomme vand. Det fortælles også, at man genner de vilde dyr sammen ved at sætte ild til græsset og bagefter lokker dem med vand og salt for at få dem på skudhold.
De der protesterer, eller åbenlyst advokerer for masaiernes rettigheder, beretter om trusler på livet.
>Internationalt pres på
IWGIA, organisationen for oprindelige folks rettigheder, mener, at Danmark har en særlig forpligtigelse til at gøre Tanzanias regering opmærksom på, at tvangsforflytninger er uacceptable og strider imod menneskerettighederne.
»Danmark yder omfattende udviklingsbistand til Tanzania, og er en anerkendt forkæmper for oprindelige folks rettigheder,« lyder det.
For det danske ERETO-projekt er de seneste måneders opblussen af 'Loliondo-gate' da også en trist afslutning på en godt 70 millioner kroner stor indsats for at hjælpe Tanzanias masaier.
»Vi har opnået meget gennem ERETO i forhold til at begrænse fattigdommen blandt masaierne, bekæmpe kvægsygdomme og styrke masaiernes organisering. Men  jeg kan ikke tage herop uden at forholde mig til det, som sker i en del af projektområdet,« uddyber Bjarne H. Sørensen.
»Jeg opfordrer Tanzanias regering til at være åbne omkring, hvad de gør, for at sikre fundamentale rettigheder for alle landets indbyggere og fremme en dialog mellem de involverede parter.«
Hans ord bliver modtaget med klapsalver af de festklædte masaier, der er samlet i den bagende sol. Saningo Kaika Telele i hvid kasket og rødt masaitæppe over skuldrene nærmest flyver op fra sin plastikstol for at trykke ambassadørens hånd. Telele er parlamentsmedlem, valgt af masaierne i Ngorongoro. Det var ham, der først bragte Loliondo-sagen op politisk.
»Nu er beskeden i hvert fald sendt afsted. Regeringen bliver nød til at forholde sig til det. Men før de sidder omkring et bord og taler med de lokale indbyggere om, hvad der er sket, tror jeg ikke, regeringen for alvor tager det alvorligt. Så vi håber på, at der kommer tilstrækkeligt internationalt pres på,« siger han.
>Naturen plyndres
Tanzanias minister for turisme og naturressourcer er også mødt op til afslutningsfes-ten på masaiprojektet. Hun forsøger her og på efterfølgende pressemøder at overbevise den stadig større flok af skeptiske medier og NGO'er om, at aftalen med jagtfirmaet er fuldt lovlig og betalt. Masaierne har ikke noget at komme efter.
»Regeringen ser det som sin pligt at sikre, at firmaet kan udføre sine aktivitet uhindret. Og eftersom det er kongen af de Forenede Arabiske Emirater, som driver jagt, har Tanzania pligt til at garantere sikkerheden for ham og hele det pågældende område i tillæg til hans egne sikkerhedsforanstaltninger,« siger Shamsa Mwangunga, ifølge oppositionsavisen This Day.
Kongen af de Forenede Arabiske Emirater er også i sin gode ret til at benytte sit eget telefon- og radioudstyr, også selvom det går hen over det tanzaniske telefonnet, siger ministeren.
Den tanzaniske NGO koalition Fem Act hævder derimod, at den tanzaniske stat er blevet »kapret af og tjener rige, private investorers interesser, og at staten, med korrupte embedsfolks medvirken, plyndrer ressourcerne fra befolkningen og tilføjer dem fysisk og mental skade« >
>Politisk prioritering
Sagen er relevant for dansk bistandspolitik. ERETO-projektet afsluttes nemlig i håbet om, at den tidligere meget konfliktfyldte relation mellem masaierne og myndighederne er blevet så god, at de selv kan fortsætte udviklingsarbejdet i fællesskab. Samtidig er det kendetegnende for opgøret med traditionel bilateral bistand, hvor man pumper penge direkte i et specifikt projekt fremfor at kanalisere bistand via modtagerlandets eget politiske system.  >
Men Rahab Kenana, der har været leder af ERETO-projekt, håber, at andre udenlandske donorer vil melde sig på banen:
»Vi har formelt overdraget ansvaret til de lokale myndigheder, men jeg kan godt frygte, at der ikke er penge nok til at klare de udfordringer, masaierne står overfor lige nu. Der er tørke, der opstår nye sygdomme blandt kvæget, folk i regionen sulter og er allerede nu afhængige af nødhjælp. Vi har formået at løfte de 60.000 masaier i selve Ngorongoro til et niveau, hvor de kan overleve, hvor de ikke længer skal flytte rundt hele året efter vand. De kan sende deres børn i skole. Men for de svageste og mest marginaliserede grupper, de oprindelige folk, skal man passe på med at give helt slip.« siger hun.
Heller ikke IWGIA tror på, at hjælp til masaierne vil blive prioriteret fremover, hvis det er regeringen selv, som skal bestemme. De advarer mod, at Tanzanias regering ligefrem arbejder imod masaierne og deres nomadiske livsstil.
»Den seneste udvikling tyder desværre ikke på, at Tanzania lytter til international kritik. Pastoralisternes rettigheder og levevilkår er under konstant pres. Deres forfatningssikrede ret som borgere i Tanzania bliver undermineret. I sidste ende kan det føre til udryddelse af nomadiske kulturer og livsformer i Tanzania,« siger IWGIA som reaktion på skandalen i Loliondo.

