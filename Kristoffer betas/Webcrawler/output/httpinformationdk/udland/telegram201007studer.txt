Studerende tøver med en tur til udlandet
Færre studerende tager et Erasmus-studieophold i udlandet, mens flere vælger praktik. Dansk Erhverv er bekymret over de udlandsforskrækkede unge.


 Mulighederne for at læse uden for landets grænser har aldrig været bedre. Alligevel lader et semester i udlandet til at skræmme danske unge, skriver 24timer. 
Nye tal fra EU-Kommissionen viser, at der har været et fald i antallet af danske unge, som vælger et studieophold i udlandet under det såkaldte Erasmus-program. 
I studieåret 2008/09 vovede kun 1648 studerende sig uden for landets grænser, mens det var 1674 året før.
Til gengæld valgte 478 studerende - en stigning på 48 procent i forhold til året før - at tage et praktikophold i et andet europæisk land under Erasmus-programmet. 
Netop på grund af den øgede interesse for praktikophold var der samlet set 6,5 procent flere danske Erasmus-studerende i 2008/09 end året før. Men blandt europæiske studerende generelt var der en stigning på 8,7 procent.
Dermed halter danskerne bagefter, og det bekymrer Dansk Erhverv. Arbejdsmarkedet har nemlig brug for medarbejdere, der kan gebærde sig internationalt og fungere med personer fra andre kulturer.
- Man kan frygte, at de studerende slet ikke er klar over, hvor stor en fordel det er at have været i udlandet for at studere, når man skal vælge job, siger erhvervspolitisk konsulent Emilie Wedell-Wedellsborg til avisen.
I studieåret 2007/2008 var der samlet set dobbelt så mange udenlandske studerende, der valgte at tage en hel eller en del af deres uddannelse i Danmark i forhold til, hvor mange der rejste den anden vej. Cirka 40 procent af de danske studerende, der vælger udveksling, gør det under Erasmus.
ritzau/
