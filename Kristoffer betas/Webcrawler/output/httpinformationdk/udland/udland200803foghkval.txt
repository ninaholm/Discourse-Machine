Fogh: Kvalitetsreformener ikke fuset ud
Kvalitetsreformen lever i bedste velgående fastslår Fogh efter omfattende kritik af projektet. Socialdemokratiet undrer sig over, at kvalitets-fonden ikke nævnes med et ord i finanslovsaftalen
På sit ugentlige pressemøde i går afviste statsminister Anders Fogh Rasmussen kritikken af regeringens stort anlagte kvalitetsreform.


 "Kvalitetsreformen er aldeles ikke fuset ud. Tværtimod," lød det fra Anders Fogh Rasmussen (V) på gårsdagens pressemøde.
Statsministerens udtalelse kommer efter kritik fra såvel opposition som en række af kvalitetsgruppens medlemmer, som i Information ytrede skuffelse over kvalitetsreformens resultat.
Ud i tågerne
"Det store folkelige projekt, som Anders Fogh Rasmussen satte sig i spidsen for med gruppen og de mange møder, er forsvundet ud i tågerne," sagde FTF-formand Bente Sorgenfrey, som sammen med flere andre kaldte reformen for "en kæmpe skuffelse". Men kritikken afvises af Fogh, som fastslår, at:
"Reformen bliver gennemført nøjagtigt som den blev lagt frem."
Statsministeren understreger, at der frem mod 2011 bliver brugt 10 mia. kr. på trepartsaftalens uddannelsesindsats og kvalitetsforbedringer i form af faste kontaktpersoner til syge og ældre samt en 'omfattende' afbureaukratisering og regelforenkling. Også den såkaldte kvalitetsfond på 50 mia. kr. til nye sygehuse, skoler og modernisering af offentlige bygninger vil blive aktiveret:
"Det tager vi nu også fat på," siger Fogh og peger på, at der allerede er sat mærke på 3 mia. kr. til investeringer i ny teknologi. 
Men netop kvalitetsfonden er ifølge S-finansordfører Morten Bødskov det helt store svigt i den stort anlagte reform.
"Kvalitetsfonden er ikke nævnt med et ord i finanslovsaftalen. Og løfterne om enestuer og afskaffelse af lukkedage har de ikke en kinamands chance for at indfri. Det er et kæmpe løftebrud over for befolkningen," siger han og fastholder, at reformen er en fuser:
"Fordi der er enormt langt mellem de forventninger, regeringen selv skaber og de resultater, der foreligger," siger Morten Bødskov. 


