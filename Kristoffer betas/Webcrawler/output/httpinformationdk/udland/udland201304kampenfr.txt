’Kampen bliver ikke om frihed, men om overlevelse’
Den egyptiske økonomi er hastigt på vej nedad – godt hjulpet på vej af en regering, der slingrer mellem kravene fra internationale långivere og kravene fra de folkemængder, der gav dem magten. Resultatet er stigende fødevarepriser, fattigdom og en lurende katastrofe
 Afsatte præsidents Hosni Mubaraks politiske efterfølgere har ikke skab øget velstand for Egyptens mange fattige. Tværtimod.


 Det er sjældent, at et lands økonomiske problemer kan tappes fra en tank, puttes i en skrammet metalflaske og langes over en købmandsdisk og bæres hjem på skulderen. Men i Egypten er det ikke langtfra, at om ikke lampen, så gasflaskens ånd gemmer på hemmeligheden bag det samspilsramte arabiske lands svære makroøkonomiske problemer. Eller i hvert fald en del af dem.
Godt to år efter, at folkemængden på Tahrir-pladsen væltede Mubarak-styret, ikke mindst i protest over øget fattigdom og ulighed, har hans efterfølgere ikke haft stort held med at skabe øget velstand for Egyptens mange fattige, tværtimod. Samtidig presser urolighederne, manglende turisme og udenlandske investeringer i alvorlig grad den egyptiske økonomi, hvor et nyt rekordstort statsunderskud på anslået 185 milliarder egyptiske pund (152 mia. kroner) i år hastigt ved at tømme den egyptiske stats valutareserver. Og det i en grad så FN vurderer, at de egyptiske reserver kun kan finansiere tre måneders essentielle importbehov, mens økonomer vurderer, at kassen vil være tom næste sommer.
»Økonomien er i en tilstand af absolut nedbrydning og det er svært at undgå et sammenbrud inden for det næste år, med mindre tingene ændrer sig drastisk,« siger Heba Khalil, researchdirektør i ngo’en Egyptian Center for Economic and Social Rights. Pengemanglen har fået den egyptiske regering med Mohammed Morsi i spidsen til at gå på jagt efter internationale penge. I første omgang har den fået lovning fra Libyen og Qatar på lån på to og fem milliarder, men den store afgørende faktor er et lån fra Den Internationale Valutafond, IMF, og det er her gasflaskerne og regeringens eksistentielle dilemma kommer ind i billedet.
Hestekur
Kravet fra IMF er nemlig en slags hestekur, hvor der gøres op med Egyptens lange tradition for subsidiering af en række basale fornødenheder for befolkningen såsom benzin, madolie, benzin, mad og netop gas til madlavning i de skrammede gasflasker. Indskrænkninger, som præsident Morsi og hans bagland i Det Muslimske Broderskab nølende er gået med til, men som harmonerer dårligt med både bevægelsens baggrund som velgørende organisation og dens protest mod de foregående magthavere for netop at svigte det altovervejende fattige flertal i befolkningen.
»Regeringens økonomiske politik har nærmest været, at den ikke har haft en,« konstaterer Heba Khalil.
»Man har nølende erklæret, at subsidierne vil blive skåret for så igen at opgive dem eller skyde dem år ud i fremtiden, når protesterne er blevet for stærke. Resultatet af slingrekursen er, at IMF og andre långivere og investorer bliver nervøse og holder igen. Men i sidste ende vil regeringen vælge IMF over gaden,« vurderer hun.
Det har den i hvert fald gjort i forbindelse med valutafondens nylige besøg i Kairo for at forhandle et stort milliardlån. Regeringen valgte at flerdoble prisen på gassen kort forud for besøget med et træk, der både eksponerede befolkningens afhængighed af subsidierne – og den grå økonomi omkring den. Og vakte voldsomme protester. »På papiret skulle priserne være blevet fordoblet til 2,5 pund (godt 2 kroner) pr. flaske, men i realiteten koster de 25 pund, fordi de skal igennem alle mulige mellemmænd, og det er markedets pris. Systemet fungerer ikke, og det kommer ikke de fattige til gode, men alle mulige andre. Regeringen burde afvikle det og i stedet målrette subsidierne til de fattige, der har brug for det. Men det kan man ikke, for subsidierne er blevet en rettighed,« siger økonomiprofessor Tarek Selim fra Det Amerikanske Universitet i Kairo. En opstramning er i hvert fald en forudsætning for at få de nødvendige penge fra IMF til på kort sigt at holde skibet sejlende. Men det kan i praksis blive svært at gennemføre i en befolkning, der ikke har råd til prisstigninger. Regeringen er fanget i en catch 22, hvor den er nødt til at afvikle programmerne, men dermed risikerer at miste den allerede faldende opbakning og sende endnu større, endnu vredere folkemængder på gaden.
»Den nuværende situation er ikke bæredygtig,« konstaterer økonomiprofessoren. »Alt i alt prøver regeringen at opnå lån fra IMF og andre på måske 14 milliarder dollar. Min vurdering er, at de kan afblæse en akut krise, hvis de opnår minimum halvdelen af lånene. Men det er kun en kortsigtet løsning, på længere sigt kræver økonomien langt større forandringer. Men regeringen er meget bevidst om, hvor begrænset politisk et rum, den har til at lave økonomiske tilpasninger i, og den tør ikke bryde ud af det.« Imens sejler økonomien videre, handicappet af en uafklaret politisk situation, strejker og demonstrationer og en omverden, der både er nervøse for at investere i Egypten og i at købe charterrejser for at kigge på pyramiderne eller stikke tæerne i Det Røde Hav.
Risiko for hungersnød
Taberne er især de fattige. Siden Mubaraks fald er antallet af fattige steget kraftigt, og antallet af svage familier, der ikke kan dække deres egne behov fra måned til måned er i løbet af det seneste år steget fra 70 procent til 83 procent. Og uanset om den nuværende slingrekurs fortsætter, eller subsidierne beskæres mere konsekvent i tråd med IMFs ønsker, står de fattige med overvældende sandsynlighed som tabere.
»Regeringen har sådan set været konsekvent i den henseende, at den har sagt, at den ikke har råd til at løse problemerne, lave udviklingsplaner og søge at løse fattigdomsproblemet. De siger, at de må have absolut magt, før de kan gøre det, og at det gamle regime saboterer deres indsats. Og folk køber det til en vis grad, fordi de ikke kan se noget alternativ,« siger Heba Khalil, der imidlertid advarer om voksende vrede og slår fast, at situationen ikke kan fortsætte, som den er nu.
»De sidste to-tre år har skabt langt flere fattige, mens middel- og overklassen i mindre grad har mærket forandringerne. Der vil komme en konfrontation, og det vil næppe komme til at tage så lang tid. Man risikerer en hungersnød. For mange vil 2014 ikke komme til at handle om frihed, det vil komme til at handle om at overleve.«

