Håbet svinder for ambitiøs klimaaftale
Det er tvivlsomt, om USA når at vedtage en skrap klimalov inden topmødet i København. Og en svag klimalov og en Københavns-aftale, der lukker debatten uden at løse problemet, er værre end ingen aftale, siger Greenpeace
Spillet om, hvem der skal have skylden for et mislykket Københavnermøde, er allerede i gang. Forleden gjorde Verdensnaturfonden opmærksom på klimaproblemet ved at placere isskulpturer på trapperne til Musik Halle i Berlin.


 Pest eller kolera? Hvad er mindst slemt: At USA's forhandlere kommer til klimatopmøde i København til december med en forhastet, mangelfuld, lidet ambitiøs, men til gengæld låst amerikansk klimalov som forhandlingsmandat? Eller at Barack Obamas folk møder i Bella Centret uden en færdigforhandlet lov fra Kongressen, men til gengæld med et vist spillerum og en vis mulighed for at bruge de globale meldinger fra klimatopmødet til efter nytår at presse Kongressen til at skærpe det ufærdige lovforslag og dets klimamål?
Det er spekulationen i disse dage hos bekymrede danske topmødeværter, hos internationale ngo'er og hos klimatruede u-lande. Udløst af tvetydige meldinger fra Kongressens demokratiske lederskab og Det Hvide Hus om udsigten til at få klimaloven vedtaget i tide.
»Jeg tror, vi i sidste ende får vedtaget energi- og klimaloven. Jeg håber, at 'sidste ende' er før december, men hvis det ikke er tilfældet, så bliver det ikke sådan,« sagde USA's chefforhandler Todd Stern i onsdags.
Samtidig sagde lederen af Senatets demokratiske flertal, Harry Reid, at »vi har stadig næste år til at gøre tingene færdige, hvis vi er nødt til det«.
Bag usikkerheden ligger den fortsatte modstand fra ikke blot republikanerne, men også en række demokratiske senatorer - p.t. mange nok til at vælte lovforslaget.
»Jeg er imod den klimalov, der gik igennem i Repræsentanternes Hus. Det er en meget skæv lov, og jeg vil ikke stemme for en lignende lov i Senatet,« siger f.eks. demokraten Blanche Lincoln, valgt i landbrugsstaten Arkansas, hvor bekymringen for en klimalovs økonomiske konsekvenser er stor.
Harry Reids bestræbelser på at skabe flertal indebærer, at der vil blive givet flere indrømmelser til skeptikerne i Senatet. Altså at den endelig lovs klimaambitioner bliver udvandet. Og dermed USA's position på klimatopmødet.
Allerede nu anklages den amerikanske regering af bl.a. EU, u-lande og internationale ngo'er for et for lavt ambitionsniveau. Hvor mange forskere nu taler for nødvendigheden af 40 pct. CO2-reduktion i ilandene i 2020, så mener Greenpeace, at det amerikanske lovforslag i sin aktuelle form kun sikrer 4 pct. reduktion i USA.
Og lave amerikanske ambitioner betyder lave ambitioner i en global klimaaftale. Det er derfor, at nogle ngo'er nu er usikre på, om det overhovedet er en fordel at få loven presset gennem Kongressen inden topmødestart i december.
»Det eneste, der er værre end ingen klimaaftale i København, er en aftale, der ikke løser problemet, men lukker debatten,« siger Tove Maria Ryding, klimamedarbejder hos Greenpeace.
I sin nuværende form anbefaler Greenpeace-USA Kongressen at afvise klimaloven.
'Blame game'
I disse dage kører en stribe internationale klimamøder på højeste niveau i USA. De seneste to dage i regi af Barack Obamas MEF-forum for 17 store økonomier, på tirsdag i FN-regi i New York og derefter i G20-klubben i Pittsburgh. Håbet er, at møderne vil blive brugt til at opbygge tillid mellem bl.a. USA på den ene side og Kina og Indien på den anden, så parterne kommer op af skyttegravene, og de egentlige klimaforhandlinger kan begynde at bevæge sig. Men frygten er, at en række nøglelande i stedet kryber i ly bag USA's tvivlsomme position.
»Det handler om, hvem der skal have skylden for en mulig fiasko i København,« mener Tove Maria Ryding.
»Man er i gang med at tale klimaaftalen ned. 'Hav ikke de store forventninger', siger man, samtidig med at man forskønner egen indsats.«
Hos den amerikanske tænketank Pew Center on Global Climate Change siger vicepræsident Elliot Diringer:
»Man er ved at erkende, at en endelig klimaaftale ikke er sandsynlig, og folk klør sig nu i nakken for at finde ud af, hvordan en midlertidig aftale kan se ud.«
Bevægelse mod øst
Det bemærkelsesværdige er, at mens ilandene ikke rykker sig og ikke har gjort det i lang tid - med Japans nye regering som positiv undtagelse - så sker der ting i både Kina og Indien.
En tænketank i Kina, Energy Research Institute, der står den kinesiske regering nær, har netop fremlagt en rapport, der lægger op til, at Kina vedtager egne CO2-reduktionsmål, og i sit mest vidtgående grønne scenarie reducerer udledningerne i 2035 med over 30 pct. i forhold til en 'business as usual'-udvikling, dog samtidig svarende til 30 pct. højere udledninger end i 2007. Allerede nu udbygger Kina hastigere med sol og vind end noget andet land.
Og Indien, der også står til flerdobling af sine CO2-udledninger i kraft af stærk økonomisk vækst, forbereder en lovgivning, der sætter nationale mål for CO2-reduktion. Forskerkoalitionen Delhi Science Forum anbefaler regeringen at sætte et mål på 25 pct. reduktion i 2030, målt i forhold til 'business as usual'.
Med sådanne mål ville både Kina og Indien leve op til, hvad bl.a. EU har forlangt af de store u-lande, men begge lande modsætter sig dog stadig kategorisk at gøre nationale CO2-mål til en forpligtende del af en global klimaaftale. Man vil ikke binde sig til hverken nationale forpligtelser eller et globalt CO2-mål for 2050, når ilandene har så beskedne ambitioner, og man derfor risikerer at blive bondefanget til at skulle præstere de CO2-reduktioner, de rige lande ikke vil levere.
»Udviklingen i Kina og Indien er en positiv overraskelse, men Kina kan godt risikere at gå i baglås i forhandlingerne. Hvis ikke USA forhandler seriøst, kan Kina begynde at spille et hårdt spil,« siger Tove Maria Ryding.
Mens elefanterne således slås og regner på, hvad en klimaaftale kan koste dem hver især, så regner sammenslutningen af 42 lavtliggende ø-nationer og kyststater, AOSIS, på, hvor meget verdenshavene vil stige ved forskellige udfald af klimatopmødet i København. AOSIS holder sit eget klimatopmøde i New York på mandag, og deres krav er på forhånd krystalklart: De rige lande og store udledere har ansvar for, at den globale temperaturstigning ikke overskrider 1,5 grader. Dét er forudsætningen for, at ø-nationer som Maldiverne har en fremtid.


