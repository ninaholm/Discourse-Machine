Ingen danske tilstande hos svenske skattemyndigheder
I Sverige fører de skarp kontrol med tilbagebetalingen af udbytteskat og har ingen indikationer på, at der er sket samme svindel som i Danmark


 Mens der i Danmark har været alt for dårlig kontrol med tilbagebetalingen af udbytteskat, så er der stramme kontrolmekanismer hos de svenske skattemyndigheder.
Den svenske skattemyndighed Skatteverket oplyser, at de kontrollerer anmodninger om at få tilbagebetalt udbytteskat med de informationer, man får indberettet, om hvem der har modtaget udbytte og betalt udbytteskat i Sverige.
På den måde kan de tjekke, at de virksomheder og personer, der anmoder om at få tilbagebetalt udbytteskat, rent faktisk har ret til det. Og hvis der er behov for det, så skaffer de også informationer fra »andre kilder«.
Det forklarer Magnus Wallin, der er afdelingschef hos den svenske skattemyndighed Skatteverket.
Han fortæller også, at man hos de svenske skattemyndigheder kender til den danske svindel.
Men de svenske skattemyndigheder har »ingen indikationer« på, at noget lignende skulle være sket i Sverige, siger Magnus Wallin.
- Hvordan kan I være sikre på, at der ikke er sket snyd?
»Selvfølgelig kan vi ikke være 100 procent sikre, men vi har foreløbig ingen indikationer af, at der er et problem.«
Information kunne i går afsløre, at SKAT siden januar 2013 automatisk har fået indberettet oplysninger fra de virksomheder, der udbetaler udbytte, om hvem de udbetaler udbytte til. De oplysninger kunne SKAT med en simpel sammenligning have holdt op mod de falske tilbagebetalingsanmodninger og dermed undgået svindlen for 6,2 mia. kroner.
Det er den kontrol, man ifølge Skatteverket gennemfører i Sverige.
Magnus Wallin forklarer også, at Skatteverket løbende laver risikovurderinger på de forskellige skatteområder.
»De nye informationer fra Danmark vil være nyttige i vores fremtidige risikovurderinger,« siger han.
Et dansk problem
Michael Bjørn Hansen, der er skatteadvokat og tidligere ansat i SKAT, tror, at problemet er et isoleret dansk problem.
»Jeg er af den opfattelse, at det, der er sket i Danmark, hænger nøje sammen med noget strukturelt ledelsesmæssigt i SKAT,« siger han.
»Det er et internt dansk problem. Danmark er sløset. Det svenske Skatteverket er langt mere velorganiseret end det danske skattevæsen.«
Michael Bjørn Hansen siger også, at han »tvivler meget stærkt på, at svenskerne og nordmændene er lige så åndssvage ikke at have styr på det her.«
I går kunne Finans.dk afsløre, at det ifølge deres oplysninger blot er fem medarbejdere hos SKAT, der har behandlet de 41.764 refusionsanmodninger, som SKAT modtog sidste år, og som udløste 6,2 mia. kroner i tilbagebetalt udbytteskat. Det svarer til, at de har behandlet 38 ansøgninger om dagen og ifølge eksperter viser det, at der reelt ikke har været kontrol med refusionsbehandlingen, siger skatteeksperter til Finans.dk.
En international konstruktion
I SKAT afviser man at kommentere, om man kender til andre lande, hvor svindlen med tilbagebetaling udbytteskat er foregået.
»Vi kommenterer ikke på andre nationers forhold,« skriver SKATs pressechef Jakob Østerbye i en sms.
I den pressemeddelelse, der blev udsendt tirsdag aften, skriver SKAT, at man fik tippet om bedrageriet fra en udenlandsk myndighed. Foreløbig har SKAT ikke ønsket at fortælle, hvem den udenlandske myndighed er.
I modsætning til SKAT så vil skatteminister Karsten Lauritzen godt forholde sig til, om det kun er Danmark, der er blevet udsat for svindelnummeret.
Han forklarer, at han »ikke på nuværende tidspunkt« kender til, at det skulle være sket i andre lande.
»Men vi er blevet tippet af et venligsindet land, som vi normalt har et samarbejde med. Derfor kan man jo godt gætte på, at det her ikke er noget, som kun handler om Danmark,« siger han. »Mit bud vil være, uden at det er noget, jeg har viden om, at vi ikke er det eneste land, hvor man har lavet den her form for svindel og bedrageri. Det er en international konstruktion, man benytter sig af,« siger Karsten Lauritzen.

