Kennedy-tale tjener som inspiration for Obama
I sin årlige budgettale vil præsidenten opfordre amerikanerne til at følge i deres forfædres spor og satse på teknologisk nyskabelse og udkonkurrering af økonomiske rivaler - ligesom USA gjorde efter chokket over Sovjetunionens opsendelse af Sputnik-satellitten i 1957
I sidste uge deltog præsident Barack Obama ved markeringen af 50-året for John F. Kennedys indsættelse som præsident. I aften vil samme Kennedy være inspirationskilde til præsident Obamas tredje 'State of the Union'-tale til Kongressen og den amerikanske befolkning.


 BOSTON - Præsident Barack Obama vil i en mulig epokegørende tale sent i aften i Kongressen sammenligne den amerikanske nations tilstand med et lignende udfordrende øjeblik i USA's historie - nemlig Sputnik-chokket i 1957 - og opfordre lovgiverne til at investere mere i uddannelse og forskning for at forsvare USA's position i den internationale økonomi.
Sovjetunionens opsending af sin første satellit (Sputnik I) til det ydre rum vakte bestyrtelse og national ransagelse i det daværende søvnige Amerika.
Kort efter foreslog daværende præsident Dwight Eisenhower, og Kongressen vedtog en mangedobling af forbundsstatens bevillinger til uddannelse af ingenører og til forskning i teknologi - primært inden for Forsvarsministeriets regi. Nyvalgte præsident John F. Kennedy benyttede 'Sputnik-øjeblikket' til at lancere det amerikanske måneprogram i sin tiltrædelsestale i 1961.
Præcist 50 år efter Kennedys Sputnik-tale vil hans efterfølger, Barack Obama, drage paralleller mellem 1957 og 2011 - mellem den teknologiske udfordring fra det daværende Sovjetunionen og det nuværende Kina, der i dag opfattes som en trussel mod USA's overhøjhed som økonomisk supermagt og status som verdensleder indenfor teknologisk nyskabelse. Især efter præsident Hu Jintaos statsbesøg i USA i sidste uge.
Overset tale
I en ellers overset tale ved en teknisk højskole i Winston-Salem, North Carolina, i sidste måned foreslog Obama flere bevillinger til uddannelse, forskning og teknologisk nyskabelse med henvisning til Sputnik-øjeblikket i 1957.
»Den barske sandhed er, at USA i kapløbet om fremtiden er ved at sakke bagud,« sagde præsidenten til en gruppe unge studerende.
»50 år efter Kennedys tale er vor generations Sputnik-øjeblik tilbage. Vort øjeblik er kommet. Vi har lært af denne økonomiske recession, at vejen frem ikke er vejen tilbage til en æra med for store udgifts- og låneposter, med et overforbrug finansieret af kreditkort og lån i eget hus eller profit baseret på finansiel spekulation. Genopbygningen af vores økonomi må hvile på et solidt fundament.«
Præsident Obama sluttede sin tale i december med bemærkningen: »Hvis dette er vor generations Sputnik-øjeblik, har vi behov for at satse på teknologisk nyskabelse på højde med præsident Kennedys udfordring om at lande et menneske på Månen inden for seks år.«
I sin ugentlige radiotale lørdag talte Obama om USA's behov for at ruste sig i konkurrencen med nye markedsøkonomier, primært Kina.
Og søndag sendte han et Youtube-klip til millioner af tilhængere, hvori han talte om at accelerere forskning, uddannelse og udbygning af USA's transportnet, herunder overgangen til en grøn energi. Præsidenten brugte endda udtrykket at 'udkonkurrere' økonomiske rivaler, hvormed han hentyder til indgåelse af flere bilaterale frihandelsaftaler, som skulle åbne nye markeder op for amerikanske produkter.
'Perfekt salgsværktøj'
Ifølge Newsweeks tidligere politiske redaktør Howard Fineman er Sputnik-temaet et perfekt salgsinstrument for præsident Obama.
»Som Kennedys tale virker det oplivende og optimistisk. Det lyder ikkeideologisk på et tidspunkt med en magtdeling i Washington mellem demokrater og republikanere. Og det fører en nationalistisk glans til et taktisk skifte mod midten og en charmekampagne over for erhvervslivet«, skriver Fineman på Huffington Post, hvor han fornylig udnævntes til senior redaktør.
Det republikanske lederskab i Repræsentanternes Hus og Senatet har imidlertid på forhånd afvist enhver tale om at skabe nye udgiftsposter. De vil kun fokusere på drastiske budgetbesparelser og sigter mod at skrabe 100 mia. dollar af det indeværende finansårs budget. I de kommende budgetår vil de foreslå endnu større besparelser. Konservative republikanere foreslår en afbarbering på 2.500 mia. dollar over 10 år. Forbundsstatens projicerede budgetunderskud for 2010-11 er 1.300 mia. dollar, og statsgælden nærmer sig 14.000 mia. dollar svarende til ét års bruttonationalprodukt.
Republikanernes bratte affejning af investeringer i uddannelse og forskning sker på trods af præsident Obamas bevidste skifte mod den politiske midte. I sin tale vil han f.eks. foreslå »ansvarlige budgetbesparelser« - dog uden at specificere områderne - og en reform af USA's skattesystem, som skal føre til en sænkning af den relativt høje selskabsskat på 35 procent (som de færreste virksomheder betaler) og en afskaffelse af beskatning af overskud indtjent i udlandet.
Nye folk i Det Hvide Hus
Som led i præsidentens gradvise kursændring efter demokraternes nederlag under midtvejsvalget i november sidste år har Obama hentet en række økonomiske rådgivere fra Clinton-tiden tilbage til Det Hvide Hus. Det gælder f.eks. den politisk erfarne økonom Gene Sperling, der har arbejdet for investeringsbanken Goldman Sachs. Han afløser Larry Summers som præsidentens nærmeste økonomiske rådgiver.
Obamas nye stabschef, William Daley, var handelsminister under Bill Clinton og har siden arbejdet i det private erhvervsliv. Den erhvervsvenlige moderate lederskikkelse Bruce Reed - også en Clinton-allieret - er blevet ansat som stabschef for vicepræsident Joseph Biden.
På det symbolske plan er udnævnelsen af mastodont-selskabet General Electrics koncernchef Jeffrey Immelt til formand for en ny kommission i Det Hvide Hus om jobskabelse og konkurrenceevne samtidig et vigtigt signal om, at præsidenten agter at tage mere hensyn til det amerikanske erhvervslivs interesser.
I et interview med The Financial Times i sidste uge udtalte Jeffrey Immelt, at »USA bliver nødt til at gå tilbage til at fremstille og sælge produkter på verdensmarkedet«, hvis amerikanske selskaber ønsker at forblive konkurrencedygtige.
I en nylig rapport fra Arbejdsministeriet hedder, det at USA's fremstillingsindustri er vokset betydeligt i 2010. Trods et tab på seks millioner industriarbejdspladser i den aktuelle recession er industrien begyndt at hyre over 100.000 nye arbejdere hver måned.

