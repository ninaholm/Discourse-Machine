Pentagon prøver at stoppe lækkede dokumenter
En efterretningsagent sidder på tredje uge fængslet under anklage for at lække en video af et helikopterangreb i Irak. Han hævder, at han nåede at sprede yderligere 260.000 fortrolige dokumenter, som Pentagon nu vil gøre alt for at stoppe


 En video af en amerikansk militærhelikopter, der dræber tolv mennesker på gaden i Bagdad, skabte i april overskrifter og forargelse i hele verden. Videoen blev lækket til hjemmesiden Wikileaks, og for tre uger siden blev den 22-årige efterretningsmedarbejder Bradley Manning fængslet i Kuwait anklaget for at have lækket videoen og andre følsomme dokumenter. Anholdelsen kom efter, at Bradley Manning fyldigt beskrev sine bedrifter til den tidligere hacker Adrian Lamo i chats og emailkorrespondancer mellem de to. Adrian Lamo gik til FBI og senere det amerikanske tidsskrift Wired med oplysningerne. Kort efter blev Bradley Manning anholdt på sin base i Irak.
Ikke nok med at Manning over for Lamo tog ansvaret for lækket af den omtalte video fra Irak, han hævdede også at have spredt yderligere 260.000 dokumenter til Wikileaks, der skulle indeholde dybt fortrolige oplysninger om den amerikanske efterretningsindsats i Afghanistan og Irak.
Wikileaks hævder, at de ikke er i besiddelse af de 260.000 dokumenter, men ifølge unavngivne amerikanske embedsmænd har Pentagon kastet alt ind for at få stoppet dokumenterne fra at blive lækket til offentligheden, da de kan »være til alvorlig skade for den nationale sikkerhed«. Samme kilder oplyser til den amerikanske hjemmeside The Daily Beast, at Pentagon forsøger at opspore Wikileaks talsperson Julian Assange, som de mener er i besiddelse af de følsomme dokumenter.
En national helt
Dokumenterne skulle ifølge Manning vise »næsten kriminelle politiske studehandler« foretaget af amerikanske ambassader i Mellemøsten:
»Hillary Clinton og flere tusinde andre diplomater i hele verden vil få et hjerteanfald, når de vågner i morgen og finder ud af, at et helt lager med fortrolig udenrigspolitik er blevet gjort tilgængeligt,« skrev Manning blandt andet til Lamo.
Wikileaks hævder, at de ikke ved, om det er Manning, der er deres kilde, men har alligevel kastet sig ind i en kampagne for hans forsvar.
»Hvis Brad Manning er whistlebloweren, så er han uden tvivl en national helt,« skriver de på det sociale netværk Twitter, der er deres primære kommunikationskanal til omverdenen.
Ironisk nok mistænkes Bradley Manning yderligere for at have lækket en række meget omtalte dokumenter, der afslørede, at Pentagon anså Wikileaks som en potentiel trussel mod den nationale sikkerhed. Pentagon har ifølge dokumenterne en vedtaget strategi om at gå benhårdt efter at afsløre Wikileaks kilder for at skræmme fremtidige whistleblowere fra at benytte siden. En strategi, som hans egen åbenmundethed nu ser ud til at have givet succes.


