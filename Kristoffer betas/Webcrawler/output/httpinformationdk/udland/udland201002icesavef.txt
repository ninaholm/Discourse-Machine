Icesave-forhandlinger er brudt sammen



 Islands forhandlinger med Storbritannien og Holland om at betale de to lande cirka 30 milliarder kroner, som de kræver af Island, er brudt sammen, siger den islandske finansminister. Det betyder, at den bebudede folkeafstemning om Icesave-aftalen gennemføres, meddeler regeringen. Islands regering har forsøgt at finde en løsning med Holland og Storbritannien for at undgå folkeafstemningen 6. marts. De to lande kompenserede den islandsk ejede netbank Icesaves kunder i forbindelse med den islandske banksektors kollaps i efteråret 2008 og vil nu have, at islændingene skal betale for deres udlæg på cirka 30 mia. kr. »Storbritanniens og Hollands regeringer er skuffede over, at Island fortsat ikke kan acceptere vores bedste tilbud om Icesave-lånet til trods for alle vore anstrengelser det seneste halvandet år,« meddeler de to landes finansministerier i enslydende pressemeddelelser. Ifølge den islandske finansminister var der »betydelige uoverensstemmelser« mellem parterne. 
ritzau

