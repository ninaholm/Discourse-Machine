Fra borgerkrig i baghaven til krig på dørmåtten
Med den syriske borgerkrig som nærmeste nabo har indbyggerne på Golanhøjderne længe levet med lyden af krig. Men efter at israelske missiler i forrige uge dræbte højtstående Hizbollah-folk og en iransk general inde i Syrien, har krigen haft direkte kurs mod de israelske stuer. Information har besøgt Golanhøjderne
Israelske soldater evakuerer sårede kolleger i grænseområdet mellem Israel og Libanon, hvor der i går udbrød kampe, da en israelsk militærkolonne blev beskudt og ramt af et Hizbollah-panserværnsmissil.


 Er I sikre på, I har lyst til at gå derop?« Vi er på vej op på toppen af en bakke et par hundrede meter fra Debby Attouns hus. Hun vil vise os Syrien deroppefra, og hvordan hver bakketop her på den israelske side af grænsen er udstyret med militære udkigsposter og forskellige former for beskyttelsesrum og kommunikationscentre.
Det er ikke, fordi hun selv er bange, siger hun. Tværtimod. Som jøde af fransk oprindelse og nu med israelsk statsborgerskab kan hun ikke finde på et sted i verden, hun hellere ville bo end her i de frodige Golanhøjder omkring to timers kørsel nord for Tel Aviv.
Men da dagens første eksplosion og skudsalver fra våben langt over pistolstørrelse lyder, giver det også et sæt i Debby. Og så begynder hun at grine:
»Ja, undskyld. Men det er da næsten komisk. Vi er ikke andet end lige kommet herop for at tale om faren derovrefra, og så hører vi krigen. Det er lyden af Syrien.«
Oprustning
De seneste tre år har Debby og de omkring 900 andre indbyggere her i den jødiske landsby Keshet bogstaveligt talt haft den syriske borgerkrig som nabo. De, der ikke allerede havde et beskyttelsesrum indbygget i huset, har det nu. Men hvor faren tidligere hovedsageligt har bestået af spillover fra den syriske borgerkrig, som Debby og hendes naboer betegner de vildfarne raketter eller stumper af dem, der nogle gange rammer inde på den israelske side af grænsen, har truslen de seneste uger skiftet markant karakter.
I forrige uge ramte to missiler affyret fra en israelsk helikopter nemlig en militærkonvoj på tur gennem Quneitra, grænseområdet på den syriske side, omkring syv kilometer fra Debbys hjem.
Først blev seks højtstående Hizbollah-medlemmer meldt dræbt. Senere viste det sig, at også seks iranske militærfolk var blevet dræbt. En af dem var den iranske brigadegeneral Mohammad Ali Allahdadi.
»Dette vil blive en ny begyndelse på det nært forestående sammenbrud af det zionistiske regime,« lød det kort efter annonceringen af drabene fra den iranske revolutionsgardes kommandør Mohammad Ali Jafari.
»Hizbollah og dets ledere har evnerne, ressourcerne og kapaciteten til at svare igen,« lød det i officielle Hizbollah-udmeldinger.
Og i går blev truslerne så til virkelighed, da Hizbollah-soldater angreb en israelsk militærkolonne i det nordlige Israel tæt ved grænsen til Libanon. Det er den foreløbige kulmination på den militære optrapning mellem Israel og Hizbollah, der har fundet sted de seneste uger. I Keshet, som Information besøgte før den seneste eskalering af konflikten, har man udstyret sine beskyttelsesrum med ekstra vand, kiks og tæpper.
Ingenmandsland
Også i kibbutzen Ein Zivan tager man sine forholdsregler. Tom Lahav er civilofficer i kibbutzen og har til opgave at være i daglig og direkte kontakt med den israelske hær, viderebringe vigtige sikkerhedsoplysninger til kibbutzens indbyggere og føre an i eventuelle evakueringer.
»Det er ingenmandsland derovre. Ingen ved, hvad der foregår,« siger Tom Lahav om situationen inde i Syrien, få kilometer derfra.
For et års tid siden byggede Ein Zivans ledelse i samarbejde med det israelske militær et særligt underjordisk beskyttelsesrum og kommunikationscenter inde midt i kibbutzen. Her i de underjordiske lokaler mødes repræsentanter fra Ein Zivan og det israelske militær med områdets sikkerhedsværn nu jævnligt for at vende og koordinere sikkerhedssituationen.
»De seneste tre år (hvor den syriske borgerkrig har stået på, red.) har ændret alt. Vi er altid på vagt. I disse dage om muligt mere end normalt,« fortæller Tom Lahav.

