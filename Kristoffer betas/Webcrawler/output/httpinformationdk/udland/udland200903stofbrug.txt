Stofbrugeres menneskerettigheder krænkes
Human Rights Watch og flere NGO'ere udtrykker stor bekymring for stofmisbrugeres menneskerettigheder - eller mangel på samme - verden over
Store plastbeholdere med urin og unge i jernbur. Det var nogle af elementerne i en række organisationers protest mo d krænkelser af stofmisbrugeres menneskerettigeheder verden over.


 En løkke dinglende fra en galge af træ i den kolde blæst. Små jernbure med en person indespærret i hver. Kæmpe plastbeholdere med urin. 
Og bekymrede organisationer i massevis var samlet foran FN-bygningen i Wien, hvor 130 medlemslande var repræsenteret for at vedtage en ny 10-årig narkostrategi. De fremmødte organisationer demonstrerede mod de mange brud på menneskerettighederne, som stofbrugere oplever hver dag. Når de bliver henrettet for at have tage stoffer, og når de bliver smidt i fængsel uden rettergang.
"FN taler meget om menneskerettigheder, men lever ikke op til dem. Vi svigter de mennesker, der har mest brug for hjælp. Det er yderst skuffende," lød beskyldningen fra Mike Trace, direktør i paraplyorganisationen International Drug Policy Consortium (IDPC). 
Han og de andre fremmødte forsøgte at påvirke den nye narkostrategi, så medlemsstaterne, i stedet for at straffe stofbrugere og se bort fra deres menneskerettigheder, i højere grad forsøger at hjælpe dem og mindske de skader, brugerne påfører sig selv.
"Dæmoniseringen af disse mennesker er ikke en voksen måde at anskue problemet på. Det er ikke respektfuldt overfor menneskerettighederne," sagde Mike Trace, der selv havde taget opstilling i et af de opstillede fængsler for at understrege stofbrugernes ofte kumre forhold. 
FN svigter menneskeret
Human Rights Watch, der også var mødt frem til FN-mødet i Wien, har lavet flere undersøgelser om menneskerettigheder og stofmisbrug. Her har de fundet bevis på, at menneskerettighederne ofte ikke overholdes, når det gælder stofbrug- og misbrug. 
"Vi har dokumenteret brud på menneskerettighederne i narkosager i lande så forskellige som USA, Bangladesh, Rusland, Thailand og Indonesien. I flere lande udsættes folk, der tager stoffer, for tortur og henrettelse og spærres inde uden nogen form for rettergang eller behandling," fortæller Rebecca Schleifer, der er talsmand i sundheds- og menneskerettighedsafdelingen i Human Rights Watch. 
Hun kritiserer FN for ikke at gøre nok for at ændre den negative udvikling: 
"Det er ekstremt foruroligende, at vi har et FN med et narkokontrolsystem, der ikke tager deres forpligtelser omkring fundamentale menneskerettigheder seriøst," siger hun og nævner FN's forpligtelse til at sikre beskyttelse mod tortur og sørge for behandling og adgang til smertestillende medicin. Det er langt fra tilfældet i dag. 
Flere konventioner, som the International Covenant on Economic, Social and Cultural Rights (ICESCR), garanterer, at mennesker har retten til højest opnåelige niveau af fysisk og mental sundhed. Alligevel har hele 80 procent af verdens befolkning, ifølge WHO, ikke adgang til smertestillende medicin.
"De har ikke adgang til denne simple og billige medicin på grund af den kontrol, som FN's konventioner om ulovlige stoffer pådutter," mener Mike Trace.
Menneskelig tragedie 
Human Rights Watch mener ikke, at FN og dets medlemsstater lever op til deres forpligtelser om at reducere stofmisbrugernes lidelser til det minimale, som de ellers forpligtede sig til, da de skrev under på diverse konventioner. 
Mange narkomaner deler for eksempel nåle med andre. Det har medført, at en tredjedel af alle HIV-tilfælde stammer fra urene nåle. Et antal, der snildt kunne reduceres, hvis staterne, igennem FN, for eksempel forpligtede sig til at uddele nåle til misbrugerne, mener Human Rights Watch - blot en af de mange fremmødte organisationer med det synspunkt. 
"Vi vidste allerede i 1998, at nålebytning førte til HIV - det er en helt forudsigelig konsekvens. Ti år senere har vi stadig ingen tiltag, der påbyder staterne at uddele nåle. Mennesker dør på grund af denne uvillighed til at handle," siger Rebecca Schleifer. 
Hun tilføjer, at 'Harmreduction' (skadesreduktion red.), hvor man for eksempel uddeler sprøjter, tilbyder metadonbehandling og opretter væresteder, er en nødvendig løsning, hvis staterne skal leve op til menneskerettighederne på behandlingsområdet: 
"For mange mennesker mindsker harmreduction deres forbrug af narko. Denne form anerkender også, at nogle enten ikke kan eller vil ud af deres misbrug.
Men den hjælper dem til at mindske skaderne - som de har ret til som mennesker," siger hun. 
Menneskelig tragedie
Det står blandt andet skrevet i International Convention on Elimination of All Forms of Racial Discrimination (ICERD), at alle mennesker har ret til ikke at blive diskrimineret i sundhedssystemet. Og Human Rights Watch mener ikke, at dette krav opfyldes, når kun omkring halvdelen af FN's medlemslande for eksempel uddeler nåle til stofbrugerne. 
"Flere mennesker vil blive syge og dø og komme i fængsel for at være i besiddelse af små mængder narko, fordi de rette tiltag ikke bliver lavet. Det er en menneskelig tragedie," fastslår Rebecca Schleifer. 
Hun er tydeligvis bekymret og frustreret over udviklingen de seneste år:
"Set ud fra menneskerettighederne er der i løbet af de sidste 10 år, sket stor skade. Flere lande kører med en politik, der bryder med menneskenes fundamentale rettigheder." 


