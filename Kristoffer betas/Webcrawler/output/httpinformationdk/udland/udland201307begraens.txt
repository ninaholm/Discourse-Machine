Begrænset våbenhjælp til syrisk opposition viser Vestens vaklen
USA har åbnet for at sende ’lette våben’ til oprørere i Syrien, men derved bliver det indtil videre, og EU kan ikke beslutte sig – resultatet er ifølge chefen for israels militære efterretningstjeneste, at Syrien har udviklet sig til det ny globale jihadcenter
 
	USA åbner nu for at sende lette våben til den syriske opposition, der kæmper mod præsident Bashar al-Assad. Her hviler en oprører fra Den Frie Syriske Hær sig på en sofa i byen Deir al-Zor den 23. juli i år.


 
	De europæiske udenrigsministres kompromis mandag om at placere Hizbollahs ’militære fløj’ på EU’s sorte liste som terrororganisation afdækker flere problemstillinger, som hidtil har været underspillet i medier, der er positivt stemt over for Syriens vestligt støttede opposition.

	For det første at oprørerne både politisk og militært er i defensiven, og har været det siden foråret. For det andet at borgerkrigen med Hizbollah-militsens deltagelse på det syriske regimes side nu er en regional krise, som EU må forholde sig til. For det tredje, at EU’s impotens udstilles ved, at der ikke kan træffes beslutning om en støtte, der vil gøre en forskel, nemlig tungere og mere avanceret bevæbning af oprørerne. Og årsagen er, at det efterhånden også står EU-regeringerne klart, at det syriske oprørs militære dimension i høj grad domineres af al-Qaeda-relaterede jihadgrupper, der er lige så fjendtligt stemt mod Vesten, som mod Bashar al-Assad, den syriske diktator.

	Derimod har præsident Barack Obama efter længere tovtrækkeri med Kongressen fået tilslutning til via CIA at sende oprørerne ’lette våben’. Samtidig advarer USA’s hærchef, general Martin Dempsey, dog mod, at våbenhjælpen får ’uønskede konsekvenser, da dybere engagement er svært at undgå’. I et brev til sine kolleger i USA’s generalstab skriver generalen: »Det er ikke nok at ændre den militære balance uden en omhyggelig overvejelse om, hvordan man samtidig bevarer en fungerende stat.«

	Hidtil har både USA’s og EU’s støtte til den syriske opposition været ’ikkedødbringende’ i form af udstyr og træning af FSA-styrker i den sekulære syriske oprørshær. Der har ganske vist været rapporteret om vestlige specialstyrkers tilstedeværelse i Syrien, men i begrænset omfang, ligesom det vides, at iranske revolutionsgardister fungerer som rådgivere for de syriske regimestyrker. At Hizbollah-militante kæmper på regimets side, erkendte partiet i maj.

	’Det er Israels skyld’

	De 28 EU-medlemslande er dybt uenige i vurderingen af de mulige udfald af konflikten – hvilket Libanons fungerende udenrigsminister, Adnan Mansour, da også illustrerede med sin bekymring for, at terrorlistebeslutningen vil blive forvaltet forskelligt fra land til land »alt efter hvordan den passer en EU-regerings politiske synspunkt«.

	EU’s ambassadør i Libanon, Angelina Eichorst, har forsikret, at Bruxelles fortsat vil samarbejde tæt med den libanesiske regering, også selv om Hizbollah er medlem. Men Mansour frygter, at beslutningen vil få negative effekter på visaudstedelser og finansielle transaktioner, og undrer sig over »hvilken målestok, EU-landene vil anvende, når de skal adskille Hizbollahs militære fløj fra det politiske parti.« Kommentatorer og ikke så få diplomater i Beirut ryster da også på hovedet over EU-ministrenes kunstige skelnen.

	Også Adnan Mansours erklæring om, at beslutningen om at sortliste Hizbollah »kom fra Israel og ikke fra Europa« – sekunderet af den fungerende regeringschef, Najib Miqati – fremkalder hovedrysten. Det er ikke uventet, at Hizbollahs generalsekretær, Hassan Nasrallah – og med ham såvel den syriske som den iranske udenrigsminister – automatisk beskylder Israel for at ’dirigere EU’. Men at Miqati ekkoer, at halen logrer med hunden, er uventet – og næppe hjælpsomt for hans bebudede personlige henvendelse til samtlige 28 medlemslande for at få annulleret sortlistningen.

	Sortlistningen har ikke noget med Israel at gøre, selv om den israelske regeringschef, Benyamin Netanyahu, skyndte sig ud med rosende ord. Den skyldes, at EU ikke kan finde fælles fodslag i Syrien-konflikten.

	Politikerne skeptiske

	I Washington blev kongressens to kamre omsider enige om at give CIA grønt lys til ’begrænset militær støtte’ til den syriske opposition.

	Præsident Barack Obama, der menes at være imod et egentligt militært engagement i Syrien, har ikke desto mindre presset på for våbenhjælpen. Derved efterkommer han et tidligere løfte om, at hvis det syriske regime anvendte kemiske våben, ville det krydse hans ’røde linje’. At det er sket, om end i begrænset omfang, er dokumenteret af bl.a. den franske avis Le Monde.

	Siden juni har Obama bearbejdet de genstridige efterretningsudvalg i Senatet og Repræsentanternes Hus, hvor bekymringen for, at våbenhjælp vil havne i ’forkerte hænder’, er udbredt. Beslutningen om kun at sende ’lette våben’ – muligvis allerede om få uger – afspejler denne bekymring. Som ikke er blevet mindre ved, at chefen for Israels militære efterretningstjeneste, generalmajor Aviv Kochavi, forleden erklærede i en tale til officerskadetter, at Syrien er »det nye center for den globale hellige krig«, og at »dette jihadcenter af enorme dimensioner udvikles på vores dørtrin«.

	Camerons nederlag

	Den britiske premierminister, David Cameron, led 11. juli et eklatant nederlag i Underhuset, hvor han blev tvunget til at acceptere, at våbenhjælp til den syriske opposition ikke kan besluttes uden et parlamentarisk flertal – og et sådant findes ikke, da modstand mod at sende våben når langt ind i det konservative partis rækker.

	David Cameron og udenrigsminister William Hague argumenterede i EU-kredsen for tung bevæbning af oprørerne – med støtte fra Frankrig, men modstand fra Tyskland, de to øvrige sværvægtere. Da det stod klart, at direkte EU-våbenhjælp var udelukket, lancerede briterne en sortlistning af Hizbollah – officielt med den begrundelse, at det libanesiske shia-parti har begået terrorhandlinger i et EU-område. Bulgarien har således, støttet af israelske efterretninger og analyser, udpeget Hizbollah som skyldig i mord på fem israelere og en bulgarer i juli sidste år. Men sortlistningen tjente lige så meget som signal til de syriske oprørere om, at EU – og især briterne – i det mindste gør, hvad de kan, for at hjælpe dem.

	David Cameron erkendte søndag i et BBC-interview, at Syrien-krisen har antaget »en deprimerende kurs«, men advarede mod at »fordi, der er ekstremister i oppositionen, skal vi ikke slå vindebroen op« og droppe støtten. »Vi må fortsat støtte de millioner af syrere, der støtter demokratiet,« sagde han.

	Men han sagde ikke hvordan.

