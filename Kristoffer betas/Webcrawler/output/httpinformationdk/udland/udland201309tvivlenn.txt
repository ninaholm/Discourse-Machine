Tvivlen nager verdens politibetjent
Amerikanerne kan ikke fordrage at spille rollen som verdens politibetjent og er uforstående over for, at så få nationer ønsker at bistå USA med at opretholde international lov og orden. Information har talt med nogle af de frustrerede amerikanere om Syrien
Amerikanerne er skeptiske over for fortsat at spille verdens politibetjent og egenhændigt gribe ind i Syrien-konflikten. Her kæmper medlemmer af Syriens Frie Hær i et kvarter i Aleppo. Foto Hamid Khatib/Scanpix


 
	Tvivlen nager i disse dage amerikanerne. De kan ikke finde ud af, om det på tide at holde op med at agere som verdens politibetjent – en opgave, der har vist sig at være utaknemmelig.

	Eller om USA trods alt er den uundværlige nation, som ud fra rent altruistiske og moralske motiver en gang imellem må bruge militær magt for at opretholde orden i en kaotisk verden, forhindre folkemord og stoppe anvendelsen af f.eks. kemiske våben i Syrien.

	Peter Piccirillo er så frustreret over den manglende internationale opbakning til et effektivt diplomatisk indgreb mod Syriens angivelige brug af kemiske våben, at hans stemme flere gange knækker over.

	»Jeg bliver virkelig berørt, når jeg tænker over det,« siger den 50-årige forretningsmand, der er på vej ud af varehuset Home Depot i Watertown, Massachusetts. »Vi skal ikke være verdens politibetjent. Andre lande bør komme på banen. Jeg synes, det er grotesk, at Kina og Rusland nedlægger veto i FN. Kan vi ikke alle blive enige om, at der er visse ting, civiliserede nationer ikke gør?« spørger han.

	Piccirillo hører til de amerikanere, der afviser at nedtone USA’s moralske ansvar for at standse uhyrligheder i andre lande.

	»Hvis Genève-aftalen (som USA og Rusland indgik lørdag om kemisk afvæbning i Syrien, red.) løber ud i sandet, og ingen af de andre FN-nationer vil gøre noget for at straffe Syrien, så bliver vi som sædvanlig nødt til at gøre noget. Men jeg forstår ikke, hvorfor vi hver gang skal betale en så høj pris,« siger Piccirillo.

	Mange ubesluttede

	Den midaldrende forretningsmand hører ifølge de seneste meningsmålinger til et mindretal i den amerikanske befolkning. Kun en tredjedel er rede til at støtte en ensidig amerikansk militær intervention i Syrien, skønt dette tal meget vel kan vokse, hvis Rusland ikke ønsker eller magter at tvinge Syrien til at udlevere sin beholdning af giftgas.

	Det interessante og oversete ved meningsmålingerne er imidlertid, at der ikke er et flertal i den amerikanske befolkning for at forholde sig passiv i Syrien-konflikten, siger professor i statsvidenskab Stephen Ansolabehere på Harvard University.

	»Der er usædvanligt mange af de adspurgte, som svarer, at de ikke kan gøre op med sig selv, hvad de skal mene om en militær intervention,« siger Ansolabehere, som er specialist i meningsmålinger og valgpolitik.

	Susan Juretschke er én af dem. Hun er ude med sin veninde, Nancy Devereaux, for at købe krysantemumblomster, nu da sommeren går på hæld og det kølige efterårsvejr sætter ind.

	»Jeg er en fredsaktivist, men jeg må sige, at jeg inderst inde ikke ved, hvad jeg skal sige, hvis FN svigter igen, og USA står alene. Det er virkeligt urimeligt, at andre lande altid fralægger sig ansvaret og lægger det over på vores skuldre,« siger hun.

	»Ja,« istemmer Nancy Devereaux. »Det er vist kun Frankrig og Letland, der vil være med til en militær straffeaktion. Det er jo latterligt. Selv briterne siger nej denne gang.«

	Susan Juretschke vil have FN på banen. »Det er svært at forstå, at det internationale samfund ikke kan enes om at fordømme brugen af kemiske våben. Det gør mig gal i hovedet,« siger hun.

	Iraks lange spor

	Men tvivlen om de uforudsete og utilsigtede konsekvenser af en militær indgriben vejer tungt.

	»Det er ikke til at se, hvad krydsermissiler gavner. Hvem vil det hjælpe og hvem vil det skade? Og hvem siger, at vi ikke i sidste instans bliver hængende, ligesom i Irak? Vi har så mange soldater med hjerneskader og posttraumatisk stresssyndrom,« indvender Susan Juretschke. »Ja,« fortsætter Nancy Devereaux. »Vi er bare så trætte af krig.«

	Netop mindet om den lange og smertelige krig i Irak, der blev udkæmpet på et falskt grundlag, hænger som en truende sort sky over mange amerikanere, siger professor Ansolabehere.

	»Når amerikanerne kigger på, hvad der sker i Syrien, er det ikke klart for dem, hvad retfærdiggørelsen af et militært indgreb egentlig er. De ved heller ikke, hvilken side USA står på,« forklarer han.

	Byggentreprenør Andre Luce, der er på indkøb i varehuset Home Depot, hører til de amerikanere, der føler sig mærket af Irak-krigen og som bestemt vender sig mod nye ensidige militære interventioner.

	»Vi kan ikke fortsætte med at optræde som verdens politibetjent,« siger Luce.

	Han opfordrer præsident Barack Obama til at satse mere på diplomatiske virkemidler og økonomiske sanktioner.

	»En militær indgriben i andre lande, som kulturelt set er så anderledes end os, giver ikke mening. Især ikke i en kompleks borgerkrig som den syriske,« mener Luce.

	»På den anden side kan der være gode grunde til at gøre noget militært håndfast under folkemord eller kemisk krigsførelse. Men det er interessant, at vi er så selektive. Hvorfor falder valget altid på lande, hvor USA’s økonomiske interesser står på spil? Syrien ligger midt i Mellemøsten. Det er i vores interesse at sikre stabilitet i regionen. Men når der finder folkemord sted i Afrika, holder vi os væk.«

	Når det kommer til stykket, er Andrew Luce dog ikke isolationist.

	»Hvis Sikkerhedsrådet gav grønt lys til at bruge magt til at få Assad til at makke ret, ville jeg støtte, at USA går ind,« siger byggeentreprenøren.

	Ja til humanitære indgreb

	Viljen til at gribe til våben mod åbenlyse krænkelser af internationale konventioner er i realiteten ikke blevet mindre i den amerikanske opinion, siden humanitære interventioner fik deres gang på jorden efter afslutningen på Den Kolde Krig i 1990’erne.

	Det fremgår tydeligt af de omfattende årlige meningsmålinger, der bliver foretaget af den indflydelsesrige tænketank Chicago Council on Global Affairs.

	Set i lyset af den aktuelle amerikanske debat om et indgreb i Syrien efter brugen af kemiske våben er tænketankens sondering fra 2012 af amerikanernes holdning til interventioner i udlandet yderst overraskende.

	På spørgsmålet om, under hvilke omstændigheder de ville støtte indsættelsen af amerikanske landstyrker i andre lande, svarede 70 pct., at folkemord eller drab på mange civile var tilstrækkeligt gode grunde. To tredjedele anførte, at en humanitær krise også ville retfærdiggøre et militært indgreb.

	Længere ned på rangstigen bakkede 53 pct. op om intervention for at sikre tilførslen af olie til USA’s økonomi. Måske overraskende for udenlandske iagttagere støttede kun 50 pct. direkte militær støtte til Israel, hvis den jødiske stat skulle blive udsat for et angreb fra en nabostat. Forsvar af Sydkorea og Taiwan stod sidst på listen.

	Lignende meningsundersøgelser lavet af Harvard University viser, at støtten til spredning af demokrati generelt modtager den laveste opbakning, mens indgreb til fordel for en allieret i nød nyder størst tilslutning blandt amerikanerne, fremfører Stephen Ansolabehere.

	I lyset af den høje tilslutning til indgreb mod folkemord er det ifølge Harvard-professoren bemærkelsesværdigt, at den amerikanske befolkning og Kongressen vender tommelfingrene nedad i Syrien.

	»Jeg har på fornemmelsen, at det skyldes præsident Obamas manglende evne eller vilje til at fremføre nogle overbevisende argumenter. Hvis han havde gjort det, ville udfaldet nok have været et andet,« siger professor Ansolabehere.

	Ideen om USA som verdens politibetjent opstod efter USA’s sejr i Anden Verdenskrig og blev for første gang benyttet af præsident George H.W. Bush som begrundelse for at smide Irak ud af Kuwait i 1991. Bill Clinton henviste også til international lov og orden i forbindelse med indsættelsen af styrker på Haiti og luftangreb mod Serbien i 1990’erne.

	»Udtrykket verdens politibetjent begyndte først at blive upopulært, da invasionen af Irak gik galt for George W. Bush i 2004. Herefter har det været op ad bakke,« siger Ansolabehere.

Har verden brug for en politibetjent, og skal absolut det være USA? Det spørgsmål søger Information de kommende dage svar på

