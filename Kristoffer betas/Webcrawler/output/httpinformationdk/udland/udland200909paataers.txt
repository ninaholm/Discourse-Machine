På tærsklen til en ny energi-revolution
Et nyt energisystem er svaret på klimaforandringerne, den økonomiske krise og vores usikre energiforsyning, siger økonom og rådgiver for EU-Kommissionen Jeremy Rifkin
Jeremy Rifkin er optimist, når det drejer sig om klima- og finanskrisen. Han mener, at verdens økonomi kan og bør baseres på vedvarende energi. Rifkin besøger i dag Danmark for at holde åbningstalen på Ingeniørforeningens møde.


 I dag præsenterer Ingeniørforeningen i samarbejde med udenlandske kollegaer en plan for, hvordan 12 lande i løbet af de næste 40 år skaber en ny økonomi, baseret på vedvarende energi. Hovedkonklusionen er, at det både kan lade sig gøre og vil være en god forretning. Jeremy Rifkin er i den forbindelse inviteret for at holde åbningstalen på ingeniørernes møde.
»For ganske få år siden var det svært at forestille sig, hvordan den globale økonomi kunne køre på vedvarende energi. I dag har vi teknikken,« siger Jeremy Rifkin.
Som økonom står han i spidsen for et hold af eksperter i bæredygtig udvikling, der rådgiver EU-Kommissionen, EU-Parlamentet og skiftende formandskabslande.
Jeremy Rifkins vision er enkel.
Alle bygninger skal i løbet af få årtier gøres til små kraftværker, der selv producerer vedvarende energi og deler med andre på et intelligent elnet. Vi skal væk fra de centrale elværker til et nyt decentralt system. Rifkin kalder det »power to the people.«
Planen, der går under navnet Den tredje industrielle revolution, støttes ifølge Jeremy Rifkin både af EU-Parlamentet og af en række fremtrædende EU-kommissærer herunder den tyske næstformand og kommissær for erhvervs- og virksomhedspolitik, Günter Verheugen.
»Visionen har stor opbakning, og udfordringen er nu at begynde at handle,« siger Jeremy Rifkin.
Afslutningen på en æra
Konkret arbejder Jeremy Rifkins gruppe af 125 europæiske og amerikanske virksomhedsledere fra firmaer som Siemens, Philips, Acciona og IBM sammen med kommissær Günter Verheugen i en uformel gruppe under Kommissionen.
Desuden er Rifkins rådgivningsteam i dialog med borgmesteren i Rom og Barcelona for at begynde arbejdet med at forandre byernes energisystem. Og USA's syvendestørste by, San Antonio, Texas, har i samarbejde med Rifkins organisation udarbejdet et samlet udspil til, hvordan forandringen skal finde sted. Det præsenteres i løbet af de næste to uger og indeholder planer for, hvordan alle bygninger i første omgang effektiviserer deres ressourceforbrug og derefter gøres til delvist selvforsynende kraftværker.
Det kræver massive investeringer i byggesektoren, hvilket Rifkin betegner som en del af løsningen på den økonomiske krise. En krise, der kun kan løses, hvis man ser, hvor den grundlæggende stammer fra.
»Vi står ikke over for en finanskrise. Den er kun et resultat. Vi står over for afslutningen på de fossile brændstoffers æra,« siger Jeremy Rifkin.
For det første er det slut med, at amerikanerne driver den globale økonomi frem.
»Det toppede tilbage i 1989. Herefter brugte vi først vores opsparing og derefter gældsatte vi os, sådan at USA i dag skylder mere end 14.000 milliarder dollar.«
For det andet topper olieproduktionen relativt snart.
»Når det sker om 10 til 20 år, vil prisen på olie blive så høj, at det økonomiske system vil smelte sammen, medmindre vi har skabt et nyt energisystem,« mener Jeremy Rifkin.
Som eksempel nævner han, hvordan inflationen steg med prisen på olie.
»Da prisen på en tønde olie ramte 50 dollar, fulgte inflationen efter. Da prisen så steg yderligere til 100 dollar brølede inflationen derudad, og da en tønde olie ramte prisen på 147 dollar i juli 2008, så gik der kun få måneder, før  økonomien kollapsede,« siger Jeremy Rifkin.
»Vi er simpelthen nødt til at finde en ny energikilde, hvis vi samtidig vil have en forhåbning om at løse den økonomiske krise,« siger Jeremy Rifkin.
Menneskets overlevelse
Den tredje grund til, at vi ikke kan vente med at kickstarte det nye energisystem, er klimaforandringerne.
»Den menneskelige race er faldet i søvn her op til topmødet i København. De fleste mennesker har slet ikke forstået, hvor alvorlige klimaforandringerne er,« siger Jeremy Rifkin.
Rifkin fortæller, hvordan han var i Paris til et møde med den daværende franske præsident, da den fjerde rapport fra FN's klimapanel udkom.
»Vi var rystede. Vi havde jo fuldstændig undervurderet naturens selvforstærkende kræfter,« siger han og henviser til, hvordan eksempelvis permafrosten i de arktiske områder i øjeblikket smelter langt hurtigere end forudset, hvilket betyder, at den kraftige drivhusgas metan frigives.
Som landet ligger nu, ser det ikke ud til, at politikerne tager hensyn til forskernes viden, mener Rifkin.
»Klimaforskerne fortæller os, at vi sagtens kan risikere seks graders opvarmning i dette århundrede. Det betyder, at menneskearten vil komme til at slås for sin overlevelse.«
»Hvis verdens ledere bare slås om, hvem der skal bære byrderne, så bliver klimatopmødet i København en skuffelse, og vi får en papiraftale uden substans. I stedet skal politikerne mødes om mulighederne i et nyt energi- system,« mener Jeremy Rifkin.

Se interviewet med Jeremy Rifkin  her 

