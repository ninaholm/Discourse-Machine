Sag om britiske telefonaflytninger tager en ny dramatisk drejning
Afsløringer af tabloidavis' aflytning af terror- og mordofres mobiltelefoner har skabt et hidtil uset pres på mediemogulen Rupert Murdoch og kan få konsekvenser for politiet og premierministeren


 Det begyndte som en sag om aflytning af op mod 4.000 britiske royale og kendissers mobiltelefonsvarere. Sagen kostede en journalist på Rupert Murdoch-avisen News of the World (NoW) samt privatdetektiven Glenn Mulcaire hver en kortere fængselsstraf. Og så blev sagen ellers lukket ned igen.
Det var alt sammen i 2006-2007. Men efter flere års ihærdig kulegravning begået af aviser som The Guardian og The New York Times måtte politiet i januar i år genåbne sagen efter afsløringer af nye ofre og beskyldninger om, at betjente  ulovligt  havde modtaget penge af avisen for informationer og dermed havde en interesse i, at sagen ikke blev kulegravet yderligere. Siden genoptagelsen af sagen er der knap gået en uge uden at der er kommet nye afsløringer af mulig telefonaflytning af politikere, journalister, fodbold- og tv-stjerner og andre offentlige ansigter. Alvorlige sager, der imidlertid ikke for alvor fangede offentlighedens interesse. Indtil i denne uge.
I de seneste dage er en lind strøm af nye beskyldninger af en langt mere alvorlig karakter dukket op og har ændret karakteren af det, der for mange handlede om presseetik og om rige stjerners kamp for beskyttelse af deres privatliv.
Ifølge de seneste afsløringer skulle en lang række mordofre og deres pårørendes mobiltelefoner være blevet aflyttet helt tilbage i 2002 af samme Glenn Mulcaire, der arbejdede freelance for Now  heriblandt pårørende til ofrene for terrorangrebene i London den 7. juli 2005 og pårørende til faldne britiske soldater. I ét tilfælde har Mulcaire tilsyneladende slettet beskeder på et mordoffers mobilsvarer for at gøre plads til nye beskeder, hvilket dengang gav familien fornyet håb om, at deres datter var i live.
Konsekvenser
Hvad der umiddelbart kan ligne en usædvanlig usmagelig forbrydelse mod uskyldige mennesker, er imidlertid blevet til langt mere end det. Sagaen har forgreninger til landets øverste politiske og journalistiske magtcirkler, og sagen er nu ikke kun et spørgsmål om presseetik, men også om politiets troværdighed, Murdoch-imperiets fremtid og premierministerens dømmekraft.
Sidstnævnte først. David Cameron ansatte efter valget den tidligere chefredaktør for Now Andy Coulson som chef for sin medieafdeling, på trods af at Coulson var ansvarlig for avisen, da de oprindelige telefonaflytninger blev afsløret.
Han trådte dengang tilbage, men nægtede at have haft kendskab til ulovlighederne.
For nylig måtte han imidlertid også trække sig som Camerons spindoktor, efter nye afsløringer af aflytninger i hans tid på avisen.
Han nægtede fortsat kendskab til ulovlighederne,  og han blev bakket op af avisens ejer, avisgruppen News International, og dennes overordnede ejer, News Corporation.
Tidligere på ugen brød korporationen imidlertid den hidtidige samlede front og leverede e-mail til politiet, der tilsyneladende viser, at Andy Coulson har godkendt udbetalinger af beløb i 100.000 kroners-klassen til politiet for oplysninger. Det er kriminelt  både for modtagere og afsendere.
For Cameron er der endnu et ubehageligt twist  nemlig fordi Rebekah Brooks, News Internationals nuværende chef og chefredaktør for Now, under telefonaflytningen af flere mordofre, er hans personlig veninde. Mens presset på hende p.t. vokser fra alle sider, har Cameron nægtet at opfordre hende til at træde tilbage.
Det er svært at se, hvordan han skal komme ud af skandalen uden skrammer på sin troværdighed.
Egnet og anstændig?
Den anden institution, der har lidt et alvorligt troværdighedstab, er ordensmagten. Meget tyder på, at nogle betjente ikke kun har brudt interne retningslinjer om fortrolighed, men sågar  loven og modtaget bestikkelsespenge. Og at nogen har ønsket at undgå, at det blev afsløret.
Derudover er det kommet frem, at politiet siden 2006 har haft beviser for, at Mulcaire havde telefonnumre og aflytningskoder på tusindvis af personer, hvoraf de fleste først nu har fået besked om, at deres mobiler muligvis er blevet aflyttet. Heriblandt terror- og mordofrenes pårørende. Cameron accepterede i går efter pres fra oppositionen at indlede en uafhængig undersøgelse af hele skandalen.
Endelig  og ikke mindre væsentligt for det britiske samfund  er, at Murdochs medieimperium er kommet under hidtil uset pres. Annoncører som Ford, Mitsubishi og bankerne Halifax og Lloyd's har med øjeblikkelig varsel trukket deres annoncer fra Now, og online-underskriftsindsamlinger og opfordringer om at boykotte avisen florerer allerede. Et bevis på, at virksomheden er under pres, er, at den har ofret Coulson  ifølge iagttagere i et forsøg på at flytte fokus tilbage på det politiske aspekt af sagen  og væk fra Rebekah Brooks. Det gør man, fordi den officielle konsultationsperiode, i løbet af hvilken det skulle undersøges, om Rupert Murdochs News Corporation skal have lov til at overtage hele British Sky Broadcasting (BSkyB) er i overensstemmelse med loven om mediepluralisme, slutter i denne uge. Hidtil har det været forventet, at den konservative kulturminister, Jeremy Hunt, i næste uge ville give grønt lys for overtagelsen på betingelse af, at SkyNews bliver solgt fra. Den beslutning hænger nu i en tynd tråd. Og selv hvis overtagelsen ikke sparkes til hjørne af kulturministeren, så vurderer eksperter, at det bliver svært for regulatoren Ofcom, der skal sikre, at britiske radio og tv-ejere er »egnede og anstændige personer«, at godkende News Corporation, mens en omfattende politiefterforskning er i gang.
Lukningen af NoW i går er et forsøg på at få overtagelsen tilbage på skinner og vinde lidt af den tabte good will blandt læsere og annoncører tilbage.


