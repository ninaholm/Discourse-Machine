Karadzic kæmper imod udlevering til Haag
Radovan Karadzic bliver sendt til FN's krigsforbryderdomstol i Haag, meddeler de serbiske myndigheder. Karadzic vil kæmpe imod udlevering, siger hans advokat


 BEOGRAD - Advokater for Radovan Karadzic siger, at de vil appellere beslutningen om at udlevere den tidligere bosnisk-serbiske leder til den internationale krigsforbryderdomstol for Jugoslavien, der ligger i Haag.
- Jeg tror ikke, at de vil godtage min appel, men jeg vil spænde ben for deres planer om at udlevere ham, sagde hans advokat, Svetozar Vujacic, tirsdag.
En serbisk undersøgelsesdommer afhørte Karadzic natten til tirsdag og meddelte derefter sin beslutning om at udlevere ham til Haag. Det sker, så snart de retslige formaliteter er på plads, oplyste den serbiske anklagemyndighed ved et pressemøde tirsdag.
Karadzic og hans advokater har tre dage til at appellere domstolens beslutning, og derefter har en særlig komité under domstolen tre dage til at behandle appellen. Alt i alt kan den juridiske proces tage mellem tre og ni dage, rapporterer BBC. Derfor er der endnu ikke fastsat en dato for udleveringen, sagde talsmanden for krigsforbryderdomstolen i Beograd, Bruno Vekaric.
På tirsdagens pressemøde i Beograd fortalte den serbiske minister og formand for Det Serbiske Samarbejdsråd for Den Internationale Domstol, Rasim Ljajic, at Karadzic blev anholdt mandag aften og ikke fredag, som hans advokater har sagt til pressen.
Radovan Karadzic gemte sig bag et stort hvidt fuldskæg og en falsk identitet, da han blev anholdt nær Beograd.
Det kom også frem, at Karadzic bevægede sig frit rundt under sit dæknavn, Dragan Dabic, og arbejdede på en privat lægeklinik.
Karadzic var blandt andet eftersøgt for folkedrab og forbrydelser mod menneskeheden.
Under tirsdagens møde mellem EU's udenrigsministre i Bruxelles var der glæde og anerkendelse over anholdelsen, men ingen nye løfter til Serbien.
- Det her betyder alt for international ret. Det er nødvendigt, at retfærdigheden sker fyldest, for at freden kan sænke sig, sagde EU-formandslandets udenrigsminister, franske Bernard Kouchner.
I sluterklæringen fra et EU-udenrigsministermøde i Bruxelles blev der dog henvist til, at "alle nødvendige krav" skal være opfyldt, for Serbien kan "fremskynde" sin udsigt til medlemskab.
Den formulering dækker typisk over, at også den tidligere bosnisk-serbiske hærchef Ratko Mladic og andre krigsforbrydere skal fanges og stilles for FN's Krigsforbrydertribunal, ICTY, for sin rolle i Srebrenica-massakren i 1995.
Den serbiske udenrigsminister, Vuk Jeremic, var  i Bruxelles tirsdag. - Vi tager vores fremtid i EU alvorligt. Det demonstrerede vi i går, sagde han på et fælles pressemøde med EU-kommissær Olli Rehn.
/ritzau

