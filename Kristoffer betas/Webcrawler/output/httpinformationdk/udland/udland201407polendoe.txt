Polen dømt for at medvirke i CIA-fangeprogram
For første gang er et EU-land blevet dømt for at assistere med CIA’s hemmelige fangeprogram. Det kan føre til, at der for alvor kommer pres på undersøgelserne af fangeprogrammet i de enkelte europæiske lande, og det kan få konsekvenser for dem, der også er anklaget ved ECHR for at assistere CIA med fange- og torturprogrammet
Saudi-arabiske Abu Zubaydah, der på 12. år sidder på Guantanamo under restriktive betingelser uden sigtelse, har lagt sag an mod Polen ved Den Europæiske Menneskerettighedsdomstol. Landet er som det første EU-land blevet dømt for at deltage i CIA’s fangeprogram.


 Polen er som det første EU-land blevet dømt ved Den Europæiske Menneskerettighedsdomstol (ECHR) for at deltage i CIA’s omstridte fange- og torturprogram. I en sag anlagt af de to fanger Abu Zubaydah og Abd al-Rahim al-Nashiri, der nu sidder fængslet på Guantanamo, blev Polen dømt bl.a. for at have tilladt tortur af de to fanger i et hemmeligt polsk CIA-fængsel på militærbasen Stare Kiejkuty. Ifølge Amanda Lynn Jacobsen, der er advokat for den ene af de to fanger, er dommen en stor sejr i den efterhånden langvarige kamp for at få dømt de ansvarlige for menneskeretskrænkelserne, som fandt sted under det hemmelige fangeprogram i tiden efter 11. september.
»Det er en ekstremt betydningsfuld dom. Det er en skelsættende dom fra et juridisk perspektiv, og den kan potentielt set have stor indvirkning på muligheden for at få stillet de ansvarlige til regnskab. Hvis vi antager, at Den Europæiske Menneskerettighedsdomstol har nogen vægt, kan vi forvente os yderligere konsekvenser i de kommende måneder,« siger hun til Information.
Polen blev blandt andet dømt for tortur af de to mænd, for deres hemmelige tilbageholdelse, for at have bidraget til at de blev sendt videre til andre steder hvor der kunne ske yderligere menneskerettighedskrænkelser og for ikke at efterforske mændenes anklager om tortur ordentligt. Tidligere er også Makedonien blevet dømt for medskyldighed i fangeprogrammet, mens der er sager på vej mod blandt andet Litauen og Rumænien. Flere af landende har – eller har haft – nationale undersøgelser, men de har været både langsomme og præget af stor lukkethed. Noget, som dommen fra ECHR ifølge Amanda Lynn Jacobsen nu kan ændre på.
»Det sender et klart signal til andre lande i Europa om, at nu er tiden inde til at stille de ansvarlige til regnskab, og at de enkelte lande bliver nødt til selv at gøre noget, for ellers bliver de draget til ansvar andre steder.«
Torturen
Hendes klient – Abu Zubaydah – blev anholdt i Pakistan i 2002 og som led i CIA’s fangeprogram transporteret mellem forskellige af de hemmelige faciliteter indtil han i 2007 endelig endte på Guantanamo. Abu Zubaydah forklarede ifølge dommen over for domstolen, at han blandt andet blev udsat for simuleret drukning, såkaldt waterboarding i Polen. Ifølge sin forklaring blev han »sat på hvad der lignede en hospitalsseng, og låst meget stramt fast med bælter. Et sort stykke stof blev placeret over mit ansigt og forhørslederne brugte en vandflaske til at hælde vand på stoffet, så jeg ikke kunne få vejret. Efter et par minutter blev stoffet fjernet og sengen sat op i lodret position. Sengen blev så igen sat ned i vandret position, hvorefter den samme tortur blev foretaget igen, med den sorte klud over ansigtet og vand hældt fra vandflasken. Jeg kæmpede imod fastspændingen og forsøgte at få vejret, men det var håbløst. Jeg troede, jeg skulle dø,« forklarede han til domstolen.
Ifølge domstolen er den behandling at betragte som tortur, og da fangeprogrammet ikke ifølge domstolen kunne foregå på polsk territorium uden regeringens viden og godkendelse skal de forurettede nu have en erstatning på hhv. 100.000 og 130.000 euro.
Den nuværende polske udenrigsminister Radoslaw Sikorski udtalte efter dommen, at det er uretfærdigt at pege fingre af Polen:
»Polen er det eneste land, som har en undersøgelse af det her, så det er meget uretfærdigt at sætte Polen i gabestok. Vi torterede ikke nogen, og vi undersøger sagen,« sagde han til TVN24. Tidligere polske toppolitikere, der var ved magten mens torturen foregik var dog mere afvisende over for dommens konklusioner:
»Det er uretfærdigt, fordi det er baseret på rygter, spekulationer og bagvaskelse,« siger Leszek Miller, der var statsminister, mens torturen foregik, til Polskie Radio. Dommen er ifølge den daværende statsminister også »amoralsk fordi retten sætter mordere og terroristers rettigheder over deres ofres rettigheder«.
12 år uden sigtelse
Mens dommen altså lægger pres på flere af de europæiske stater, der har medvirket til CIA’s fangeprogram, er der umiddelbart ikke noget der ser ud til at forandre sig for Abu Zubaydah. Han er på 12. år tilbageholdt af amerikanerne, og sidder på Guantanamo under restriktive betingelser uden sigtelse. Kort efter sin anholdelse blev han af repræsentanter for den amerikanske regering i offentligheden anklaget for at være nummer tre i al-Qaeda og medansvarlig for angrebene den 11. september, men de anklager blev aldrig ført op af juridiske sigtelser og siden er beskyldningerne ifølge hans advokat også blevet trukket tilbage. Mens der altså ikke kører nogen retssag eller er rejst sigtelser mod ham, har hans advokater i årevis forsøgt at køre en sag for at få afgjort, at den amerikanske regering ikke har tilstrækkelig grund til at blive ved med at tilbageholde ham. Men den sag er endnu ikke blevet afgjort.

