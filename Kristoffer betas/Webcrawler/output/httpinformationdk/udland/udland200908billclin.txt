Bill Clinton på 'privat visit' hos Kim Jong-il
USA's ekspræsident Bill Clinton tog i går på overraskelsesvisit til Nordkorea i et forsøg på at få løsladt to amerikanske journalister. Besøget finder sted, mens forholdet mellem de to lande fortsat er anspændt
Bill Clinton blev modtaget med blomster i lufthavnen i Pyongyang, som det fremgår af dette billede fra det officielle nordkoreanske nyhedsbureau KCNA. Det er håbet, at hans besøg kan sætte skub i forhandlinger om Nordkoreas atomprogram såvel som i frigivelsen af to fængslede amerikanske journalister.


 BEIJING - Bill Clinton ankom i går til Nordkorea med ni års forsinkelse. I år 2000, i hans sidste dage som amerikansk præsident, var han utrolig tæt på at besøge den nordkoreanske leder, Kim Jong-il, for at ende årtier med fjendtlighed. Det kunne markant have ændret situationen på den koreanske halvø.
Men Clinton tog aldrig turen, og siden er forholdet mellem Washington og Pyongyang blevet stadigt forværret af utallige forhandlingssammenbrud og nordkoreanske atomprøvesprængninger.
Nu er Clinton dog i Nordkorea. Og ifølge nordkoreanske medier mødte han i går også endelig Kim Jong-il.
Det Hvide Hus beskriver ekspræsidentens uannoncerede tur som en »udelukkende privat mission«. Men det formodes, at hans tur sker i enighed med hans kone, udenrigsminister Hillary Clinton, og præsident Barack Obama.
Bill Clinton skulle »høfligt« have overgivet en mundtlig besked til 'Den Kære Leder' fra præsident Barack Obama, skriver det officielle nordkoreanske nyhedsbureau KCNA fra Pyongyang.
Målet med besøget er givet at løsne op for spændingerne omkring det nordkoreanske regimes nukleare ambitioner og at forhandle om løsladelsen af to amerikanske journalister, der i juni blev dømt til 12 år i fængsel i Nordkorea. USA har udtrykt frygt for, at Nordkorea vil bruge de to journalister som forhandlingsbrikker i det store atomprogramspil i et forsøg på at modstå internationalt pres.
Ifølge det nordkoreanske nyhedsbureau KCNA mødtes Bill Clinton i går med vicepræsidenten for Nordkoreas parlament, Yang Hyong-sop, og Kim Kye-gwan, der er viceudenrigsminister og samtidig landets chef- forhandler i de internationale drøftelser om afvikling af Nordkoreas atomprogram.
12 år for bagvaskelse
Udenrigsminister Hillary Clinton har længe været dybt involveret i sagen om de to journalister, 32-årige Laura Ling og 36-årige Euna Lee, som arbejder for Current TV, Bill Clintons tidligere vicepræsident, Al Gores, tv-kanal. De blev arresteret af nordkoreanske soldater den 17. marts nær den kinesisk-nordkoreanske grænse, hvor de arbejdede på en dokumentar om menneskesmugleres salg af nordkoreanske kvinder og udsultede flygtninge, der tager til Kina for at finde mad.
Den 12. juni blev de dømt til 12 års indespærring i en af de fangelejre i Nordkorea, som ifølge menneskerettighedsorganisationer huser omkring 200.000 politiske fanger.
Den kommunistiske stat meddelte, at journalisterne blev dømt for »alvorlige forbrydelser« og »bagvaskelse« af den koreanske nation. Desuden hed det, at »de anklagede indrømmede, at de havde udført kriminelle gerninger, foranlediget af en politisk motivation om at isolere og undertrykke Nordkoreas socialistiske system«.
I sidste måned udtrykte Hillary Clinton »stor anger over denne hændelse« og håb om, at »disse to unge kvinder vil få amnesti«.
Ingen forbindelser
Amerikanske forsøg på at få løsladt journalisterne har dog været besværliggjort af, at USA ikke har diplomatiske relationer med Nordkorea. Derfor har den svenske ambassade i Pyongyang indtil videre fungeret som diplomatisk mellemled.
Med Bill Clintons besøg er der dog forhåbning om, at der kan ske fremskridt.
»Dette vil helt sikkert være et vendepunkt for dialogen mellem USA og Nordkorea,« siger Yu Ho Yeol, en professor i nordkoreanske studier ved Korea University i Seoul, til nyhedsbureauet Bloomberg.
»Et besøg af Bill Clinton vil helt sikkert udgøre et mere end acceptabelt niveau for nordkoreanerne og vil sandsynligvis føre til gode resultater med hensyn til at få journalisterne løsladt,« fortsætter han.
Bill Clinton er den første amerikanske ekspræsident, der rejser til Nordkorea, siden Jimmy Carter i 1994 besøgte Pyongyang for at forhandle om det nordkoreanske atomprogram.
Det var netop, mens Clinton var præsident. Clinton forsøgte at forbedre forholdet og ønskede at tage til Pyongyang i slutningen af sin embedsperiode for endeligt at normalisere forholdet, der har været anspændt siden Korea-krigen endte i 1953. Men Clinton blev væk, da en endelig aftale ikke faldt på plads.
De trods alt forbedrede relationer blev bragt til ende, da efterfølgeren George W. Bush som præsident erklærede Nordkorea for en del af 'ondskabens akse', og da Pyongyang i 2002 indrømmede, at landet havde genstartet sit atomprogram og i 2006 gennemførte sin første atomprøvesprængning.
Fortsat anspændt
Under Barack Obama fortsatte forholdet med at være højspændt, efter Nordkorea i år testede endnu et atomvåben og flere end et dusin missiler og samtidig erklærede, at landet ikke længere vil deltage i de såkaldte sekspartsforhandlinger, der har som mål holde den koreanske halvø atomvåbenfri.
Hillary Clinton har reageret med forsøg på yderligere at isolere Nordkorea. Hun fik overtalt Kina til at gå med til nye FN-sanktioner mod regimet i juni.
Pyongyang har dog vist interesse for direkte forhandlinger med USA. Men i slutningen af sidste måned reagerede Nordkorea skarpt på Hillary Clintons udtalelser om, at Pyongyang »ikke har flere venner«. Det nordkoreanske udenrigsministerium beskrev det som »vulgære kommentarer«, der viste, at »hun på ingen måde er intelligent«.
Det var et personligt angreb, som nordkoreanerne måske nu skal forsvare overfor USA's udenrigsministers mand.


