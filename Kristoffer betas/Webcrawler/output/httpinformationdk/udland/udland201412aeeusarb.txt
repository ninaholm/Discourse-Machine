AE: EU’s arbejdsmarked skal være mere fleksibelt
Skal EU’s ledige – og særligt de unge – have en chance på fremtidens europæiske arbejdsmarked, kræver det reformer. Og så skal landene med de stærkeste økonomier investere langt mere i den fælles europæiske fremtid, lyder anbefalingerne


 Den høje arbejdsløshed i EU risikerer at bide sig fast, lyder advarslen fra Arbejderbevægelsen Erhvervsråd (AE), der i et samarbejde med det tyske analyseinstitut IMK og den franske økonomiske tænketank L’Observatoire français des conjonctures économiques (OFCE) i dag mandag udgiver en ny analyse af konsekvenserne af den økonomiske krise i EU.
Ifølge rapportens konklusioner er både den generelle arbejdsløshed og langtidsledigheden i EU steget under krisen, mens det sociale sikkerhedsnet er blevet mere stormasket i mange europæiske lande – især i de hårdest ramte sydeuropæiske lande.
Den cocktail betyder, at op mod 48 mio. EU-borgere i dag »lider materielle afsavn«, som det formuleres i rapporten.
»Vi havde også en lang periode igennem 1990’erne med høj arbejdsløshed. Det var en konsekvens af krisen i Danmark og EU i 1980’erne, som var meget svær at få bugt med. Det er det samme, vi risikerer nu,« siger Erik Bjørsted, chefanalytiker i AE og medforfatter til rapporten.
AE har ikke analyseret på den sociale profil af de mange ledige i EU, men peger på to overordnede tendenser, som er med til at forstærke udviklingen: Dels at unge nyuddannede har svært ved at komme ind på arbejdsmarkedet, og dels at der er fortsat mindre efterspørgsel på ufaglært arbejdskraft.
»Ufaglærte udgør godt en tredjedel af de arbejdsledige i EU, og der er en underliggende tendens på det europæiske arbejdsmarked, hvor vi ser, at behovet for ufaglærte falder,« siger han.
Flere investeringer
Skal udviklingen vendes, og skal det undgås, at millioner af EU-borgere helt mister fodfæste på arbejdsmarkedet og yderligere marginaliseres, kræver det ifølge AE og resten af holdet bag analysen, at der både investeres mere i den europæiske økonomi, og at de europæiske arbejdsmarkeder reformeres.
»Der er ikke én knap, man kan trykke på, og så er problemet løst. Junckers plan er eksempelvis et godt skridt i den rigtige retning (privat-offentlig investeringsplan til 300 mia. euro, red.), men i AE ser vi eksempelvis også gerne, at de nordeuropæiske lande sammen med Tyskland gjorde meget mere for at sætte gang i investeringerne.«
Det vigtigste er dog at reformere det europæiske arbejdsmarked, siger han.
»Det er svært for unge og ledige at komme ind på mange af de europæiske arbejdsmarkeder, der er præget af meget få jobåbninger.«
Derfor lyder anbefalingen, at de syd- og østeuropæiske lande i højere grad bevæger sig mod samme flexicurity-model, som kendes fra de skandinaviske velfærdssystemer, hvor det er forholdsvis nemt at blive fyret, men til gengæld er graden af social sikring høj.
»Et mere fleksibelt arbejdsmarked skal selvfølgelig følges op af et stærkere socialt sikkerhedsnet, for dem, der risikerer at falde ud,« siger Erik Bjørsted.
DI: Ja til reformer
Hos Dansk Industri er cheføkonom Klaus Walter Rasmussen delvist enig. Han ser ikke samme muligheder som AE, når det gælder offentlige investeringer. Men at de europæiske arbejdsmarkeder skal reformeres, kan kun gå for langsomt.
»At vi skulle begynde at bruge flere penge, er der ganske enkelt ikke råd til. Stort set alle europæiske lande trækkes med offentlige underskud på tre-fire procent. Så der er sådan set ingen, der har noget at give af,« siger han, og peger på, at mange EU-lande burde have trimmet de offentlige finanser, da det var bedre tider.
»Nu er man nødt til at gøre det under krisen, og det er ubehageligt,« siger Klaus Walter Rasmussen, der mener, at løsningen på den voksende arbejdsløshed snarere er at sikre adgang til arbejdsmarkedet.
»Når Spanien har en ungdomsarbejdsløshed på mere end 50 procent, så er det, fordi de har et fuldstændig sygt arbejdsmarked.«
Men det er nok mere fleksibiliteten end sikkerheden, der i øjeblikket kan gøres noget ved, mener Klaus Walter Rasmussen, der sætter ord på fejlen i mange af de europæiske arbejdsmarkeder.
»En ansættelseslovgivning, der effektivt sikrer, at de unge aldrig får fodfæste på arbejdsmarkedet, er opskriften på en langsigtet krise. Og det er forholdene i især de sydeuropæiske, men også til dels i flere østeuropæiske lande.«
Men det er ikke kun fleksibiliteten, der halter. Det er også indstillingen til, hvad et arbejdsliv indebærer, siger Klaus Walter Rasmussen fra DI:
»Jeg ved ikke, hvilket århundrede Frankrig befinder sig i, men en tilbagetrækningsalder på omkring de 60 år, det går jo ikke.«

