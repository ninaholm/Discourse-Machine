Fru Kraft har magten til at løse det tyske socialdemokratiske dilemma
De tyske socialdemokrater tygger på et svært dilemma: regeringsdeltagelse eller opposition. Forhandlingerne om Tysklands næste regering har gjort outsideren og Nordrhein-Westfalens leder Hannelore Kraft til en af Tysklands mest magtfulde socialdemokrater
Nordrhein-Westfalens SPD-leder, Hannelore Kraft.


 
	Egentlig burde det være en fornøjelse for et politisk parti at deltage i regeringsforhandlinger. Men for de tyske socialdemokrater er de aktuelle forhandlinger om en ny regering i Berlin et politisk dilemma med ubehagelige perspektiver.

	Skal Socialdemokraterne takke ja til et regeringssamarbejde med Angela Merkels CDU for til gengæld at få substantielle indrømmelser på områder som skat, mindsteløn og pensionsreformer? Og så samtidig risikere at skubbe endnu flere stamvælgere i armene på venstrefløjspartiet Die Linke?

	Eller skal SPD fralægge sig regeringsansvaret og forblive i opposition for at undgå en gentagelse af de dårlige erfaringer med rollen som juniorpartner i den tidligere socialdemokratisk-konservative regering fra 2005-2009, der ved forrige valg indbragte partiet dets dårligste valgresultat i efterkrigstiden.

	Få tyske socialdemokrater inkarnerer modstanden og betænkeligheden ved endnu en udgave af den såkaldt ’store koalition’ mellem CDU og SPD som Hannelore Kraft, den socialdemokratiske ministerpræsident for Tysklands folkerigeste delstat, Nordrhein-Westfalen. Stemmefordelingen ved det nylig overståede tyske valg, hvor Socialdemokraterne med 25,7 pct. af stemmerne, en fremgang på 2,7 pct., fik det næstdårligste resultat i partiets historie, har med andre ord gjort den 52-årige ministerpræsident til en afgørende magtfaktor i det tyske socialdemokrati. Avisen Die Zeit omtaler allerede nu Hannelore Kraft som »skyggekanslerkandidat« til valget i 2017.

	»Hannelore Krafts magtposition beror på den ene side på hendes stilling internt i partiet, hvor hun som ministerpræsident er formand for det største socialdemokratiske delstatsforbund. På den anden side er hun ministerpræsident for en delstat, der sammen med andre rød-grønne delstater kan samarbejde i Forbundsrådet (Tysklands andet- kammer, red.) om at afkræve Berlin indrømmelser uanset hvilke partier, der udgør den tyske regering,« siger Gero Neugebauer, politolog ved Freie Universität Berlin.

	’Stor koalition? Nej, tak’

	Krafts position i SPD er afgørende blevet styrket, siden hun i 2010 vandt valget i hjemstaten Nordrhein-Westfalen og valgte at danne mindretalsregering med De Grønne med støtte fra venstrefløjspartiet Die Linke, hvis Europa- og sikkerhedspolitiske synspunkter er uspiselige for SPD-ledelsen på et forbundspolitisk niveau.

	Ledende socialdemokrater og menige partimedlemmer beundrer Hannelore Krafts kombination af personlig integritet og sikre forhandlingsevner, der i 2012 førte til et rent rød-grønt flertal i Nordrhein-Westfalen.

	»Når Socialdemokraterne i Nordrhein-Westfalen både danner delstatsregering med De Grønne, hvilket som bekendt er et alternativ til den store koalition, og samtidig er det største lokale socialdemokratiske forbund i Tyskland, vil man naturligvis bestræbe sig på at holde sin magtposition,« siger Gero Neugebauer. Når Kraft bruger sin magt i partiet til at ytre sig skeptisk over for regeringssamarbejde med CDU, afviger hun imidlertid fra et flertal i den tyske befolkning. Ifølge en nylig meningsmåling ønsker 58 pct. af de tyske vælgere, at Socialdemokraterne og CDU når til enighed om at danne en ny regering.

	Spørgsmålet om betingelserne for socialdemokratisk regeringsdeltagelse synes stadig at splitte top og bund i SPD. Udsigterne til fire år som juniorpartner i en Merkel-ledet regering har allerede nu affødt socialdemokratiske protestinitiativer som internetkampagnen »Stor Koalition? Nej tak!«, der støttes af 150 lokalforbund og en række socialdemokratiske ungdomsorganisationer.

	»I de socialdemokratiske landsforbund findes mange medlemmer, der argumenterer ud fra erfaringerne med deltagelsen i regeringen med CDU fra 2005 til 2009. Dengang blødte SPD vælgere, mens regeringschefen Merkel tog æren for samtlige succeshistorier. Andre siger, at SPD egentlig gik til valg på et regeringsskifte, og at det ikke giver mening at indgå i en koalition, hvor man er usikker på, om man kan gøre en forskel. Derfor er der også nogle, der mener, at man bør lade Merkel danne en mindretalsregering,« siger Gero Neugebauer.

	Heller ikke i den socialdemokratiske ledelse er man tryg ved at danne regering uden medlemmernes opbakning. Derfor har partiledelsen ekstraordinært besluttet at bringe spørgsmålet om en regeringsdannelse til afstemning på en ekstraordinær partikongres.

	Siger SPD-medlemmerne nej til regeringsdeltagelse, vil Merkel efter alt at dømme være nødt til at danne regering med De Grønne. Med andre ord har Hannelore Kraft mulighed for appellere til baglandet og dermed forpurre de aktuelle forhandlinger mellem CDU og SPD, såfremt regeringsgrundlaget ikke falder ud efter hendes smag.

	Ifølge Gero Neugebauer bunder det socialdemokratiske dilemma om regeringsdeltagelse i manglende fleksibilitet i det tyske partipolitiske landskab.

	»SPD mangler et magtperspektiv, fordi hverken De Grønne eller Socialdemokraterne er parat til at danne regering med Die Linke,« siger Gero Neugebauer, der vurderer, at SPD har bragt processen med at gentænke forholdet til Die Linke til ophør.

	 

