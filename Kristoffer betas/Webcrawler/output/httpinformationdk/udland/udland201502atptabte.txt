ATP tabte to milliarder på olieinvesteringer i 2014
Tabet illustrerer den fossile energisektors uforudsigelighed, men påvirker ikke ATP’s holdning til langsigtede investeringer i olie og gas
En række investorer har i forskelligt omfang besluttet at sortliste eller trække sig fra dele af den fossile energisektor.


 Det er risky business at placere pensionskundernes penge i fossil energi. Det har Danmarks største pensionsselskab ATP nu måttet erkende. Gårsdagens årsregnskab afslører, at ATP sidste år tabte godt to mia. kr. på sine investeringer i olie og ’olierelaterede’ kontrakter. Af samme grund solgte pensionskassen i årets løb næsten halvdelen af sin olieportefølje fra og forebyggede dermed et dobbelt så stort tab.
Årets negative oplevelse får dog ikke ATP til at ændre syn på selskabets mere langsigtede og begrænsede investeringer af pensionskundernes penge i aktier i den fossile energisektor.
Tabet på olieinvesteringerne fremgår af 2014-regnskabet fra pensionsselskabet, som næsten alle danske lønmodtagere løbende indbetaler til. Samlet fik ATP et positivt afkast på sine investeringer på 6,1 mia. kr. før skat takket være gunstige resultater på aktie- og ejendomsmarkedet. Men olien trak mærkbart ned.
Ved starten af 2014 havde ATP placeret syv mia. kr. i oliekontrakter og såkaldt olieindekserede obligationer, men i andet halvår styrtdykkede olieprisen uventet og dermed værdien af kontrakterne. Og selv om ATP i to omgange hen over efteråret solgte ud af kontrakterne, mistede man to mia. kr.
»Historisk har oliekontrakter været en god ’risiko-spreder’, der har hjulpet os til et nogenlunde stabilt afkast fra år til år,« forklarer ATP’s fondschef Henrik Gade Jepsen med henvisning til, at investeringer i olie gennem årtier har givet et godt afkast, når aktier og obligationer har klaret sig skidt, eller når der er opstået geopolitisk uro.
»Men i 2014 så vi en halvering af olieprisen, og det er selvfølgelig ærgerligt og ikke en udvikling, man kunne have forventet.«
– Hvilke konklusioner drager I af den udvikling?
»Som sådan er det ikke unormalt, at olieprisen svinger, men det, der er sket i 2014, får os selvfølgelig til at tænke os om og overveje, hvad det skal betyde for vores investeringsstrategi. Endnu er der ikke nogen konklusioner på det.«
Strandede værdier
Oliekontrakterne handler om det kortsigtede investeringsperspektiv. I det længere perspektiv er det aktieinvesteringer i selskaber i den fossile sektor, der påkalder sig de institutionelle investorers opmærksomhed.
Den aktuelle påmindelse om de fossile brændslers prismæssige upålidelighed falder sammen med den begyndende internationale omstilling mod grønne energiformer og budskabet fra FN’s klimapanel IPCC om, at op til 80 pct. af de kendte fossile energireserver bør forblive urørt i undergrunden. Det har givet næring til debatten om ’strandede værdier’ og den internationale kampagne for at få investorer til at forlade den fossile energisektor. Rockefeller Brother’s Fund og Stanford University i USA, Chalmers Tekniske Universitet i Sverige, det store pensionsselskab KLP i Norge, pensionsselskabet LGS i Australien, Nordea-koncernen og pensionsselskabet PFA er investorer, der i forskelligt omfang har besluttet at sortliste eller trække sig fra dele af den fossile energisektor.
»Risikoen for ’strandede værdier’ er ikke længere en akademisk diskussion, men virkelighed for aktionærer,« sagde chefen for FN’s klimasekretariat, Christiana Figueres, forleden.
Hos ATP har man investeret for knap seks mia. kr. i aktier i virksomheder inden for olie-, kul- og gasudvinding, heraf 3,2 mia. i DONG Energy, 1,4 mia. i Mærsk samt 1,3 mia. via udenlandske kapitalfonde, der investerer i udvinding og produktion af olie og gas. Tilsammen udgør det ifølge ATP 0,8 pct. af selskabets nettoaktiver.
– Hvad betyder risikoen for ’strandede værdier’ i den fossile sektor for ATP’s mere langsigtede strategi og investeringer?
»Den vigtigste pointe er, at vi med vores kortsigtede investeringer i oliekontrakter sagtens kan nå at tage vore forbehold over for en sådan mulig langsigtet risiko. Vi nåede jo som nævnt at afhænde halvdelen af oliekontrakt-investeringerne i andet halvår af 2014. Hvad de langsigtede investeringer angår, har vi ikke meget i den sektor,« siger Henrik Gade Jepsen.
– Det gør det til gengæld let at trække sig ud af det, hvis man vurderer, at det er problematiske investeringer?
»For alle vore investeringer laver vi en risikovurdering, og vi har kun investeringerne, hvis vi mener, at det afkast, vi kan skabe til vores medlemmer, modsvarer den risiko, der er ved investeringen. I dag er fossile brændstoffer en del af virkeligheden og den måde, økonomien fungerer på. Og der er ikke noget i vores regler, der tilsiger, at vi ikke kan investere i det.«
– Så I er ikke samme sted som de institutionelle investorer, der i denne tid vælger at trække sig helt eller delvist fra fossile investeringer?
»Nej, det er vi ikke.«
En 2014-rapport fra Green European Foundation og De Grønne i Europa-Parlamentet om ’kulstof-boblen’ omtaler ATP som et af de finansielle selskaber i EU med »lavest risiko« fra fossile investeringer.

