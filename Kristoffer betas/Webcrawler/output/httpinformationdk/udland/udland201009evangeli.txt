Evangelisk præst fisker i rørte vande
Den kontroversielle præst Terry Jones' planlagte afbrænding af Koranen kommer på et tidspunkt, hvor flere og flere amerikanere vender sig mod islam - og derfor får Jones så stor opmærksomhed
Terry Jones har ganske vist aldrig læst Koranen - 'jeg læser kun Biblen', siger han - men han og hans meninghed på ca. 50 troende insisterer ikke desto mindre på at gennemføre deres 'Brænd koranen-dag' på lørdag.


 I en tid kendetegnet ved, at almindelige amerikanere frygter for fremtiden og deres egen sikkerhed, har den evangeliske præst Terry Jones i Gainsville, Florida, fået en genial ide - at arrangere en afbrænding af eksemplarer af Koranen til offentlig beskuelse.
For et år siden forsøgte Terry Jones, hvis menighed består af 50 troende, at skabe opmærksomhed med en lignende provokation.
»Islam er djævlens værk,« skrev han på et skilt, der blev stillet op uden for hans kirke.
Naboer og nærliggende protestantiske og katolske kirker i Gainsville i det nordlige Florida valgte at ignorere Jones' provokation. Resultat: Intet postyr; en 'ikke-historie', som man siger.
Men Terry Jones' planlagte bogbrænding på lørdag falder på et langt mere opportunt tidspunkt.
For blot et halvt år siden havde ingen hørt om den planlagte opførelse af et islamisk center og moské nær Ground Zero i Manhattan. Niårsdagen for al-Qaedas terrorangreb den 11. september 2001 var ikke så tæt på, og valgkampen op til midtvejsvalget til Kongressen i november var endnu ikke begyndt. Og sidste forår tydede meget på, at den amerikanske økonomi ville komme sig, og at amerikanernes frygt for fremtiden ville tage af.
Republikanske udfald
Når man dertil lægger islam-hadske udtalelser fra en håndfuld republikanske kongreskandidater - især fra Tea Party-bevægelsen - og fra prominente personligheder som Sarah Palin og tv-værten Glenn Beck, står det klart, at Terry Jones fisker i rørte vande.
Selv virker han som et ret simpelt menneske - et særskilt produkt af den dybe amerikanske provins. Overfor en reporter fra The New York Times indrømmede han for nylig, at han aldrig har læst et ord i Koranen.
»Jeg læser kun Biblen,« forklarede han.
Hans bebudede formål med afbrændingen:
»Det skal tjene som en advarsel til det yderligtgående islam: Hvis I angriber os, vil vi angribe jer,« sagde præsten tirsdag på CNN.
I en pressemeddelelse samme dag lød det:
»Vi vil ikke længere acceptere at blive domineret og kontrolleret af deres (islamisternes, red.) frygt og trusler.«
Jones erklærer, at hans happening har vundet 5.000 tilhængere på Facebook. Han lader sig tilsyneladende ikke intimidere af advarsler fra USA's mest populære general, David Petraeus, der frygter for sine soldaters liv, hvis demonstrationer i flere afghanske byer denne weekend udvikler sig voldeligt.
Fordømmelse
Tirsdag mødtes religiøse ledere fra alle de store kirkesamfund i Washington og fordømte i en udtalelse det planlagte koranbål.
»Vi frygter, at den islamfjendske atmosfære kan få landet til at knække over og undergrave USA's internationale renommé for religiøs tolerance og forskelligartethed,« hedder det i en udtalelse.
Det jødiske samfund ser en parallel til egne erfaringer i USA.
»Vi ved, hvordan det føles at blive angrebet fysisk eller verbalt, mens de andre borgere tier. Det bør ikke ske i USA i 2010,« sagde rabbiner David Saperstein fra Religious Action Center of Reform Judaism på en efterfølgende pressekonference.
Udenrigsminister Hillary Clinton og justitsminister Eric Holder har begge taget afstand fra afbrænding af Koranen. Præsident Barack Obama vælger derimod at tie. Da han for nylig forsvarede amerikanske muslimers ret til at opføre moskéer hvor som helst i landet, fremkaldte det en mediestorm i republikanskdominerede aviser, radiostationer og tv-stationer.
Og en nylig meningsmåling viste, at andelen af den amerikanske befolkning, der opfatter Obama som en muslim, voksede fra 11 pct. i 2008 til 17 pct. i 2010.
Lokale protester
Fremfor at skabe splittelse i USA kan Terry Jones' provokation imidlertid føre til større religiøs tolerance og enhed - i hvert fald på lokalt plan. I Terry Jones hjemby, Gainsville, planlægger dusinvis af kirker og tusindvis af lokale indbyggere at afholde møder og demonstrationer i protest mod den indtil for nylig ukendte og ubetydelige evangeliske præst.
»Han repræsenterer kun 30 mennesker i denne by; vi håber at få det budskab ud til verden, at han ikke repræsenterer kristendommen i USA,« sagde pastor Larry Reimer til The New York Times i går.
Jones har fået afslag fra de lokale myndigheder på sin ansøgning om at måtte lave bål lørdag eftermiddag lokal tid. Men politiet kan ikke forhindre ham i at sætte ild til et par eksemplarer af Koranen, hvis bålets omfang i diameter ikke overskrider én meter,  altimens tv-kameraer vil stå beredt til at viderebringe billederne til den islamiske verden.
I den amerikanske provins findes der utallige små isolerede kirkesamfund, hvor den religiøse intolerance trives. Men langt størsteparten af de amerikanske kirker prædiker tolerance. Muslimer har levet og dyrket deres tro i USA siden republikkens grundlæggelse. De findes overalt i landet - også i sydstaterne og i det såkaldte bibelbælte i Midtvesten.
Lav profil
I tiden umiddelbart efter 11. september 2001 kom det til nogle få angreb på muslimer og moskeer. Men det var forbavsende få, taget terrorangrebets alvor og al-Qaedas hensigt i betragtning. Siden da synes det at være lykkedes amerikanske muslimer at holde tilstrækkelig lav profil til at undgå offentlig hån. I mange lokale moskeer lægger man vægt på at samarbejde med synagoger og kirker og deltager aktivt i lokalt velgørende arbejde.
For amerikanske muslimer gælder det primært om at demonstrere vilje til at blive fuldt integreret i det amerikanske samfund.
Med til billedet hører en tradition i amerikansk historie for religiøs intolerance over for nye immigrantgrupper. I Boston forfulgte puritanerne kvækere i 1600- og 1700-tallet; flere af dem blev hængt. I samme by blev irske og italienske indvandrere i 1800-tallet hængt ud som farlige elementer, hvis katolske tro og forbindelse til Vatikanet var en trussel mod USA's eksistens.
Og antisemitisme er først blevet nedtonet i moderne amerikansk historie. Indtil midten af det 20. århundrede havde jøder f.eks. ikke adgang til Harvard Universitetet - landets førende læreanstalt.

