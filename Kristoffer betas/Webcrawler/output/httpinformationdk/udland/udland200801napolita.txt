Napolitanerne bliver kvalt i deres eget affald
Mafiaen sidder tungt på renovationsbranchen i Napoli, og borgerne er magtesløse ofre for mafiaens uansvarlige håndtering af skraldet, hvor giftigt affald blandes sammen med almindeligt husholdningsaffald. Regionen har et rekordhøjt antal kræfttilfælde og misdannede fostre, og hver gang staten griber ind, vokser affaldsbjergene
Kampklædt politi bevogter en bulldozer, mens den arbejder med at fjerne en brændende affaldsdynge i Napoli tirsdag aften. Storbyen er midt i en skraldekrise, som bunder i de kriminelle organisationers kontrol med byens renovation.


 Napolitanerne er ved at blive kvalt i deres eget affald. I sidste uge satte premierminister Romano Prodi hæren ind for at rydde adgangen til skoler og andre offentlige bygninger. Samtidig blev Gianni De Gennaro, tidligere chef for det italienske politi, udnævnt til renovationskommissær med særlige beføjelser. Han har fået fire måneder til at løse affaldsmysteriet.
Forhistorien er denne:
Den 21. december nedlagde skraldemændene deres arbejde, fordi kapaciteten på alle lossepladser var opbrugt. Kort før nytår blokerede beboerne i forstaden Pianura så adgangen til en nedlagt losseplads, hvor nogle af de 100.000 tons affald, som i mellemtiden havde hobet sig op i gaderne, skulle deponeres. 
Myndighederne insisterede først på genåbningen af lossepladsen, men efter en uge med voldsomme natlige sammenstød mellem politi og demonstranter, har man foreløbig opgivet. 
Uanset hvor man vil åbne nye lossepladser, får de lokale demonstranter støtte af maskerede mænd, som menes at have tilknytning til den napolitanske mafia, la camorra. Pianura er således flere nætter i træk blevet omdannet til en kampzone med veltilrettelagte bagholdsangreb på politi, brandfolk og journalister. 
Protesterne mod de planlagte løsninger følger et mønster, som har gentaget sig så mange gange, at tragedien efterhånden har fået et skær af farce. 
Mens demonstranterne stak ild til affaldet i yderkvartererne, rapporterede italiensk tv fra de camorra-kontrollerede kvarterer i byens centrum, hvor der var lige så rent som i Sverige. 
En af beboerne forklarede skælmsk situationen: "Vi prøver bare at holde kvarteret rent."
En givtig branche
Allerede i 1991 registrerede politiet, at camorraen var begyndt at interesse sig for renovationsbranchen. Af telefonaflytninger fremgik det, at mafiaen mente at kunne tjene flere penge på bortskaffelse af affald end på salg af narkotika. 
Siden 1994 har camorraen lukreret på en permanent krise i regionens renovationssystem, som bliver saboteret eller blokeret, hver gang myndighederne er ved at få styr på situationen. Langt de fleste af renovationsselskaberne i Campanien menes nu at være ejet af mafiaen. Ifølge den italienske miljøorganisation Legambientes tal er den årlige omsætning i den forretning på 600 millioner euro.
Miljøkatastrofe
Og camorraens skraldemænd er endda billigere end alle andre. De bortskaffer giftigt affald for virksomheder i Norditalien og udlandet til en pris, som ligger 80 pct. under den officielle markedspris. 
Gennem mange år er det giftige industri- og hospitalsaffald således blevet blandet op med almindeligt husholdningsaffald og gravet ned i jorden eller smidt i havet. 
Det skønnes, at 10 millioner tons giftigt affald er blevet bortskaffet på denne måde. Store arealer landbrugsjord anses for at være uegnede til dyrkning mange år frem i tiden. 
Eksperter er enige om, at regionen har påført sig en uoverskuelig miljøkatastrofe, som allerede manifesterer sig i et rekordhøjt antal kræfttilfælde og misdannede fostre.
Jerngrebet
Selv om mafiaen spiller hasard med napolitanernes helbred, kan lokalbefolkningen ikke frigøre sig dens jerngreb: De protesterer over planlagte forbrændingsanlæg og lossepladser, som måske kunne afhjælpe nødsituationen, fordi de ved, hvad deres husholdningsaffald blandes op med. 
Logikken bag befolkningens protester synes at bekræfte sociologiske teser om, at en særlig illegalitetens eller forfaldets kultur dominerer Napoli. Det kommissariat, som i 1994 blev oprettet for at afhjælpe renovationskrisen, har været ramt af adskillige korruptionsskandaler og er for længst blevet infiltreret af camorraen. 
I 2007 konkluderede en undersøgelsesrapport, at kommissariatet blot bidrog til den almindelige overbevisning om, at staten og mafiaen samarbejder.
National nødsituation
Regeringen kalder krisen i Napoli for en national nødsituation og har opfordret Italiens øvrige regioner til at modtage portioner af det affald, som man ikke kan finde plads til i Campanien. Men krisen synes tværtimod at øge de interne spændinger i landet. Føderalisterne i Lega Nord hævder, at der for hver renovationsarbejder i Milano er 25 af slagsen i Napoli. Torsdag stillede Milano-avisen Il Giornale, som ejes af Berlusconi-familien, på forsiden det retoriske spørgsmål: "Deres affald hjemme hos os?"
De norditalienske regioner Lombardiet og Veneto har afvist at modtage affald fra Campanien med henvisning til, at deres forbrændingsanlæg kun kan behandle differentieret affald, og under 10 pct. af Napolis affald bliver differentieret, før det indsamles. Kommunerne i regionen har fået fire måneder til at indføre differentieret indsamling, men har lige nu og her brug for hjælp udefra. 
Da et skib med 650 tons affald fra Napoli, som skulle transporteres til forbrændingsanlæg på Sardinien, torsdag aften anløb havnen i Cagliari, forsøgte lokale demonstranter at spærre kajen. Natten til lørdag kom det endvidere til voldsomme sammenstød mellem politi og demonstranter i Cagliaris centrum. Politiet hævder, at der ligesom i Napoli stod professionelle ballademagere bag optøjerne.
Engangsløsning
I forbindelse med udpegelsen af den nye superkommissær De Gennaro, som deler navn med Napolis skytshelgen San Gennaro, udtalte Prodi, at regeringen agter at løse problemet "én gang for alle". Det vil dog kræve et mindre mirakel, og foreløbig er eksporten af affaldet fra Campanien til andre italienske regioner det eneste konkrete løsningsforslag, men det er i modstrid med EU's regler på området. Situationen er på dagordenen ved Europa-Kommissionens møde i Bruxelles den 30. januar, og Italien risikerer en sag ved De Europæiske Fællesskabers Domstol.


