De grønne løsninger står jo der og venter
'At hænge i et reb fra toppen af en 220 meter høj skorsten på et britisk kulkraftværk en gråvejrsdag i oktober er én måde at tage ansvar for fremtiden', siger Emily Hall. Mod alle odds førte aktionen til at selskabet E.ON nu overvejer at droppe bygningen af to nye kulkraftværker
Emily Hall er en af de såkaldte Kingsnorth Six, seks Greenpeace-aktivister som sammen med over 30 kolleger på jorden i 2007 gennemførte den spektakulære protest mod det tyske elselskab E.ON's planer om at opføre to nye kulkraftværker ved siden af de to eksisterende anlæg på Kingsnorth-værket i Kent i det sydlige England.


 Der var 220 meter ned. På jorden ventede britisk politi, klar til at skride til arrestation. Over hendes hoved cirklede politiets helikopter.
»At kravle ud over kanten af skorstenen i begyndende regnvejr var en meget ubehagelig oplevelse. Jeg svingede mellem dyb skræk for, at det skulle gå galt, og en slags  eufori over at gøre noget, som jeg synes var rigtig vigtigt,« fortæller Emily Hall.
Det var i oktober 2007, at den unge kvinde lod sig fire ned i to tynde reb fra toppen af kulkraftværket Kingsnorth's enorme skorsten. Hun og hendes aktivistpartner, Kevin Drake, skulle male budskabet 'Gordon Bin it' - (Gordon Brown, skrot det - med fem-seks meter høje bogstaver ned ad skorstenen.
Hængende i deres reb malede de i to timer. Da 'Gordon' var på plads, var det ved at blive for mørkt, og samtidig indløb et domstolsforbud mod aktivisternes ophold på skorstenen, så Emily og Kevin pakkede sammen, klatrede tilbage til skorstenens top og begyndte den timelange nedstigning gennem skorstenens indre. Nok manglede de den sidste del af sloganet, men til gengæld var deres aktion blevet fulgt live på britisk tv - med direkte interviews pr. mobiltelefon - af millioner af seere.
Emily Hall er en af de såkaldte  Kingsnorth Six , seks Greenpeace-aktivister som sammen med over 30 kolleger på jorden gennemførte den spektakulære protest mod det tyske elselskab E.ON's planer om at opføre to nye kulkraftværker ved siden af de to eksisterende anlæg på Kingsnorth-værket i Kent i det sydlige England. Aktionen og den efterfølgende retssag har i Storbritannien afstedkommet et gennembrud for en ny klimaaktivisme, og Emily og hendes kolleger er blevet særligt eksponerede repræsentanter for den ny generation af klima-engagerede unge, som - i og uden for Storbritannien - er begyndt at sætte dagsorden, organisere sig og bruge tid og kræfter på at sikre en verden, der er til at leve i for de  børn og børnebørn, de ønsker at få.
Information har talt med Emily Hall om hendes eget engagement og om den unge Generation Grøn, som med klimakampen forsøger at indkredse et samlende, fremtidsrettet forandringsprojekt på tværs af landegrænser.
Startede med genbrug
»Jeg er vokset op i New Zealand, hvor jeg allerede som barn var optaget af, hvad der skete med naturen og miljøet. Luftforureningen, hvalfangsten og andre ting - det frustrerede mig, at folk ikke forholdt sig til det,« fortæller Emily, der i dag bor i Storbritannien og arbejder fuldtids for Greenpeace.
»Da jeg var 18, startede jeg mit eget genanvendelsesprojekt i Wellingport Airport. Først bragte jeg tingene til genbrug hjem i min egen lejlighed, men siden fik jeg overtalt lufthavnens chef til at starte et officielt genanvendelsesprogram.«
Senere arbejdede Emily Hall som frivillig i en nationalpark i Thailand, var en tid sekretær for et grønt medlem af New Zealands parlament og begyndte  at læse ved New Zealands polytekniske læreanstalt, hvor hun var med til at søsætte en bæredygtighedsstrategi.
For fem år siden flyttede hun til England og meldte  sig som aktivist hos Greenpeace.
»Jeg arbejdede med klimaspørgsmål, samtidig med at jeg deltog i træning til ikke-voldelige aktioner. Da jeg blev spurgt, om jeg ville være del af det hold, der skulle lave en aktion mod det planlagte kulkraftværk ved Kingsnorth, sagde jeg ja med det samme. Jeg var simpelthen så vred over E.ON's annoncering af at ville bygge et kulfyret værk - det første i England i 30 år - på et tidspunkt, hvor alle er bekymrede over klimaændringerne og taler for at skifte til vedvarende energi,« fortæller Emily.
»Men det tog mig en nat at tænke igennem, om jeg også turde være del af holdet, der skulle op i skorstenen. Det var skræmmende, men det gav mig mulighed for at bruge det, jeg kunne, til at formidle et vigtigt budskab på en effektiv måde.«
Aktionen startede tidligt om morgenen den 8. oktober 2007, og det tog Emily og hendes kolleger ni timer at kravle de 220 meter op gennem den store, varme og kulstøvfyldte skorsten, der hvert døgn udsender 20.000 ton CO2 . Hver af aktivisterne havde en rygsæk på 50 kilo med tovværk, maling, mad, kameraer, lamper m.m., som måtte hales hele vejen op gennem skorstenen og bagefter sænkes ned igen.
Planetær nødværge
»Det var ubeskrivelig hårdt, og jeg havde fysisk ondt overalt og var sort af kulstøv, da aktionen var overstået. Men jeg var også stolt over at være med til at få budskabet ud,« siger Emily Hall.
Efter aktionen blev de seks aktivister tiltalt for at have anrettet skader på E.ON's ejendom for en værdi af 30.000 pund - omkring 230.000 kr. - en sum så stor, at sagen skulle føres for en jury. Og retssagen i september 2008 blev mindst lige så spektakulær og medieomtalt som selve skorstens-aktionen. Bl.a. NASA's klimachef James Hansen kom til Maidstone Crown Court for at vidne til fordel for Greenpeace-aktivisterne.
Efter et fald i kulforbruget frem til år 2000 er Storbritannien nu i gang med at skrue op for det klimabelastende brændsel, sagde James Hansen i retssalen.
»Dette er opskriften på en planetær katastrofe. Kan der være noget håb om at overtale Kina og Indien til at bevæge sig bort fra kul, hvis kulforbruget vokser i Vest,« spurgte NASA-forskeren.
Aktivisternes forsvarer argumenterede med, at de seks aktivister via nedlukningen af Kingsnorth-værket i ét døgn hver havde sparet atmosfæren for 3.300 ton CO2  og hermed afværget en klimaskade væsentlig større end den materielle skade, de forårsagede på elselskabets skorsten.
Til manges overraskelse fulgte juryen dette ræsonnement om nødværge på planetens vegne og frikendte aktivisterne. Civil ulydighed af denne karakter og med dette formål er altså i dag inden for lovens rammer i Storbritannien.
»Da dommen var afsagt, gik det op for mig, hvor fuldstændig mentalt udmattet jeg var,« siger Emily.
Men trætheden blev fortrængt, da nyhederne samme aften meddelte, at den britiske regering havde udskudt sin stillingtagen til E.ON's ansøgning om det ny kulkraftværk. Status er i dag, at den britiske regering har forlangt den endnu eksperimentelle og dyre CCS-teknologi til CO2 -indfangning installeret på alle kommende kulkraftværker. Tidligst om et år afgør regeringen, hvilke påtænkte værker der kan få statsstøtte til et CCS-demonstrationsanlæg, og ifølge The Guardian overvejer E.ON nu helt at droppe Kingsnorth-anlægget som følge af den vedvarende usikkerhed om projektet.
Den ny aktivisme
»Kingsnorth-aktionen og den efterfølgende udvikling er med til at forklare, at mange mennesker i Storbritannien har været meget aktive i klimakampen det seneste halvandet år, herunder gennemført andre aktioner mod kulkraftværket. Især mange unge har virkelig forstået, at vi ikke kan blive ved at brænde kul af,« fortæller Emily Hall.
Sidste sommer deltog f.eks. tusinder i en klimalejr ved Kingsnorth-værket, og denne sommer stimler britiske klima-aktivister sammen i lejre i både England, Skotland og Wales. Kampen mod udvidelsen af Heathrow-lufthavnen ved London og dermed mod væksten i den klimabelastende flytrafik er blevet den anden samlende og symbolladede mobiliseringssag for de nye aktivister
»Når man står midt i det, kan det være svært at overskue, om dette er et nyt generationsprojekt. Det, der er tydeligt for folk i dag i forhold til i 1970'ernes miljøbevægelse, er, hvor meget det haster. Folk er begyndt at forstå, at vi står med risikoen for en egentlig katastrofe, og derfor kan jeg godt forestille mig, at vi står foran en endnu stærkere mobilisering, en grøn generation. Men jeg ved det ikke,« siger Emily.
Den britiske miljøkommentator og -forfatter George Monbiot har kaldt Heathrow- og Kingsnorth-protesterne - begge dele har han deltaget i - starten på en ny bevægelse. Men han har også betonet  den rene aktionismes begrænsninger.
Bevægelserne baseret på uformelle, direkte aktioner »har vist sig gode til at øge den offentlige opmærksomhed, men mindre gode til at opbygge langtidsholdbare, mangesidede kampagner. Vi har brug for en permanent mobilisering, og måske er den netop ved at tage fart,« skrev Monbiot i The Guardian tidligere i år.
»Gennem det seneste år har jeg arbejdet med grupper af klima-aktivister, som har ændret mit syn på, hvad der kan lade sig gøre. De fleste af dem er under 30, og de tilfører sagen et klarsyn og en pragmatisme, som jeg aldrig før har mødt i bevægelser baseret på direkte aktioner. De er klar til at løbe ekstraordinære risici i forsøget på at forsvare biosfæren mod selskaber, regeringer og sociale tendenser, der truer med at gøre den ubeboelig. Og de gør det af en eneste grund: Fordi de holder af verden og frygter for dens fremtid,« påpeger George Monbiot.
Han advarer samtidig de unge mod at misbruge klimakampen til at dyrke ren identitetspolitik, dvs. udnytte den som redskab til blot at definere sig selv som systemets modsætning:
»Det 'mulighedernes vindue', inden for hvilket vi kan afværge en opvarmning på to grader, lukker sig hastigt. Vi er nødt til at bruge samtlige de ressourcer, der kan inddrages, og de må også omfatte regeringer og virksomheder.«
Emily Hall er på linje
»Klimatopmødet i København og processen frem mod det er fantastisk spændende og lidt skræmmende. Der er i dag en fornemmelse af overhængende fare, som ikke har været til stede i miljødebatten før. Samtidig har den økonomiske krise bekræftet, at der er brug for at skabe fundamentale ændringer mod en økonomi, der er bæredygtig. Krisen er på en måde en chance, vi har fået, og derfor er det så utrolig vigtigt, at folk mobiliserer over hele verden. Jeg håber, at dette er tiden, hvor tingene begynder at vende.«
Hendes egen kraft til at handle stammer fra oplevelsen af, at det nytter - bekræftet af begivenhederne efter Kingsnorth-aktionen - og  af bevidstheden om, at løsningerne faktisk findes derude.
»I dag er budskabet ikke blot, at vi skal holde op med det ene og ikke må det andet. Vi har i dag de vedvarende energiteknologier som en mulighed, og derfor er min personlige drivkraft kombinationen af viden om løsningernes eksistens og vreden over, at vi ikke satser helhjertet på dem. Jeg forstår ikke, at man bliver ved at gøre de forkerte ting, når alle de gode muligheder står der og venter på at blive realiseret,« siger Emily Hall.


