EU's biler kører stadig på mad
EU-Parlamentets miljøudvalg anbefaler fast overgrænse for biobrændstof produceret på fødevareafgrøder. Grænsen er for skrap, siger Novozymes og biobrændstofindustrien. Grænsen er for slap, siger miljøorganisationer. Lobbyisme og slagsmål fortsætter indtil afstemning i parlamentets plenum til september
I Mozambique vander bønder planten ’jatropha’, der får nødder, man kan presse olie af. Olien kan bruges til biobrændsel.


 
	5,5 procent. Så stor en andel af energien til EU’s transportsektor kan i 2020 bestå af fødevarer, der proppes i benzintanken. Eller i fagjargonen: 5,5 procent 1. generations biobrændstoffer i form af bioethanol eller -diesel.

	Det er holdningen i Europa-Parlamentets miljøudvalg, som i går stemte om et forslag fra EU-Kommissionen om nye regler for biobrændstofferne. Kommissionens forslag, præsenteret tilbage i oktober 2012 af klimakommissær Connie Hedegaard, sigter efter at prioritere biobrændstoffer, der giver reelle CO2-reduktioner i forhold til traditionel benzin og diesel og samtidig »ikke konkurrerer med fødevarer«, som Hedegaard formulerede det.

	Bekymringen er, at biobrændstoffer produceret af fødevareafgrøder ikke altid gavner klimaet – i nogle tilfælde tværtimod – og samtidig kan føre til skovrydning eller presse de globale fødevarepriser op på bekostning af fattige befolkningsgruppers mulighed for at skaffe sig føden.

	EU-Kommissionen har foreslået fem procent som overgrænse for 1. generations brændstofferne, den danske regerings holdning er maksimum fire procent, mens en bred koalition af over 100 internationale miljø- og udviklingsorganisationer har appelleret til politikerne om »snarest at bremse og vende den markante vækst i transportsektoren af landbaserede biobrændstoffer«, det vil sige motorbrændstof baseret på fødevare- eller energiafgrøder.

	I stedet ønsker ngo’erne øget fokus på bedre offentlig transport, på elbiler samt på 2. generations biobrændstoffer, det vil sige ethanol eller diesel fremstillet af affaldsprodukter.

	De 5,5 procent, som miljøudvalget nu foreslår som grænse, indebærer, at den fødevarebaserede biobrændstof-industri kan ekspandere en tid endnu – omkring 4,5 procent af EU-transportsektorens energi udgøres i dag af biobrændstof.

	’Mere plads til 1. generation’

	Forud for gårsdagens afstemning i miljøudvalget havde parlamentets industri- og energiudvalg anbefalet en endnu højere grænse for 1. generations brændstofferne, nemlig 6,5 procent.

	»Det var det kompromis, vi kunne opnå i industriudvalget. Nogle ville have haft 7-7,5 procent, og de konservative ville slet ikke have nogen øvre grænse. Men jeg er glad for, at miljøudvalget nu anbefaler 5,5 procent,« siger det socialdemokratiske medlem af parlamentets industriudvalg, Britta Thomsen.

	Hun håber, at det samlede Europa-Parlament vil følge miljøudvalgets indstilling, når forslaget ender i plenarsalen til september.

	Indtil da vil den hidsige lobbyisme fortsætte. Repræsentanter for biobrændstofindustrien har tidligere beskyldt EU-Kommissionen for at ville slå branchen ihjel med sine begrænsninger på 1. generation, og efter miljøudvalgets møde kalder direktør Kåre Riis Nielsen, Novozymes, udvalgets afgørelse for en »kompleks og ineffektiv pakke«.

	»At begrænse andelen af konventionelle biobrændstoffer (1. generation, red.) til 5,5 procent hindrer industriens fortsatte vækst og ignorerer det stærke bidrag, konventionel ethanol yder til at gøre transportsektoren mindre CO2-belastende,« mener direktøren fra den danske virksomhed, der er internationalt førende i udviklingen af enzymteknologi til 2. generation, men ser de fødevarebaserede biobrændstoffer som en nødvendig mellemstation på vejen mod de affaldsbaserede brændstoffer.

	Kåre Riis Nielsen anbefaler derfor Europa-Parlamentets medlemmer at følge industriudvalgets linje ved afstemningen til september.

	ILUC

	Novozymes-direktøren kritiserer også miljøudvalgets anbefaling af at gøre de såkaldte ILUC-faktorer bindende. ILUC betyder Indirect Land Use Change, og ILUC-faktorerne skal tage højde for, at dyrkning af biobrændstofafgrøder kan føre til for eksempel rydning af skov for at skaffe ny landbrugsjord og dermed indebære betydelige ekstra CO2-udledninger. En given produktion med en høj ILUC-faktor gør det sværere for nye anlæg at leve op til EU-kravet for godkendelse om at sikre mindst 60 procent reduktion i CO2-udledningen, sammenlignet med fossile brændstoffer.

	Mens industriudvalget har fulgt industriens ønsker og anbefalet at lade ILUC-faktorerne være vejledende, vil miljøudvalget have dem gjort bindende. Det glæder såvel Britta Thomsen som flere af de grønne organisationer.

	»Parlamentsmedlemmerne har gjort sig store anstrengelser for at skabe beskyttelse mod biobrændstoffernes miljøpåvirkning,« siger Sebastien Risso, direktør for biobrændstof- og skovpolitik i Greenpeace, om de bindende ILUC-faktorer.

	»Men de har forsømt lejligheden til at mindske brugen af biobrændstoffer, der konkurrerer med fødevarer,« tilføjer han med henvisning til de 5,5 procent.

