Meget har ændret sig siden 80'erne – bare ikke vreden
Efter to dages voldelige optøjer og 160 anholdelser forsøger borgerne i Tottenham, London at finde svar på, hvordan 1980'ernes raceoptøjer så let kunne genoptændes på trods af en ihærdig indsats fra lokale og politi
En tæppeforretning udbrændte fuldstændig i London-bydelen Tottenham i forbindelse med weekendens optøjer, som blev udløst, da politiet torsdag skød og dræbte en 29-årig mand.


 LONDON - 26 års genopbygning af både fysisk infrastruktur og tillid mellem lokalsamfund og politi i et af Londons fattigste områder ligger efter to nætters voldelig hærgen i ruiner.
I løbet af lørdag og søndag nat blev ikke færre end 160 personer anholdt efter de voldsomste sammenstød mellem demonstranter og politi i Nordlondon-området Tottenham siden 1985, hvor en kvindes død i politiets varetægt i boligområdet Broadwater Farm førte til drab på en politimand og voldsomme sammenstød. Lige som dengang blev de seneste optøjer antændt af et dødsfald, da politiet torsdag aften skuddræbte den 29-årige Mark Duggan.
Men meget er sket siden 1985, hvor politiet i adskillige rapporter blev beskyldt for »institutionaliseret racisme«, og hvor forholdet mellem politi og bydelens sorte befolkning var på et absolut lavpunkt, siger beboere, politikkere og iagttagere i området.
Journalist Andrew Gilligan beskriver i The Telegraph, hvordan Tottenham-området har ændret sig til det bedre siden 1985:
»Dengang skammede politiet sig ikke over sin rutinemæssige racisme. Nu kan en enkel racistisk bemærkning betyde afslutningen på en betjents karriere. Dengang havde politiet 180 etniske minoritetsbetjente. Nu har de omkring 3.000. Forholdet mellem sorte og politiet er blevet bedre, og forholdene i mange dele af Tottenham er blevet dramatisk forbedret. I det tredje kvartal af 1985 var der i Broadwater Farm alene 875 indbrud. I samme kvartal i 2010 var der kun lidt flere end 30 i hele området og færre end 10 på selve boligområdet. Tottenhams arbejdsløshed er omkring halvdelen af, hvad den var i 1985«, skriver han.
Lokaljournalisten Elizabeth Pears nikker genkendende til det store arbejde, der over de seneste 26 år er blevet lagt i en forbedring af forholdene i bydelen.
»Som en, der begyndte sin journalistiske karriere i disse gader, kender jeg hundredvis af mennesker og organisationer, som har dedikeret deres liv til at forbedre lokalsamfundet for ingen anden løn end at se det løftet. Jeg ved, at politiet også har arbejdet på at genopbygge et forhold til unge mennesker (...). Alt dette er blevet ødelagt på et øjeblik«, skriver Pears i The Voice, der kalder sig selv for landets »bedst sælgende sorte avis«.
Krisen kradser
På trods af forbedringerne og indsatsen er Tottenham-området imidlertid fortsat et af Londons fattigste. Det er hjem for et stort antal etniske minoriteter og inkluderer områder med Londons højeste ungdomsarbejdsløshed. Her har den økonomiske krise ramt særlig hårdt. Der er i øjeblikket flere end 50 personer om hvert jobtilbud, og 10 procent flere modtager arbejdsløshedsunderstøttelse i år sammenlignet med sidste år. Ligeledes peger lokale iagttagere på, at forholdet mellem politi og unge fortsat ikke er godt. Især på grund af politiets brug af retten til at stoppe og undersøge folk vilkårligt.
»Som ordsproget går, dem, som ikke husker fortiden, er dømt til at gentage den. Lige gyldigt hvor mange skridt politiet mener, det har taget for at genopbygge forholdet til lokalsamfundet, så bliver politibiler stadigvæk buhet af, når de kører gennem 'Farmen'. En modvilje over for politiet er indstøbt i nogle af Tottenhams sub-kulturer,« mener Elizabeth Pears.
Den lokale blogger og skolelærer Bansi Kara er enig i, at weekendens unge ballademagere ikke selv husker 1985-optøjerne, men at deres dårlige forhold til politiet er blevet videregivet fra forældre og omgivelser.
»Generationer af mennesker, som af en eller anden grund ikke har været i stand til at se den reelle udvikling, dette område har gennemgået, har påduttet deres bitterhed og deres mangel på uddannelse og deres mangel på villighed til at engagere sig i det system, vi alle lever under, og har skabt en generation af unge mennesker, som ikke stoler på politiet«, skriver hun i bloggen 'New Stateswoman' og fortæller, hvordan hun var chokeret over sine 12-årige elevers opfattelse af politiet i forbindelse med et forsoningsprojekt.
»Disse elever ved ingenting om Broadwater Farm (...). Nævn 'institutionaliseret racisme' og deres blik bliver fjernt. Men uanset dette, så er kulturen af mistillid og mistænkelighed til politiet endemisk. Og den vil ikke forsvinde«, fortsætter hun.
Twitter-oprør
Trods det uomtvistelige racemæssige aspekt i de seneste optøjer, peger mange af både de lokale og udenforstående iagttagere på, at oprøret synes at være blevet organiseret via Twitter og Facebook og ikke på samme måde som i 1985 bestod af forurettede lokale, men snarere af organiserede kriminelle.
»1985-optøjerne var raceoptøjer: unge sorte, der kæmpede mod politiet. Denne weekends vold var ikke raceoptøjer, det var et angreb på hele Tottenham-samfundet organiseret på Twitter. Det er årsagen til, at så mange af de arresterede ikke var fra Tottenham,« siger Labour-parlamentarikeren David Lammy, der selv bor med sin familie i området, til The Times.
Hans partifælle Diane Abbott mener, at det er den økonomiske krise, regeringens nedskæringer og den høje ungdomsarbejdsløshed, der har fået frustrationerne til at flyde over.
»Haringey Byråd har mistet 41 mio. pund fra dets budget og har skåret sine ungdomstilbud med 75 procent. Fjernelsen af uddannelsesstøtten har ramt Haringey hårdt, og tusinder af unge mennesker under uddannelse var afhængige af det (...) med disse og andre nedskæringer i job og tilbud er det svært at se, hvordan områder som Tottenham vil blive mindre brandbare i fremtiden«, skriver hun i The Independent.
Elizabeth Pears er enig:
»Unge mennesker i Tottenham var vrede i 1985, og de er stadigvæk vrede. Det er det, der skal adresseres. Myndighederne må genetablere et forhold til disse unge mennesker. I stedet har de (unge) mistet ungdomscentrene; deres ungdomsvejledere; og de kan ikke finde arbejde. Indtil det sker, vil Tottenham forblive fanget i en fattigdomsspiral, hvor historien - af den værste type - vil fortsætte med at gentage sig selv«, skriver hun.

