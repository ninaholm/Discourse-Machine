Ruslands oprustning kan bringe økonomien i knæ
Russisk økonomi er ovre det værste, siger Putin. Bunden er langtfra nået, siger eksperter. Og krisen skærpes af offensiven i Syrien
Rusland har de seneste år øget sit militærbudget markant, og samtidig truer landets engagementer i først Ukraine (billedet) og nu Syrien med at forværre den økonomiske krise. Arkiv


 Har et land i dyb økonomisk krise på grund af olieprisens store dyk, internationale sanktioner og omfattende korruption råd til at føre krig i Syrien? Ja, øjensynligt, når landet hedder Rusland og præsidenten Vladimir Putin.
Ifølge Putin er russisk økonomi nu »ovre det værste«.
»Jeg er enig med de eksperter, der mener, at vores økonomi har nået bunden, og at den er ved at tilpasse sig de ændrede betingelser,« sagde Putin på et årligt forum for internationale investorer i Moskva i sidste uge. »Selv om mange sektorer af vores økonomi stadig oplever tilbagegang, går det fremad for andre,« sagde Putin og pegede især på landbruget, der har haft fordele af forbuddet imod import af visse europæiske fødevarer.
Oleg Deripaska, milliardæren, der leder Ruslands Rusal, verdens største aluminiumproducent, mener derimod, at Rusland endnu ikke har set det værste. »Vi har ikke nået bunden endnu ... og jeg tror ikke, vi vil få den at se de næste ni måneder,« sagde Deripaska til den amerikanske tv-station CNBC i onsdags.
Flere internationale kreditvurderingsinstitutter har slået alarm, herunder Standard & Poor, der fremhæver, at det forværrer situationen, at Ruslands regering har afsat yderligere 40 milliarder dollar til at redde banker. Bureauet anslår lige som Verdensbanken, at Ruslands budgetunderskud i år bliver omkring 4,4 procent af BNP. Rige økonomier kan klare den slags underskud, men ikke Rusland, mener økonomen Lubomir Mitov, der siger til The Telegraph: »I slutningen af næste år vil der ikke være flere penge tilbage i oliereservefonden.«
Tidligere finansminister Aleksej Kudrin siger, at Kreml på grund af de internationale sanktioner ikke har mulighed for at låne sig ud af tilbageslaget på grund af olieprisens fald. Han beskriver regeringens seneste forsøg på at presse flere penge ud af energiselskaberne som »bunden af blindgyden«.
Kudrin trådte tilbage som finansminister i 2011 i protest mod den militære oprustning, som han frygtede ville føre til finansielt sammenbrud.
Kudrin kan få ret
Den russiske oprustning er siden taget yderligere til, og militærudgifterne nærmer sig fem procent af BNP. Med det russiske militære eventyr i Syrien kan Kudrin ende med at få ret.
Omfanget af Ruslands militærudgifter er behæftet med stor usikkerhed, da en del sikkerhedsudgifter behandles som statshemmeligheder, men blandt de pålidelige skøn er det svenske fredsforskningsinstitut SIPRI’s.
SIPRI har påvist, at Ruslands militærbudget sidste år steg med over otte procent til 84 milliarder dollar, og at det stiger med yderligere 15 procent i år. Det afspejler forrygende ambitioner for en økonomi i recession.
Våbenhvilen i Ukraine holder bedre end nogensinde tidligere, så det er en besparelse for Rusland, men Syrien æder kraftigt af budgettet, for krydsermissiler er ikke billige.
Læs også: NATO og Ruslands optrapning truer freden i Europa
Når Putin taler om, at økonomien tilpasser sig de »ændrede betingelser«, mener han formentlig en radikal plan for »russisk selvforsyning«. Inden for de næste fem år skal 20 nøglesektorer begrænse importen, fra sværindustri til bil-, kemi- og medicinalindustri samt fødevaresektoren. Nogle af dem skal reducere importen med over 50 procent. Statslige kontrakter skal desuden gives til virksomheder, der producerer i Rusland, uagtet om de kan konkurrere på kvalitet.
Vladislav Inosemtsev ved Center for Postindustrielle Studier i Moskva skriver i erhvervsavisen Kommersant, at det kan ende med russisk tilbagetrækning fra det globale handelssystem: »Det vil føre os til en sovjetlignende økonomi, der er afkoblet fra verden, og som kompenserer for faldet i levestandarden med altopslugende propaganda.«
Hvis det overhovedet er muligt for Rusland at genopfinde sig selv som industriel tiger, vil det ifølge Inosemtsevs center tage al for lang tid til at undgå økonomisk sammenbrud.
Fordele, der blev væk
Rublens svækkelse ville teoretisk gøre russiske produkter uden for energisektoren mere konkurrencedygtige. Men det modsatte er sket, da eksporten af andre produkter end energi er faldet med hele 25 procent i årets tredje kvartal. Kapitalflugt og hjerneflugt betyder, at selv om enkelte sektorer viser vækst, falder investeringerne.
Og hvis det værste er overstået, som Putin hævder, har almindelige russere ikke haft grund til at bemærke det. Reallønnen faldt ifølge Verdensbanken i årets første halvdel med 8,5 procent. Faldet fortsætter, så fattigdommen øges dramatisk, mens forbruget falder.
Tidsskriftet Politico bragte for nylig interviews med 14 russiske specialister om Putins mål med engagementet i Syrien. 13 af dem pegede på Putins indenrigspolitiske problemer som endnu vigtigere end mulige diplomatiske gevinster. Engagementet i Syrien er en fin mulighed for Putin til at aflede russernes opmærksomhed fra de økonomiske problemer og russiske tilbageslag i Ukraine. Samtidig er Syrien en vej til at præsentere Rusland som en stormagt, som alle andre må tage hensyn til.
Men Putin har ikke fået det ønskede ud af det i den hjemlige opinion, hvor engagementet i Syrien ifølge det uafhængige opinionsinstitut Levada møder modstand fra 69 procent af russerne, mens kun 14 procent støtter offensiven i Syrien fuldt ud.
Militærbudgettet stort nok
Set alene ud fra militærbudgettet, der har oplevet store stigninger det seneste årti, ser Rusland ud til at have råd til Syrien. Landets luftforsvar er kraftigt styrket med højtuddannede piloter, og engagementet i Syrien er endnu begrænset.
Men eventyret i Syrien svækker Ruslands økonomi yderligere, og Radio Moskvas Ekko sammenligner situationen med Sovjetunionens sidste år, hvor det var klart, at økonomien ikke kunne bære »de overdrevne militærudgifter«, men Kreml alligevel afviste at skære i de udgifter, hvorefter den økonomiske katastrofe ramte.
Steven Pifer, tidligere amerikansk ambassadør i Ukraine og leder af våbenkontrolstudier ved Brookings Institute, siger om Ruslands evne til at kæmpe i Syrien til nyhedsbureauet Russia Direct: »Hidtil har operationen været ret begrænset. Vi taler om 30 til 35 kampfly. Det skal Ruslands militær nok kunne bære.«
Selv om Kreml og Putin gør meget ud af at understrege, at der ikke bliver tale om at sætte russiske landstyrker ind, så kan Rusland ifølge Pifer risikere at blive trukket med, da Putin »ikke er typen«, der trækker sig ud, uden at missionen kan kaldes en succes. »Og overraskelser forekommer. Hvis jeg ser tilbage til USA’s erfaringer i Vietnam – rådgivere og luftangreb, ikke sandt? Fem år senere havde vi 400.000 landtropper på jorden.«
Mens Vietnam blev en evig afskrækkelse for amerikanerne, er Afghanistan det for russerne: »De fleste russere siger nok: Vi vil ikke involveres i et nyt Afghanistan.«
Steven Pifer peger også på en særlig fordel for Putins Kreml: At det hidtil har kunnet skære i sociale ydelser samt sundheds- og uddannelsessektoren uden folkelige reaktioner, der tvinger Kreml til at skære i militærudgifterne i stedet.
Konstantin Sonin, professor ved Higher School of Economics i Moskva, siger på en pressekonference, at kun hvis olieprisen stiger 50 til 100 procent, som det skete i anden halvdel af 2009, kan Moskva undgå recession i de nærmeste år.
»Men regeringen må gennemføre radikale økonomiske reformer, hvis den vil fremme økonomisk vækst og velstand ikke bare for våbenindustrien og sikre en udvikling, som ikke kun er afhængig af olieprisen.«
Den opgave synes lagt på hylden, og regeringen taler heller ikke længere om at bekæmpe korruption. Det vil der ifølge Sonin først blive gjort noget ved efter et magtskifte i Rusland. Men noget kan gøres nu for at lette krisens byrder for befolkningen, mener Konstantin Sonin:
»At fjerne restriktionerne imod fødevareimport og begynde at normalisere relationerne til handelspartnere.«
Steven Pifer siger: »Forudsigelser siger, at olieprisen vil være på 40 til 60 dollar i det mindste til slutningen af 2016. Det er bestemt ikke gode nyheder for Moskva.«

