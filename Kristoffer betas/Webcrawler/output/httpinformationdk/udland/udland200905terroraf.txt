Terror afværget i New York
Amerikansk politi har afværget et terrorangreb i New York. Fire mænd er anholdt
New Yorks borgmester Michael Bloomberg (t.h) og politichefen (i midten) kunne i går berette om de fire anholdte.


 New Yorks borgmester og politichef forsøgte i går at berolige troende jøder, dagen efter at de amerikanske myndigheder sagde, at de havde afværget en plan om at sprænge to synagoger i luften og skyde amerikanske kampfly ned.
I alt fire mænd blev anholdt onsdag og skulle i går stilles for en forbundsdomstol i White Plains, New York, mistænkt for at have planlagt angrebene.
Ifølge anklagemyndigheden blev de fire mænd, der er bosat i New York, anholdt onsdag og sigtet for at have planlagt at detonere sprængstoffer nær to synagoger i New York.
De fire mænd, der alle er født i USA, havde ifølge anklagemyndigheden også "planlagt at nedskyde militære fly ved den militære luftbase Stewart Airport med jord til luft-Stingerraketter".
Da politichef Raymond W. Kelly og New Yorks borgmester, Michael Bloomberg, i går besøgte en af de synagoger, der skulle have været mål for terrorangrebet, forsøgte de at berolige de forsamlede jøder efter denne seneste trussel mod New York efter terrorangrebet den 11. september 2001.
Infiltreret af FBI
Det amerikanske forbundspoliti, FBI, og New Yorks politi anholdt de fire mænd, der alle er muslimer, onsdag aften. De fire mænd havde inden da placeret det, der menes at være sprængstoffer, i to biler, som var parkeret uden for to synagoger. Mændene havde ifølge politiet planer om at fortsætte til en amerikansk militærbase med en jord til luft-Stingerraket.
Sprængstofferne var imidlertid inaktive, og Stingerraketten var deaktiveret, da gruppen var blevet infiltreret af en meddeler for FBI, der havde forsynet de fire mænd med våben, som ikke duede.
"De har erklæret, at de ønskede at begå jihad," sagde Raymond W. Kelly med henvisning til det begreb, der betyder hellig krig.
"De var bekymrede over det, der sker i Afghanistan og Pakistan, og over, at muslimer bliver dræbt. De sagde, at hvis jøder blev dræbt ved et angreb, ville det være i orden," sagde Raymond W. Kelly.
De fire mistænkte skulle stilles for en dommer netop som USA's præsident, Barack Obama, holdt en sikkerhedspolitisk tale til nationen om terror.
Raymond W. Kelly sagde desuden, at alle fire er tidligere straffet og ikke synes at være medlemmer af terrornetværket al-Qaeda.
De anholdte bor alle i Newburgh, omkring 60 kilometer nord for New York City, og har været i politiets søgelys i over et år.
Bliver de fire mænd fundet skyldige, står de til en minimumstraf på 25 år og en maksimumstraf på fængsel på livstid.
Tre af mændene har arabisk oprindelse, og en af dem har rødder i Haiti. 


