Ung rumænsk protestbølge
En brandkatastrofe har tvunget en korrupt regeringsleder fra magten i Rumænien, hvor der kræves dybtgående reformer 


 Det var en brandkatastrofe med 32 dødsofre på et diskotek i den rumænske hovedstad Bukarest, der i sidste ende væltede den rumænske regeringsleder Victor Ponta. Det skete efter at 60.000 primært unge demonstranter tidligere på ugen gik på gaden i vrede over, at dødsbranden var en konsekvens af den omfattende korruption, som landet er hærget af. Ellers ville et indendørs fyrværkerishow på Club Kolektiv i Bukarest ikke være blevet tilladt. Victor Ponta håber, at hans afgang forhindrer uroligheder og »at han nu lever op til rumænernes forventninger«.
Den 43-årige, socialdemokratiske Victor Ponta overraskede ved selv at gå af og med ham resten af regeringen, efter at han havde ignoreret de fleste af de mange anklager, der har været rejst imod ham. Først stod det klart, at han havde plagieret langt det meste af sin juridiske ph.d., siden kom Ponta under anklage i en massiv korruptionsskandale, der involverede dokumentfalsk og skatteunddragelse, hvilket i juni måned fik ham til at opgive formandsposten i sit parti. Mens en lang række rumænske toppolitikere blev sat fast af den rumænske statsanklager, holdt Ponta stand. Han lykkedes med at opretholde sin immunitet, men i de seneste måneder har han dog tilbragt mere tid på ophold i udlandet end på at regere, skriver tyske Der Spiegel.
Unge på gaden
Det var demonstrationer i Bukarest og resten af landet, der nu har rusket op i især den unge generation under 30 år, der siden Pontas afgang fortsat går på gaden. De råber »Romania, Traizeste te – Rumænien, vågn op«, ved demonstrationerne på universitetspladsen i det centrale Bukarest.
»Vi protesterer mod den korruption, der i løbet af de seneste 25 år har bredt sig i alle partier, og fordi 32 uskyldige mennesker er dræbt på grund af denne korruption. Hele den politiske klasse skal væk og erstattes af en helt ny«, mener den unge historiestuderende Alexandru Nica over for Deutschlandradio.
Også den rumænske præsident, Klaus Iohannis, der længe har været på åben kollisionskurs med Victor Ponta, har udtrykt sin sympati med de demonstrerende og sagt, at regeringen først meget sent trådte tilbage. »Mennesker skulle dø for at det skete, men dette er kun et skridt i en forandring af den rumænske politik.«
Færre regler, bedre kontrol
Præsidenten har udnævnt den partiløse undervisningsminister Sorin Campeanu til ny midlertidig regeringsleder. Det er nu et åbent spørgsmål, om der kan dannes en ny regering, eller om der kommer et nyvalg. Står det til en af de demonstrerende i Bukarest, bør landet få sig en teknokratregering, der kan rydde op i den omfattende korruption.
»Der bør ikke finde valg sted, før der er dannet nye partier, ellers får vi bare de samme folk igen. Vi har nu brug for unge, kloge mennesker, der er eksperter inden for deres felt.«
Ifølge den rumænske statsanklager, Tiberiu Nitu, der ud over fire ministre har været med til at sætte dusinvis af højtstående embedsmænd fast, er korruptionen et af de allerstørste problemer i landet. »Det påvirker både offentlig forvaltning, undervisning, sundhed og politi,« har han sagt til spanske El Pais.
Antikorruptionseksperten Alina Mungiu-Pippidi, der underviser ved Hertie School of Governance i Berlin, foreslår over for Der Spiegel en gennemgribende reform af den rumænske stat, med færre regler over for virksomheder, der også kun skal underlægges én central kontrolinstans. Og så skal selve forvaltningen af staten afpolitiseres.
»Hvis der nu kun ruller et par hoveder, så skaber det slet ingen forandring, for problemerne er langt mere komplicerede.«

