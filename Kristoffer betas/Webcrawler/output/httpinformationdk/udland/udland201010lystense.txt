Lysten til sex er blevet en pligt for mange
Danskernes seksuelle grænser har flyttet sig markant de seneste 20 år. Vi er blevet både mere løsslupne og eksperimenterende end før, men friheden har også en pris. For at være normal, skal man være lysten og avanceret, og dermed bliver friheden til en forpligtelse, mener flere sexologer


 Selv om der ikke findes nogen systematisk kortlægning af danskernes seksuelle vaner, oplever sexologer samme tendens som i USA:
De seksuelle grænser har rykket sig, og flere end nogensinde før eksperimenterer i deres sexliv. Missionærstillingen og almindeligt vaginalt samleje i det hele taget er efterhånden banalt, hvorimod både oral- og analsex er mere udbredt, end det nogensinde har været før, som det hedder i den store amerikanske undersøgelse nævnt ovenfor.
Formand for Sex & Samfund, Christian Graugaard, som er læge og seksualforsker, genkender, hvordan danskernes seksuelle grænser har rykket sig over tid:
»Folk har flere seksualpartnere og er gennemsnitligt mere åbne og eksperimenterende end i tidligere generationer. Der er ganske vist kun forsket sparsomt i danskernes seksuelle vaner, men undersøgelser peger på,
at især kvinder er blevet markant mere seksuelt aktive end deres mormødre,« siger Christian Graugaard.
Offentlig sexmening
Også forfatter og sexolog Maria Marcus genkender tendensen til, at de seksuelle grænser generelt har rykket sig. Men den seksuelle frihed har også haft sin pris, mener hun:
»I kølvandet på friheden, er sex i en vis forstand blevet mere pligtbetonet. Det er en pligt at have lyst, og det forventes af én. Man skal leve op til visse forventninger om at være så og så avanceret og eksperimenterende for at føle sig normal,« siger Maria Marcus, som mener, at det er et produkt af mange års ellers vigtig og nødvendig kamp om seksuel frihed:
»I dag tør man mere, og man taler også mere om det. Sex ikke længere er så tabubelagt, og det er jo en virkelig god ting. Men det sætter også forventningerne i vejret,« siger Maria Marcus. Også Christian Graugaard ser, hvordan sex er blevet mindre tabubelagt igennem tiden, og mener, at det ikke mindst skyldes seksualiseringen af det offentlige rum, som medvirker, at man sætter sin egen seksualitet under lup:
»Seksualiteten har fået en meget mere dominerende placering i by- og medierummet end nogensinde før. Selv hvis man lever et ganske traditionelt liv, er man stadig påvirket af en byge af forskellige input, som kan skabe både nysgerrighed og uro, fordi man derfor er tvunget til konstant at reflektere over sig selv og sine seksuelle normer,« siger Christian Graugaard.
Og det er netop de offentlige seksuelle normer, der gør, at man føler sig forpligtet til at være ligesom de andre, hvis ikke man vil falde igennem, mener Maria Marcus:
»I den offentlige sexmening skal man have prøvet det hele for at passe ind. Der er kommet et pres om, at man skal eksperimentere, og det er den stemning, der dominerer,« siger hun.
Ifølge Jørgen Bech-Jessen, som er klinisk psykolog på Rigshospitalets sexologiske klinik, har vores seksuelle grænser blandt andet rykket sig fordi, at vi mere end nogensinde før lægger afgørende vægt på det seksuelle i parforholdet:
Grænsesøgende
»Tidligere var man sammen, fordi det var en social nødvendighed. Men i dag er seksualiteten en bærende kraft i parforholdet, og jeg oplever en tendens til, at vi forventer enormt meget af det seksuelle. Dermed bliver vi også mere sårbare for, om det seksuelle fungerer. Og det kan være med til at skubbe folk ud i det mere grænsesøgende,« siger Jørgen Bech-Jessen.
Maria Marcus genkender også tendensen til, at normal sex ikke er tilstrækkeligt, hvis man skal leve op til sine egne og sin partners forventninger:
»Man kan se det på missionærstillingen, som jo er blevet yt. Når man taler om missionærstillingen, er det altid på en nedladende måde. Lidt ligesom, hvis man taler om lørdagskyllingen. Men jeg håber personligt, at man vil vende tilbage til den. Fordi den er faktisk rigtig god.«
Læs også: Sex er blevet mere idérigt, men kvinder får færre orgasmer end mænd tror

