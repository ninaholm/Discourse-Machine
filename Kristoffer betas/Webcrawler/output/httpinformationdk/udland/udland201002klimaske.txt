Klimaskeptikernes offensiv er først lige begyndt
Klimavidenskabens ry er blevet ramponeret af en række skandaler, men selv om disse sager er pinlige, anfægter de ikke kendsgerninger og konklusioner om den globale opvarmning


 Det skulle have været en mindre sidebegivenhed under klimatopmødet i København, men udviklede sig hurtigt til et beskidt mundhuggeri, som endte med at hærdebrede sikkerhedsvagter måtte eskortere et af de ophidsede gemytter ud af lokalet. For den garvede klimaforsker Stephen Schneider var dette imidlertid blot endnu et eksempel på klimavidenskabens indre splittelse.
Schneider, der er professor på Stanford University i Californien, var taget til København for at offentliggøre sin seneste bog, Science as a Contact Sport, men hans pressemøde blev snart kapret af en obskur filminstruktør og klimaskeptiker, som vedholdende forlangte at få hans kommentarer til den meget omtalte lækkede e-mailkorrespondance fra University of East Anglias klimaforskningsenhed.
Som titlen på hans bog antyder, er Schneider ikke en mand, der viger tilbage fra konfrontationer. Han redegjorde også både grundigt og ivrigt for, hvorfor han ikke ville forholde sig til løsrevne citater fra stjålne e-mails - især ikke fra en kilde, som er berygtet for at bruge citater uden for deres kontekst.
På Youtube ses det gengivet: Skeptikeren henvender sig som sandhedssøger, hvorimod Schneider skildres som en undvigende demagog, der er nødt til at omgive sig med kropsstærke mænd som værn imod vanskelige spørgsmål.
Konfrontationen er blot en af mange i det nye ubekvemme klima af mistro, som klimaforandringsforskere og miljøforkæmpere nu må se sig nødsaget til at operere i.
Skeptikere tager bolden
Efter mere end 20 års kamp for at nå frem til globalt konsensus om menneskeskabt opvarmning, har det blot taget skeptikerne få uger at få overtaget i den offentlige debat. Og det mest fortvivlende er, at det er fejltagelser og hybris hos nogle af klimavidenskabens mest feterede frontfigurer, der ligger bag hele miseren.
Det begyndte, da kopier af over 1.000 e-mails fra 1996 til 2009 blev stjålet fra en backup-computer på University of East Anglia. Skønt ingen af disse e-mails giver belæg for at anfægte hovedkonklusionerne om klimaforandringer, synes flere af dem at indikere, at klimaforskerne, herunder navnlig klimaenhedens forskningschef, var villige til at konspirere om at slette bestemte informationer snarere end at offentliggøre dem.
I sig selv var dette uvurderlig ammunition til klimaskeptikerne, som da også har blæst det stort op, at nogle af verdens mest prominente klimaforskere har ønsket at hemmeligholde deres data og videnskabelige korrespondance fra gennemsyn af skeptikere. Forskernes uvilje mod at lægge deres arbejde frem ligner et kæmpe selvmål, fordi den antyder en grad af mørklægning eller værre: en underminering af den hæderkronede videnskabelige proces, der kendes som peer review (fagfællebedømmelse, red.)
Schneider, som var blandt de første forskere til at advare om stigende udledninger af menneskeskabte drivhusgasser, fortæller, at de hyppigste spørgsmål, han for tiden møder, alle handler om de stjålne e-mails fra East Anglia, uagtet at disse ikke rokker ved klimaforskningens grundlæggende indsigter.
CO2-niveauet er højere
»Intet i videnskaben har forandret sig på grund af dette. De eneste ændringer er politiske og perceptuelle,« siger han.
Professor Julia Sligo, der er forskningschef ved Storbritanniens Meteorologiske Institut, siger om klimaskeptikernes offensiv:
»Med de seneste ugers furore er det meget let for offentligheden at tabe overblikket over de grundlæggende kendsgerninger: At CO2-niveauerne er 30 procent højere end på noget andet tidspunkt i løbet af de sidste 600.000 år, og at deres stigningstakt er uden fortilfælde. Selvfølgelig er observationer behæftet med usikkerhed, det tager vi højde for og korrigerer for, men det ændrer ikke på hovedbudskabet. Jeg kan kun insistere på, at beviserne på menneskeskabt global opvarmning er overvældende, og den indsigt tror jeg, vi gør klogt i at indskærpe over for alle disse forsøg på at antyde noget andet.«
Uafhængige efterforskere under ledelse af den skotske topembedsmand, sir Muir Russel, gransker for tiden de famøse e-mail for at finde mulige indicier på adfærd, der strider mod god videnskabelig fremgangsmåde og forskningsetik. Hans undersøgelse ventes først at foreligge til foråret.
Men i denne uge frifandt en sideløbende undersøgelse fra Pennsylvania University, en af dette universitets førende forskere, professor Michael Mann, som er involveret i en stor del af e-mailkorrespondancen, for enhver videnskabelig uredelighed.
Samtidig erklærer andre forskere i Storbritannien, dog, at de har svært ved at imødegå de offentlige bekymringer, som e-mailkorrespondancen har vakt, fordi de ikke har overblik over den større sammenhæng, som de enkelte e-mail indgår i.
»Vi er nødt til at have afklaret konteksten for disse e-mail, og det får vi først, når undersøgelsesrapporten foreligger,« siger professor Sligo said.
»Hvad som helst, der er løsrevet fra sin kontekst, kan tage sig belastende ud, så tiden er ikke inde til at kommentere de enkelte e-mail. Vi er nødt til at vide noget mere om den diskussion, der indskriver sig i.«
Overdrev gletscherdød
Men det er ikke kun forskerne fra East Anglia, hvis videnskabelige ry har lidt et knæk. Mere ødelæggende for klimaforskningen er muligvis den seneste indrømmelse fra det i vide kredse højt anerkendte Mellemstatslige Panel for Klimaforandringer (IPCC).
I sidste uge var FN-organet nødt til at erkende, at en konklusion i en af dets rapporter fra 2007 om, at Himalayas gletschere kan være smeltet væk inden 2035, ikke havde bund i videnskabelig viden.
Det viser sig, at forudsigelsen stammede fra en ikke-fagfællebedømt rapport fra Verdensnaturfonden, der igen havde citeret den fra en artikel i et magasin.
Men nu trådte den citerede forsker frem og forklarede, at hans skøn nok var korrekt citeret, men også »spekulativt«. Rajendra Pachauri, formanden for IPCC, hørte om denne fejl sidste år, men afviste dengang, at forudsigelsen kunne være forkert og betegnede tvivl herom som »voodoovidenskab«.
IPCC offentliggjorde omsider en berigtigelse i sidste måned, men Pachauri vægrer sig fortsat imod at undskylde personligt. John Sauven, formand for Greenpeace, udtalte i går sin tvivl om Pachauris dømmekraft.
Vandene blev yderligere forplumret forrige weekend, da det kom frem, at en rapport fra FN-vagthunden om, at den globale opvarmning risikerer at udslette omkring 40 procent af Amazon-regnskoven, byggede på en ren påstand fremført af grønne ngo'er.
Sir John Houghton, som var chefredaktør for de første tre IPCC-rapporter, siger, at klimapanelet er nødt til at lægge sig i selen for at rette op på sit plettede ry.
»Der er stort problem, hvis den offentlige tiltro til IPCC og klimavidenskaben svinder ind. Det er helt afgørende, at forskningen får sine konklusioner frem på en mere effektiv måde,« siger Sir John.
»Jeg synes ikke, at IPCC's klimaforskere har været dygtige nok til at redegøre for deres arbejde. Det er ikke bare offentligheden, men også videnskabsfolk fra andre områder, som nu er begyndt at undre sig over, om der overhovedet er nogen sandhed i de ting, IPCC fremlægger.«
© The Independent og Information Oversat af Niels Ivar Larsen

