Mindst 60 frygtes dræbt af bomber i Indien



 Mindst 60 mennesker frygtes dræbt i den indiske by Jaipur, hvor flere bomber eksploderede på en markedsplads i går. Det siger ministeren for delstaten Rajasthan, Vasundhara Raje, til indisk tv.
Der var tale om fem eller seks koordinerede bombeangreb. Ifølge politiet blev bomberne bragt til sprængning i løbet af få minutter, og der udbrød panik blandt de mange handlende. Omkring 150 andre blev såret alvorligt. Eksplosionerne skete i Jaipurs gamle bydel, Den Lyserøde By, der er kendt for sin handel med tekstiler. Jaipur er en yndet turistby og ligger 260 km syd for New Delhi.ritzau

