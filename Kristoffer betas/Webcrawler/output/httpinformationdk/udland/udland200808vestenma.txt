Vesten må træde i karakter
Rusland kan ikke længere være fredsmægler i konflikten mellem Georgien og udbryderrepublikkerne, siger en russisk forsker, der opfordrer det internationale samfund til at skrue bissen på over for Kreml
Russiske soldater rykker ind i landsbyen Zemo Nikozi i Georgien mandag. Rusland har med krigen opnået at neutralisere Georgiens NATO-ambitioner, men det er en skændsel for Rusland, lyder kritikken.


 "Det er en skændsel for Rusland, det, der er sket i Georgien!" 
Så klart udtrykker den kendte forsker og kommentator Lilija Sjevtsova sig i telefonen fra Moskva. Hun er seniorforsker ved det amerikansk finansierede Carnegie Center i Moskva.
"Det er en skændsel, at Rusland har angrebet og bombet et selvstændigt lille naboland under dække af at ville fungere som fredsmægler," fortsætter Sjevtsova. 
Rusland kan efter hendes mening ikke længere være fredsmægler i konflikten mellem Georgien og udbryderrepublikkerne Sydossetien og Abkhazien, fordi Rusland nu klart og utvetydigt kæmper på den ene parts side. Derfor bør det internationale samfund - FN, EU, Europarådet, OSCE, NATO - kræve, at Rusland opgiver missionen i Georgien og overlader rollen som fredsmægler til internationale styrker. Ifølge Sjevtsova skal Vesten for alvor skrue bissen på og presse ledelsen i Kreml. 
"I fokuserer alt for meget på, at I er afhængige af russisk energi, men Rusland er mindst lige så afhængig af jer. Ruslands penge er i vestlige banker, og Rusland har et stort behov for vestlig ekspertise, teknologi og investeringer, så I kan roligt presse lederne i Kreml meget mere," siger hun.
Saakasjvilis brøler
Lilija Sjevtsova remser fem punkter op som baggrund for de seneste dages dramatiske begivenheder i Georgien:
-Arven fra Sovjetunionen, med tilfældige grænsedragninger, som ikke blev rettet op ved sammenbruddet i 1991.
-Værdisammenstødet i forbindelse med NATO's udvidelser mod øst.
-Ruslands fiasko som stabiliserende faktor og fredsbevarer i Kaukasus og andre steder.
-Sydossetiens og Abkhaziens udvikling til kriminelle 'sultanater', der kun kan eksistere med Ruslands støtte og via kriminalitet.
-Den georgiske præsident, Mikhail Saakasjvilis, katastrofale fejltagelse, da han forsøgte at ændre situationen med magt.
Til det sidste tilføjer Sjevtsova: 
"Nu må I ikke tro, at sydosseterne er engle. Det er de ikke. Godt støttet af Moskva har de i lang tid provokeret georgierne til et militært indgreb med konstante overgreb mod georgiske landsbyer i Sydossetien. Og Saakasjvili var dum nok til at lade sig provokere og troede, at han i ly af OL kunne gennemtvinge en hurtig løsning med magt. Og I må også forstå, at de statskontrollerede medier i Rusland ikke har fortalt sandheden til den russiske befolkning, som derfor er helt på regeringens side."
Forspildte chancer
Til spørgsmålet om, hvad der så kommer ud af det hele, svarer Lilija Sjevtsova, der i øvrigt netop er på vej til Georgien for at studere situationen med egne øjne:
"Der kommer det ud af det, at Georgien har forspildt enhver chance for at få Abkhazien og Sydossetien tilbage igen. Og landets medlemskab af NATO er skudt et godt stykke ud i fremtiden. Rusland har opnået det, lederne i Kreml har ønsket, nemlig at neutralisere Georgiens NATO-ambitioner og at give andre ligesindede tidligere sovjetrepublikker en lærestreg om ikke at lege med Vesten og drille Moskva."
Det værste er imidlertid, at krigen har demonstreret, at det fortsat er Vladimir Putin, der bestemmer i Rusland, og at den betyder et slag imod håbet om et nyt tøbrud i russisk politik: 
"Det er afslutningen på håbet om udviklingen af en ellers potentiel medvedevsk liberalisme. Det her udskyder håbet om et mere demokratisk og liberalt Rusland i mange år, for det er nu klart, at det er den hårde linje, der bestemmer," siger Lilija Sjevtsova.


