FN: Advarsler om folkedrab i Libyen var overdrevne
Danske politikere har som de eneste forsvaret interventionen i Libyen med, at man forhindrede et folkemord. Ingen kender antallet af døde, men at kalde det folkemord er voldsomt overdrevet, siger FN-talsmand. FN sender i dag et undersøgelseshold til Libyen for at afdække krigens omfang


 Først kaldte udenrigsminister Lene Espersen (K) det et truende folkemord, da hun 16. marts skulle forklare, hvorfor Danmark måske måtte gribe ind i Libyen uden om FN. Da Folketinget enstemmigt besluttede at gå i krig 18. marts, brugte Frank Aaen (EL) det samme argument til at retfærdiggøre, at Enhedslisten havde stemt for. Og 29. marts konstaterede statsminister Lars Løkke Rasmussen (V), »at de internationale styrker har modvirket det folkedrab, vi alle frygtede«.
Skødesløs ordbrug
Men de danske toppolitikere står internationalt set alene med den vurdering, at et libysk folkemord var under opsejling. Selv om mange civile er blevet dræbt, kender ingen endnu det reelle antal døde og sårede. Derfor sender FN's Menneskerettighedsråd i dag en undersøgelseskommission til Libyen for at afdække krigens omfang. Sikkert er det dog, at al tale om folkemord er voldsomt overdrevet, siger Rupert Colville, der er talsmand for FN's højkommissær for menneskerettigheder.
»Folkemord er et ord, som mange mennesker bruger alt for skødeløst. Det er et meget alvorligt ord, der beskriver forsøg på at udrydde en bestemt befolkningsgruppe. At bruge det ord om situationen i Libyen er bestemt at gå alt for vidt indtil videre,« siger Colville til Information.
Libyens afhoppede FN-ambassadør forsøgte i februar at tilskynde til indgreb mod Gaddafi ved at hævde, at et folkedrab var under opsejling i Libyen. Men ud over Danmark har ingen andre vestlige statsoverhoveder brugt ordet som argument for at intervenere i Libyen  heller ikke blandt koalitionens ivrigste medlemmer. Den britiske premierminister Cameron har fremhævet, at Gaddafi »slagter sine egne civile«, Frankrigs præsident Sarkozy har kaldt det »morderisk vanvid«, mens USA's præsident Obama har sagt, at han »nægtede at vente på billeder af nedslagtning og massegrave«, inden han greb ind.
Dagen efter FN-resolutionen, 18. marts, konstaterede Rory Stewart, britisk konservativt parlamentsmedlem og tidligere topembedsmand i den vestlige koalition i Irak, at Gaddafi »ikke var i færd med at begå folkemord eller etnisk udrensning«.
Det er en undersøgelseskommission på tre mand, som FN's Menneskerettighedsråd i dag sender til Libyen. Formålet er at undersøge krigens omfang og at dokumentere brud på menneskerettighederne. De vil være de første uafhængige observatører, der undersøger overgreb i landet, siden det væbnede oprør brød ud.
Al kontakt afbrudt
Mens der i samme periode er sluppet nyheder ud om en massakre med 800 dræbte i en by i Elfenbenskysten, har der endnu ikke været lignende rapporter fra Libyen. Selv om det er overdrevet at tale om folkemord, understreger Rupert Colville dog, at der kan være sket forbrydelser mod menneskeheden i Libyen.
»Når man skyder bevidst ind i civile beboelsesområder, især med tunge våben, kan der være tale om forbrydelser mod menneskeheden. Og det er en af de alvorligste forbrydelser, der findes,« siger han.
Men i modsætning til oprørene i Egypten, Tunesien og Yemen er det svært at få bekræftede oplysninger fra Libyen, hvor der ikke er noget civilsamfund at støtte sig til.
»Libyen er virkeligt et sort hul i den henseende,« siger Rupert Colville.
I internationale konflikter er det typisk FN-repræsentanter og humanitære organisationer, der står for at levere uafhængige vurderinger af tabstal. Human Rights Watch, som stod for rapporten om de 800 dræbte i Elfenbenskysten, er også en af de eneste internationale organisationer, der har rapporteret om antallet af dræbte og sårede i Libyen. Det var muligt i begyndelsen af oprøret, men siden har Gaddafis regime effektivt lukket ned for informationsstrømmen, siger Heba Morayef, der efterforsker menneskerettighedsovergreb i Egypten og Libyen. Hun er nu i Kairo.
»I de første dage var folk stadig villige til at tale, selv om der var en høj risiko. Men da de så begyndte at forsvinde, gik andre i skjul, og så blev det meget sværere at få præcise informationer,« siger Heba Morayef til Information.
Med lokalt hospitalspersonale og øjenvidner som kilder kunne organisationen berette om mindst 233 dræbte i oprørets første fire dage. Men så udviklede det sig til et væbnet oprør, og siden 22. februar har det været umuligt at dokumentere drabstallene, siger hun.
I ugerne op til den vestlige intervention har der været så forskellige tal fremme som alt fra 1.000 til 8.000 dræbte. Men tallet 8.000 stammer fra Al Jazeera, der citerede en lokal oprørstalsmand.
En anden organisation, der har angivet høje drabstal, er den Libyske Liga for Menneskerettigheder, der har talt om 3.000-6.000 dræbte. Men der er alene tale om et skøn, siger generalsekretær Sliman Bouchuiguir til Information. Han befinder sig i Schweiz.
»Al kontakt til Libyen er blevet afbrudt af regimet. Der kræver en satellittelefon for at ringe ud. Så det er svært at sætte tal på. Men situationen er meget dårlig, og de civile bliver stadig angrebet, efter hvad vi hører fra Misrata. 700 er sårede, men det er ikke bekræftet,« siger Sliman Bouchuiguir.
Alvorlige forbrydelser
De seneste tre uger har der været næsten konstante kampe i havnebyen Misrata uden hverken journalister eller internationale organisationer til at rapportere om situationen. De 230 sårede, der i denne uge blev evakueret af et tyrkisk skib, fortæller om snigskytter, dødspatruljer og dræbte i gaderne, som familierne ikke kan få lov at hente.
Internationale Røde Kors presser på for at få adgang til byen i løbet af de næste dage, og man forventer at se en hel del døde og sårede, siger talsmand Christian Cardon.
»Fra de lokale læger og kollegerne fra libysk Røde Halvmåne hører vi, at der bliver kæmpet i tætbeboede områder. Og det er klart bekymrende,« siger han.
Omvendt hører Internationalt Røde Kors fra oprørsbyen Benghazi i den modsatte ende af landet, at hospitalerne her har styr på situationen.
De seneste bekræftede tal stammer fra Human Rights Watch og Libysk Røde Halvmåne, der har registreret henholdsvis 72 og 370 forsvundne personer fra det østlige Libyen. Mange af dem er civile, men langt de fleste er mænd, som formentligt har sluttet sig til oprørskampen mod Gaddafi-regimet, oplyser Human Rights Watch.

