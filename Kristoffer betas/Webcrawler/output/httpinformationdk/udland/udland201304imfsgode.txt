IMF’s gode råd: Spar 11 billioner kroner og 4,5 milliarder ton CO2
Verden spænder stadig ben for sin grønne omstilling ved at fastholde massive subsidier til fossil energiafbrænding og CO2-udledning, siger Den Internationale Valutafond
En arbejder laster kul på et tog i Shenyang i Kinas Liaoning-provins. Kina er et af de lande, der er stærkt afhængigt af fossile brændstoffer som kul. Foto: Sheng Li


 Det lyder som en ret god ide: Spar 11 billioner kroner og reducer de globale CO2-udledninger med 13 pct. Win-win.
Problemet er, at de utrolig mange penge, verdens stater kan spare, skal hentes hos nogle, som i dag nyder godt af dem. Derfor sker der ikke ret meget.
Det handler om den fortsatte globale støtte til produktion og afbrænding af fossil energi, og de opsigtsvækkende tal kommer fra selveste Den Internationale Valutafond, IMF, i en ny rapport .
»Den grundige rapport offentliggjort i dag, Energy Subsidy Reform – Lessons and Implications, vurderer at energisubsidierne globalt løber op i chokerende 1,9 billion dollar – det svarer til 2,5 pct. af det globale BNP eller otte pct. af de statslige indtægter,« hedder det i valutafondens pressemeddelelse.
Det er ikke første gang, der sættes fokus på statsstøtten til de klimabelastende kul, olie og gas.
»Det offentliges fjende nummer ét for udviklingen af bæredygtig energi,« har Fatih Birol, cheføkonom hos Det Internationale Energiagentur, IEA, sagt om de globale subsidier. Og de store nationer i G20-klubben vedtog allerede i 2009 at »på mellemlang sigt rationalisere og udfase ineffektive subsidier til fossile brændsler, som stimulerer til ødselt forbrug.«
Siden da er de globale subsidier imidlertid blot vokset, ifølge IEA fra ca. 300 mia. dollar i 2009 over 409 mia. i 2010 til 523 mia. i 2011. Det svarer til seks gange den globale støtte til vedvarende energi. Et foreløbigt IEA-skøn før årets afslutning angav 630 mia. dollar for 2012.
Den ny rapport fra IMF når et betydeligt højere beløb. Det skyldes, at valutafonden for første gang tager konsekvensen og definerer de ikke-betalte omkostninger ved CO2-belastning af klimaet som skjulte subsidier til den fossile energisektor.
Øger ulighed
I tidligere opgørelser fra IEA og andre er der alene regnet på såkaldte ’før skat-subsidier’, dvs. nationale afgiftslettelser eller direkte prisstøtte der gør den fossile energi billigere at købe for de pågældende landes forbrugere, private som virksomheder.
Den slags subsidier gives primært i en række udviklings- og vækstøkonomier med Iran, Saudi-Arabien, Rusland, Indien, Kina og Venezuela øverst på listen. Ifølge IMF udgjorde disse før skat-subsidier 480 mia. dollar i 2011, svarende til 0,7 pct. af det globale BNP eller to pct. af alle landes samlede statsindtægter.
Valutafonden tilbageviser det gængse argument for disse subsidier: At de sikrer fattige forbrugere mulighed for at købe den nødvendige energi.
»Vores undersøgelse viser, at eftersom de rige forbruger mere end de fattige, går 43 pct. af energi-subsidierne før skat i vækst- og lavindkomstlande til de rigeste 20 pct. af befolkningen,« anfører Carlo Cottarelli, chef for IMF’s finansafdeling.
Subsidierne forstærker dermed uligheden, pointerer IMF.
»Når det gælder subsidiering af virksomheders forbrug, ender det med at være en støtte til de ineffektives overlevelse, hvilket afgjort ikke kan være godt for vækst i det lange løb.«
IMF understreger dertil, at subsidierne til fossil energi »udelukker en mere nyttig brug af offentlige midler til f.eks. uddannelse eller infrastruktur.«
Nogle af landene med store tilskudsordninger bruger ifølge valutafonden ligefrem en større andel af det nationale budget på fossile subsidier end på deres offentlige sundhedssektor eller uddannelsessektoren.
»For det tredje ender lande med at bruge for megen energi på grund af subsidierne. Det er skadeligt for miljøet, f.eks. gennem umådeholdne CO2-udledninger, der forværrer klimaændringerne,« påpeger Carlo Cottarelli.
Støtte til klimabelastning
Valutafonden har valgt at kalde en spade for en spade og betegne retten til helt eller næsten gratis CO2-udledning som et subsidie til den fortsatte fossile energiafbrænding.
»Subsidierne har som regel form af afgifter, der er for lave til at opfange de reelle omkostninger for samfundet af energiforbrug – ’skattesubsidier’ – herunder også forurening og trafikal trængsel,« hedder det.
For kul er de gældende priser således »langt under de niveauer, der skal til for at tage højde for de negative miljø- og sundhedsmæssige eksternaliteter.«
IMF sætter omkostningerne for samfundet ved udledning af ét ton CO2 til 25 dollar, og med det som grundlag beregner man, hvor store summer landenes CO2-udledere slipper for at betale, dvs. reelt får i støtte til deres miljø- og sundhedsbelastende aktivitet.
Facit er 1,4 billion dollar i skjult tilskud. Og medregnes dette i den samlede subsidieopgørelse – i alt næsten 1,9 billion dollar – bliver USA pludselig den allerstørste subsidieyder med 502 mia. dollar i formelle og usynlige tilskud til den fossile energisektor, efterfulgt af Kina med 279 mia. og Rusland med 116 mia.
Hvis det internationale samfund gjorde op med de samlede fossile støtteordninger og altså gjorde det dyrere at forbruge kul, olie og gas samt udlede CO2, »ville det reducere CO2-udledningerne med 4,5 milliarder ton, svarende til 13 pct. reduktion« af de globale udledninger, påpegede IMF’s vicedirektør, David Lipton, ved fremlæggelsen af den nye rapport.
Han mindede om, at G20-landene for fire år siden besluttede at fjerne alle ineffektive subsidier på mellemlang sigt.
»Jeg ved ikke præcis, hvad ’mellemlang sigt’ er, men det er bestemt på tide at komme i gang med at leve op til dette meget vigtige løfte,« sagde Lipton.
Fordi både store befolkningsgrupper og stærke erhvervsinteresser i dag er afhængige af subsidierne, er det mildest talt ikke let at gøre op med dem.
»Politisk højlydte grupper, der nyder godt af subsidierne, kan være magtfulde og velorganiserede og kan spænde ben for reformer. F.eks. kan byernes middelklasse og industrielle sektorer, der har gavn af subsidierne, være en forhindring for reform,« siger rapporten og nævner, at IMF selv har ført diskussioner med nogle lande om subsidie-omlægning »i årtier«.
Derfor er det vigtigt at tage hensyn til taberne, hvis man beslutter at nedtrappe den fossile støtte. Tilsvarende er det vigtigt at tilrettelægge subsidie-reformer, så virkningerne på landenes konkurrenceevne og på inflationen bliver til at håndtere.
Såvel USA’s præsident Barack Obama som EU’s klimakommissær Connie Hedegaard og Danmarks klima- og energiminister Martin Lidegaard har betegnet det som afgørende vigtigt for klimaindsatsen, at der gøres op med subsidierne, der holder prisen på fossil energi kunstigt nede og spænder ben for investeringer i grønnere løsninger.
I praksis og set globalt er der endnu intet sket, hvis man tager bestik af den samlede støttesum. IMF opregner dog konkrete eksempler på vellykkede subsidiereformer i en håndfuld lande – såsom Filippinerne, Tyrkiet, Kenya og Uganda – som andre passende kan tage ved lære af.
 
 

