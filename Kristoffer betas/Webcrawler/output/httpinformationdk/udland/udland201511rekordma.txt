Rekordmange hiv-smittede i 2014
Der har aldrig været registreret så mange hiv-smittede i Europa som sidste år. Det skyldes især en forfejlet politik over for stofmisbrugere i Rusland og Østeuropa. I Vesteuropa er det især homoseksuelle, der smittes


 142.197 europæere blev i 2014 smittet med hiv. Det er det højeste antal, siden man begyndte at måle tilbage i 1980’erne.
Tallene kommer fra en ny rapport fra Det Europæiske Center for Forebyggelse og Kontrol med Sygdomme (ECDC).»Det er en alvorlig situation,« siger Jens Lundgren, som er klinisk professor på Rigshospitalet og leder af forskningsenheden Copenhagen HIV Programme.
Mens det globalt set går godt med bekæmpelsen af hiv, går det den stik modsatte vej i Europa.»Europa er faktisk det kontinent, der har dårligst styr på udbredelsen af hiv. Især i Rusland og Østeuropa er der mange nye smittede, men også i Vesteuropa. Selv i Afrika har man bedre styr på det – her er antallet af nye smittede stagneret de seneste år. I Europa stiger det.«
I Central- og Vesteuropa er det især homoseksuelle, der blive smittet, men i Rusland forholder det sig anderledes.»Østpå er det er hovedsageligt heteroseksuelle. Det skyldes en forfejlet politik over for stofmisbrugere. De deler nåle med hinanden og bliver smittet. Når de så har sex, spreder virussen sig videre,« siger Jens Lundgren, som understreger, at der er historiske eksempler på, hvor galt det går, når man ikke gør noget ved problemet. »Så vil det sprede sig til den heteroseksuelle del af befolkningen – og det er den fejl, man er ved at gentage i Rusland nu.«
Det er en udbredt opfattelse, at hiv er under kontrol i Europa – måske ligefrem at det hører fortiden til. Det er langtfra sandt, understreger Jens Lundgren: »Det er sandt, at vi er blevet meget bedre til at behandle, og derfor er dødeligheden lav. Men der er mange smittede,« siger han.
Den gode behandling findes desuden ikke overalt i Europa. Mens Danmark og Vesteuropa har et effektivt behandlingssystem, ser det noget mere problematisk ud i Rusland og Østeuropa.»Antallet af personer, der får behandling i Østeuropa ligger på omkring 10 procent. I det fleste afrikanske lande ligger den på 40-50 procent. Så man får bedre behandling i Kenya end i Sankt Petersborg,« siger Jens Lundgren.

