Kina kæmper for at bevare CO2-kreditcirkus
Kina og Indien scorer nemme milliardprofitter på at hjælpe i-lande til CO2-kreditter fra tvivlsom jonglering med grimme drivhusgasser. Nu skal det være slut siger EU, USA, små  ø-stater og ngo'er i kor
Aalborg Portland er en af de danske virksomheder, der har ondt i sit klimaregnskab. Derfor har de sammen med den danske stat og andre virksomheder købt CO2-kreditter svarende til udledning af to mio. ton CO2 fra to HFC-23-anlæg i Jiangsu-provinsen i Kina.


 Der er ikke noget, der er sort-hvidt, endsige rent grønt på den globale klimascene. Kina, jævnligt udråbt som frontløber i den ny grønne revolution, fremstår netop nu sammen med Indien som hårdnakket modstander af vigtige fremskridt, der kunne blive af større betydning for klimaet end Kyoto-aftalen. Over for Kina og Indien står som det progressive hold de hidtil så udskældte USA og Canada, i alliance med bl.a. de små ø-stater og EU.
Konflikten, der også slog gnister på COP16-mødet i Cancun, handler om stoffet HFC-23, også kaldet trifluormethan. Og om penge, masser af penge.
HFC-23 er et biprodukt ved fremstilling af stoffet HCFC-22, der især anvendes som kølemiddel, til aircondition og som opskumningsmiddel. HFC-23 kan ikke rigtig bruges til noget, men er til gengæld en overordentlig aggressiv drivhusgas, godt 14.000 gange så klimabelastende som CO2, målt pr. molekyle. Derfor er der rundt om i verden etableret en række anlæg til destruktion af HFC-23.
Alt burde dermed være i orden, men er det ikke. Og faktisk på grund af Kyoto- aftalen. Aftalen, vedtaget i 1997, rummer de såkaldt 'fleksible mekanismer' - også kendt som CDM-ordningen - der giver i-lande mulighed for at undgå hjemlige CO2-reduktioner ved til gengæld at finansiere klimaprojekter i udviklingslande. Vindmøllebyggeri, energieffektivisering, biogasanlæg m.m. Disse CDM-projekters klimagevinst udmøntes i CO2-kreditter, som de involverede i-lande eller i-landsvirksomheder kan erhverve sig og derved slippe for at foretage tilsvarende klimaskridt på hjemmebane.
Eftersom destruktion af HFC-23 afværger udledning af aggressive drivhusgasser, er også destruktionsanlæggene blevet godkendt under Kyoto-protokollen som CDM-projekter. Anlæggene udløser altså CO2-kreditter svarende til den undgåede udledning, og disse CO2-kreditter sælges til i-lande og virksomheder med ondt i CO2-regnskabet. Faktisk er mere end halvdelen af de globalt udstedte CO2-kreditter skabt via destruktionsanlæggene for HFC-23.
Af de 19 FN-registrerede anlæg er de 11 placeret i Kina, fem i Indien samt ét i hvert af landene Mexico, Argentina og Sydkorea. Den danske stat og virksomhederne Mærsk Olie og Gas, DONG Energy, Aalborg Portland og Nordjysk Elhandel har via samarbejde med Verdensbanken købt CO2-kreditter svarende til udledning af to mio. ton CO2 fra to HFC-23-anlæg i Jiangsu-provinsen i Kina. Globalt er der siden 2005 udstedt kreditter via HFC-23-destruktion svarende til 218 mio. ton CO2 - det svarer til fire gange Danmarks samlede årlige CO2-udledninger. I 2020 kan HFC-23-anlæggene ifølge fremskrivningerne levere kreditter svarende til én milliard ton CO2.
Pengemaskinen
Problemet er dette: Det koster på destruktionsanlæggene sølle 1,30 kr. at uskadeliggøre en mængde HFC-23 svarende til ét ton CO2 i klimavirkning. Men prisen for CO2-kreditter på Kyoto-aftalens CDM-marked er langt højere, for tiden omkring 100 kr. pr. ton CO2. Ejeren af et destruktionsanlæg i f.eks. Kina kan derfor tjene godt 70 gange mere, hvis han kan få defineret HFC-23-destruktionen som et CDM-projekt frem for blot at sælge den rene destruktionsydelse.
»Der er nogle mennesker, der bliver ekstremt rige på grund af dette smuthul i CDM-systemet,« siger Gerben-Jan Gerbrandy, hollandsk medlem af Europa-Parlamentets liberale gruppe.
Disse 'nogle' er først og fremmest statsejede kinesiske virksomheder samt indiske virksomheder med destruktionsanlæg. Og med de hidtil udstedte CO2-kreditter baseret på HFC-23 og med relationen mellem afbrændingspris og kreditpris kan ekstraindtægten til dato anslås til over 18 mia. kr. Fortsætter cirkusset, kan gevinsten i 2012 være nået op over 40 mia. kr.
Det er ikke det hele:
»Kreditter fra HFC-23- destruktion er så værdifulde, at de overstiger værdien af den primære gas, som produceres - HCFC-22 - med så meget som en faktor fem,« påpeger det uafhængige Environmental Investigation Agency. Det samme siger EU-Kommissionen i en ny miljøvurdering af sagen.
Altså: Det er en glimrende forretning at fremstille kølemidlet HCFC-22 alene med henblik på bagefter at sælge destruktionen af biproduktet HFC-23 som CO2-kreditter. Faktisk så god en forretning, at der ifølge det amerikanske Natural Resources Defense Council (NRDC) er risiko for »en HCFC-22-produktion, som ikke bruges, men i stedet lukkes ud i atmosfæren«, fordi det reelt er affaldsstoffet, der er penge i. Med slet skjult henvisning til lande som Kina og Indien påpeger EU-Kommissionen risikoen for et selvforstærkende kredsløb: »Nogle producenter uden for EU vil måske ligefrem bruge indtægterne fra CDM(-kreditsalget) til at investere i øget HCFC-22-produktionskapacitet.«
Det er tilsvarende ifølge NRDC og EU-Kommissionen en god forretning at undlade at miljø-trimme sit produktionsanlæg, dvs. sikre den lavest mulige HFC-23-mængde pr. produceret HCFC-22-enhed. For jo mere af det klimabelastende affaldsstof, der produceres i forhold til selve kølemidlet, jo bedre bliver forretningen.
»Der er dokumentation for, at det perverse CDM- incitament belønner projekt- ejere for at fastholde eller ligefrem øge forholdet mellem biproduktet HFC-23 og HCFC-22-produktionen i stedet for et indføre proces- kemiske forbedringer, der mindsker dette forhold,« skriver NRDC i en aktuel rapport.
Statistikken viser, at hvor i-landene reelt er ved at udfase HCFC-22-produktionen, fordi dette kølemiddel ligesom de gamle freongasser er skadeligt for klodens ozonlag, så stiger produktionen af stoffet kraftigt i u-landene. Da HCFC-22 ikke alene nedbryder ozonlaget, men også i sig selv er en drivhusgas  - 1.800 gange så kraftig som CO2 pr. molekyle - er en sådan forretning en miljømæssigt ekstremt dårlig ide.
Tidlig advarsel
Fristelsen til at etablere HCFC-22-produktioner med det ene formål at malke CDM-systemet for penge blev påpeget allerede i 2004  - før de første godkendelser blev givet - af Verdensbankens rådgivende ekspert på området, Othmar Schwank.
»På baggrund af disse bekymringer konkluderer undertegnede, at det er tilrådeligt ikke at støtte en godkendelse af HFC-23-projekter i CDM-bestyrelsen (under FN's Kyoto-aftale, red.),« skrev han.
Schwank påpegede også, at en oversvømmelse af markedet med kreditter baseret på HFC-23-destruktion ville presse CO2-kreditprisen ned og dermed »skræmme investorer væk fra CDM-investeringer i energisektoren, hvor der er mest behov for dem.«
»Der er betydelig risiko for, at HFC-23 projekter vil medvirke til at undergrave de mål om bæredygtig udvikling, som er målet med CDM-mekanismen,« konkluderede Verdensbankens mand.
Ikke desto mindre har den internationale CDM-bestyrelse altså siden da godkendt 19 HFC-23-anlæg som CDM-projekter. Og Verdensbanken deltager selv via det store projekt i Kina, som også Danmark køber kreditter fra.
EU i aktion
Hele dette cirkus udspringer altså af Kyoto-aftalens CDM-bestemmelser. Men nu skal det være slut, lyder det fra mange sider. Miljøorganisationer som Greenpeace, CDM Watch og NRDC har i årevis krævet stop for HFC-23-kreditterne, og nu melder også EU's klimakommissær Connie Hedegaard og Kommissionen sig på barrikaderne.
I al sin enkelhed lyder et netop fremlagt forslag fra Kommissionen således:
»Fra 1. januar 2013 er brugen af internationale kreditter fra projekter med destruktion af HFC-23 (...) forbudt.«
Forslaget, der altså kan ramme EU-landes og europæiske virksomheders køb af CO2-kreditter fra f.eks. kinesiske og indiske HFC-23-anlæg, skal nu konfirmeres af EU-landene. Hvor Greenpeace for en gangs skyld er fuld af lovord om Kommissionen, er Kina rasende.
»EU's beslutning er uansvarlig,« sagde lederen af Kinas CDM-fond, Chen Huan, for nylig til nyhedsbrevet Point Carbon. Ifølge Huan er EU ude på at presse u-lande som Kina til at destruere HFC-23 uden at opnå CO2-kreditgevinst og dermed altså påtvinge Kina forpligtende klimamål, hvilket ifølge Chen er i strid med de gældende klima-aftaler.
Den kinesiske talsmand truede med, at et stop for de HFC-23-baserede kreditter kan tvinge kinesiske HCFC-22-producenter til at droppe destruktionen af HFC-23 og i stedet slippe den aggressive drivhusgas direkte ud i atmosfæren.
»Kina vil holde klimaet som gidsel i forsøget på at tiltvinge sig milliarder,« lyder kommentaren fra CDM Watch og Environmental Investigation Agency.
Rollerne byttes om
Kampen foregår også i andre fora. Den såkaldte Montreal-protokol under FN regulerer udfasningen af stoffer, der nedbryder klodens ozonlag  - dét, der beskytter mod solens ultraviolette stråling. HCFC-22 er som nævnt et sådant stof, der på sigt skal udfases. HFC-forbindelser, hvoraf HFC-23 er én, er ikke ozonlagsnedbrydende og derfor ikke i dag underlagt Montreal-protokollen. Men da HFC-gasser til gengæld er stærke drivhusgasser, og da nogle af dem er introduceret som alternativer til HCFC-22 og andre - nemlig HFC-23 - opstår som affaldsprodukter ved dets fremstilling, har en række lande nu foreslået, at HFC'erne også bliver lagt ind under Montreal-protokollen for dermed at sikre også deres udfasning. Ét forslag herom er fremsat af USA, Canada og Mexico, et andet af de klimasårbare ø-stater Mauritius og Mikronesien.
Afvikles HFC-gasserne som foreslået, vil det ifølge forslagsstillerne spare atmosfæren for, hvad der svarer til 88-100 mia. ton CO2 sammenlagt i tiden frem til 2050.
»Dette er det største og hurtigste stykke klima- beskyttelse, der er tilgængeligt for verden de nærmeste år,« sagde Durwood Zaelke, præsident for det uafhængige Institute for Governance & Sustainable Development, under et møde i Montreal-protokollen i sidste måned.
»Denne klimabeskyttelse er omtrent 10 gange det, der opnås ved fuld efterlevelse af Kyoto-protokollen frem til 2012,« vurderer Zaelke.
De to forslag har til dato samlet opbakning fra 91 lande, herunder EU og mange af de lavtliggende ø-stater. Til gengæld møder det protester fra Kina og Indien. Det hørtes senest på COP16-klimamødet i Cancun.
»Vores holdning til HFC-gasserne under Montreal-protokollen er kompromisløs: Vi mener, de skal forblive under Kyoto-aftalen,« sagde Indiens miljøminister Jairam Ramesh.
»Vi vil ikke under nogen omstændigheder acceptere noget forsøg på at lægge HFC'erne ind under Mont- real-protokollen. Den indiske regering afviser denne tilgang,« understregede ministeren.
Sådan kæmpes der fortsat i det globale drivhus. Nogle gange med forvirrende rolleskift, som når de tilsyneladende grønne pludselig virker sorte. Og vice versa.


