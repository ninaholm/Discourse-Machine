I Finland ser man på eurozonen med stolthed og med angst
Finland er det eneste euroland med en kreditvurdering på AAA, men euroskepsissen er voksende blandt finnerne, der altid har sat en ære i at overholde deres internationale forpligtelser
På markedstorvet Kauppatori i Helsinki beklager sælgeren Iiri Rapp sig over, at de bedste kunder plejede at være ’italienere og parisere’. De er væk i år, og hun giver eurokrisen skylden og håber for forretningens skyld, at euroens undergang er nær. ’Vi håber, de sprænger hele euroen,’ siger hun.Arkiv


 Finland bør føle sig ovenpå. Tyve år efter en desperat bankkrise førte til dyb recession, hylder Mario Monti, Italiens premierminister, nu eurozonens nordligste medlem som et eksempel til efterfølgelse.
I forhandlingerne om redningspakker til svagere medlemmer af valutaunionen har Finland følt sig stærk nok til at kræve særlige sikkerhedsstillelse tilbud til gengæld for finsk deltagelse. I euroområdet skiller Finland sig ud ved at have maksimal kreditværdighed ifølge ratingbureauet Moody’s: Finland er det eneste euroland, der kan prale af en AAA-karakter og stabile prognoser. Men trods det rosenrøde billede imødeser finnerne fremtiden med nogen bekymring.
Vesa Puttonen, professor ved Aalto Universitet i Helsinki, ser Moody’s topkarakter som en blandet velsignelse og sammenligner Finland med en superelev på en lukningstruet skole.
»Vi er klassens duks, men klassen klarer sig elendigt,« siger han og henviser til, at Finland nu har fået et underskud på sine løbende poster for første gang siden begyndelsen af 1990’erne, og at landet også på flere andre parametre halter efter Sverige – dets storebror på den anden side af grænsen, som har holdt sig uden for euroen. Moody’s’ velsignelse kan eksempelvis være en forbandelse, hvis den afholder den finske offentlighed fra at overveje presserende spørgsmål såsom en nødvendig forhøjelse af pensionsalderen, pointerer Puttonen.
Finlands krav om sikkerhedsstillelse – en beskyttelse mod finske tab, hvis en redningsplan skulle mislykkes – var en ekstra bekymring i forhandlingerne om Grækenlands anden redningspakke. Og den støj, der genereres af det euroskeptiske parti, De Sande Finner, har næret spekulationer om, at landet måske leder efter en udgang fra euroen. For finner afspejler den modvillige holdning skuffelse over, at så mange medlemmer af den valutaunion, som Finland entusiastisk sluttede sig til i 1999, viste sig at være upålidelige. Som Jyrki Katainen, Finlands statsminister, udtrykker det, er regler – »ikke et udgangspunkt for kreativ fortolkning.« Puttonen er enig:
»Vi er et ærligt folkefærd, der overholder vores kontrakter. Og sådan skal det være. Men det kan let ske, at vi bliver snydt af andre mennesker, der gør tingene anderledes.« Og den konstante tale om ’dovne sydeuropæere’ er begyndt at gøre sin virkning.
»Vi føler, vi er i den forkerte klub,« siger Puttonen.
Slagent magtsymbol
På Kauppatori, markedstorvet i den østlige udkant af hovedstaden, er der tegn på, at uvejrsskyerne fra eurokrisen kaster skygger.
»Vi har stået her 20 år, og omsætningen har aldrig været dårligere,« siger Iiri Rapp, der fra sin bod sælger tæpper, baseballkasketter, legetøj, flag og T-shirts til turister. Rapp siger, at hendes bedste kunder plejede at være »italienere og parisere«, men de er stort set væk i år. Hun giver eurokrisen skylden og håber for forretningens skyld, at euroens undergang er nær.
»Vi håber, de sprænger hele euroen,« siger Rapp. Hun mener dog ikke, at Finland bør gå enegang.
Finland fik først sin uafhængighed i 1917 efter 500 år under svensk herredømme fulgt af 100 år som russisk storfyrstendømme. Domineret af sine større naboer gennem historien kæmpede Finland under Anden Verdenskrig mod Sovjetunionen (to gange) og Tyskland.
Som Jan von Gerich, finansstrateg for bankkoncernen Nordea, påpeger, betød Finlands vilje til at gøre det rette, at det som det eneste land betalte sin fulde krigsskadeserstatning efter Anden Verdenskrig.
»Vi overholder traktater. Det er en del af vores kultur,« siger han.
Efter en ømtålelig balancegang som neutral for ikke at lægge sig med Sovjet under Den Kolde Krig blev Finland kastet ud i dyb recession, da det sovjetiske system brød sammen.
Efter at have skåret i sine udgifter og devalueret finmarken kom der gang i den finske vækst, og i 1995 blev Finland optaget i EU. I de seneste 15 år er mobiltelefonselskabet Nokia kommet til at stå som et symbol for det moderne Finlands magt. Men den nationale stolthed har fået sig et grundskud, efter det i sidste uge kom frem, at virksomheden nu lukker sin sidste tilbageværende finske fabrik.
»Vi plejede at tænke på os selv som Nokialand. Men nu må Nokia kæmpe for at overleve, så nu er vi ikke så stolte af Nokia alligevel,« siger Puttonen. Von Gerich fra Nordea siger, at Finland bliver nødt til at udvikle nye virksomheder for at fylde det hul, som Nokias nedtur og tilbagegangen for den traditionelle tømmerindustri har efterladt.
»Folk er desperat på udkig efter nye succeser som Nokia, men jeg tror, vi behøver flere små succeser i stedet for én stor.«
Von Gerich tvivler på, at der på kort sigt er nogen fare for, at Finland forlader eurozonen, men samtidig vurderer han, at den højrøstede kritik af den fælles valuta vil blive endnu skarpere.
»Vi kan snart nå dertil, hvor et oppositionsparti vil forlange, at Finland træder ud af euroen. Der skal nok blive livlig debat.«
Elina, en 20-årig tjener, har lidt for travlt med at servere kaffe og croissanter på Kauppatori til at bekymre sig om euroen. Hun indrømmer dog, at nogle af hendes venner er lidt bekymrede over situationen
Med god grund. For selvom Finland er et af de få lande i eurozonen, der har formået at nedbringe sin ungdomsledighed på det seneste, er det officielt over 17 procent af de unge, der står uden arbejde.
På en spadseretur gennem Helsinki kan man se nogle af disse unge fare ned gennem gaderne. Løb har længe været en passion – takket være ’flyvende finner’ som Paavo Nurmi, der vandt ni olympiske guldmedaljer i 1920’erne.
Arven fra Nurmi og fra Helsinkis eget OL i 1952 er fortsat en inspiration her, selv om Finlands euroeventyr blev en mere smertefuld rejse, end de fleste havde forestillet sig for 13 år siden.
 
 
© The Guardian og InformationOversat af Niels Ivar Larsen

