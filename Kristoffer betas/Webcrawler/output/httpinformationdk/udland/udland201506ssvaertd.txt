S i svært dilemma før TTIP-afstemning
Europa-Parlamentet stemmer i morgen om en holdning til den amerikansk-europæiske frihandelsaftale TTIP. Teksten på bordet rummer ingen klar afvisning af det omstridte ISDS-system til investorbeskyttelse, som de europæiske socialdemokrater er modstandere af. Skal de så stemme for eller imod resolutionen?
Skibscontainere i Algeciras i Sydspanien, som er et knudepunkt for international varetransport og verdens 10. største havn målt på godsmængden. A.P. Møller-Mærsk har også en kæmpe containerterminal her.


 Først sagde de nej. Så lød det, som om de sagde ja. Nu siger de nej. I morgen siger de antagelig ja igen.
Det handler om den transatlantiske frihandelsaftale TTIP, dens ISDS-mekanisme for tvistbilæggelse mellem investorer og stater samt holdningen til denne mekanisme i Europa-Parlamentets socialdemokratiske gruppe.
Onsdag stemmer parlamentets plenum om en længe ventet TTIP-resolution, der skal give EU-Kommissionen en fornemmelse af, hvad parlamentet vil gå med til, når Kommissionen fortsætter forhandlingerne med den amerikanske regering om den kontroversielle handelsaftale.
ISDS-mekanismen handler om at give f.eks. amerikanske virksomheder og investorer en platform til at føre erstatningssager mod kommissionen eller EU-lande, hvis man mener, at nye EU-regler fratager de pågældende investorer en forventet indtjening. ISDS-mekanismen, kendt fra andre handelsaftaler, omfatter et privat voldgiftstribunal bestående af tre erhvervsadvokater, hvis kendelser rangerer over de nationale domstole, ikke kan appelleres og sjældent er offentligt tilgængelige.
En lang række forbrugerorganisationer, fagforbund, grønne ngo’er samt jurister i både EU og USA har protesteret mod ISDS, ligesom det helt overvejende flertal blandt næsten 150.000 høringssvar i en EU-høring om ISDS i 2014 var kritisk. Civilsamfundets organisationer henviser til, at både USA og EU er velfungerende retsstater, hvis domstole fuldt ud er i stand til at sikre en retfærdig behandling i sager om investorbeskyttelse.
»Der er intet belæg for påstande om, at investeringer ikke er tilstrækkeligt beskyttede allerede,« skriver f.eks. en række danske ngo’er i et aktuelt brev til de danske medlemmer af Europa-Parlamentet.
S-holdningen
Tilbage i marts vedtog parlamentets socialdemokratiske gruppe (S& D) en udtalelse om ISDS, der bl.a. sagde: »Vi er imod medtagelsen af ISDS i handelsaftaler, hvor andre muligheder – nationale eller internationale – for at sikre investorbeskyttelse er til rådighed (…) Specielt i tilfældet TTIP har vi gjort det klart, at vi ikke ser noget behov for dets inddragelse, og har bedt om, at det udelades, når forhandlingerne om investeringskapitlet starter.«
I forrige uge behandlede parlamentets handelspolitiske udvalg teksten til den TTIP-resolution, der skal til afstemning i det samlede parlament i denne uge. I starten af udvalgsmødet holdt S& D-gruppen angiveligt fast i sit nej til ISDS, men i hårde forhandlinger med den konservative gruppe om resolutionsteksten endte man med til sidst at acceptere en kompromisformulering, der ikke siger klart nej til ISDS, ja, faktisk ikke omtaler ISDS direkte. I stedet siger kompromisteksten, at man skal »stole på, at domstolene i EU, medlemslandene og USA kan levere en effektiv beskyttelse«, og at man skal »bygge på et konceptpapir« fra handelskommissær Cecilia Malmström »som basis for forhandlinger om et nyt og effektivt system til investeringsbeskyttelse«.
Den grønne gruppes parlamentsmedlem Michel Reimon kaldte efter udvalgsmødet kompromisset for »en beskidt handel i sidste minut«, og Monique Goyens, generaldirektør for sammenslutningen af europæiske forbrugerorganisationer, BEUC, kaldte det »dybt beklageligt, at Europa-Parlamentet valgte en meget tvetydig holdning til det berygtede ISDS-system«.
Ændringsforslag i 11. time
På et efterfølgende møde i den samlede socialdemokratiske gruppe i onsdags blev der rejst intern kritik af kompromisteksten, fordi den ikke tydeligt siger, at ISDS i den kendte form er uacceptabel og må fjernes fra en TTIP-aftale. Efter dette S& D-møde skrev gruppens handelsordfører Chris Martin, at »vi gik på kompromis i denne tekst ved ikke udtrykkeligt at sige, at det betyder nej til ISDS, fordi enhver stærkere formulering i resolutionen ville have givet de konservative og liberale (der har flertal) en undskyldning for at nedstemme hele resolutionen i udvalget. Det ville have hindret parlamentet i at stille nogen krav overhovedet om TTIP over for kommissionen.«
I en besked på twitter skrev Chris Martin efterfølgende, at »jeg kan ikke understrege stærkt nok, (…) at jeg ikke har stemt og ikke vil stemme for ISDS i TTIP.«
Derfor har S& D-gruppen nu formuleret et ændringsforslag i form af en tilføjelse til den samlede resolutionstekst, som parlamentets plenum skal stemme om i morgen. Ændringsforslaget siger, at der skal søges en permanent løsning på spørgsmålet om investorbeskyttelse »uden brug af en privat voldgift, investor-state dispute settlement (ISDS).«
Men eftersom der allerede foreligger en kompromistekst fra det handelspolitiske udvalg, og eftersom den konservative gruppe er tilhænger af ISDS, vil man næppe give S& D-gruppen en politisk sejr ved at stemme for denne tilføjelse ved plenumafstemningen.
Dilemmaet
Det efterlader socialdemokraterne i et dilemma: Hvis præciseringen om et ’nej’ til ISDS ikke kan få flertal i plenum, skal man så stemme nej til hele TTIP-resolutionen, eller skal man acceptere, at ISDS ikke klart afvises i de fortsatte handelsforhandlinger som pris for at få en resolution af sted til kommissionen?
Ifølge Informations kilder er det sandsynligt, at to tredjedele af S& D-gruppens parlamentsmedlemmer vælger at stemme for den foreliggende TTIP-resolution, selv om den klare ISDS-afvisning ikke kommer med. Med så mange socialdemokratiske stemmer vil der i plenum være stort flertal for resolutionen. S& D-gruppen tager sin egen endelige diskussion herom i dag.
Adspurgt om, hvad han selv vil stemme i plenum, siger det danske parlamentsmedlem Jeppe Kofod (S):
»Jeg vil selvfølgelig støtte vores ændringsforslag, som taler om at skrotte det gamle ISDS-system og erstatte det af et nyt reformeret system med en offentlig investeringsdomstol, hvor der er kontrol med, hvilke dommere der udpeges, og som behandler udenlandske og indenlandske investorer lige.«
– Og hvis S& D-gruppens ændringsforslag ikke kan vinde flertal i plenum, så vil du alligevel stemme for den samlede resolution, som den ligger?
»Det er jo åndssvagt at sige, hvad man vil stemme, for så kan de andre jo bare stemme vores ændringsforslag ned. Men jeg mener, at der i resolutionsteksten er opnået rigtig store fremskridt, som jeg gerne vil støtte,« siger Jeppe Kofod og henviser til, at resolutionen til EU-Kommissionen bl.a. siger, at en TTIP-aftale skal rumme en ratificering og efterlevelse af samtlige af de otte fundamentale konventioner om arbejdstagerrettigheder, som FN’s arbejdsorganisation ILO har udformet, men som USA kun har tiltrådt et par af.
»Jeg håber virkelig, vi får vedtaget denne resolution, for alternativet er, at kommissionen ikke er bundet af noget som helst, ikke blot hvad angår ISDS men i det hele taget, og så risikerer vi at få en dårlig TTIP-aftale.«
Industrien vildleder
Op til parlamentets afstemning har USA’s største fagforbund, AFL-CIO, og det tyske LO sendt en fælles appel om at droppe ISDS i forhandlingerne mellem EU og USA.
»Disse systemer er ikke nødvendige, eftersom vores respektive juridiske systemer allerede er stærke nok. Vi behøver ikke et yderligere system til investorbeskyttelse,« siger Richard Trumka, formand for AFL-CIO. Samtidig har Markus Beyrer, generaldirektør for den europæiske industris lobbyorganisation, Business Europe, sendt en mail til ledende medlemmer af S& D-gruppen og appelleret til dem om at støtte resolutionsteksten fra det handelspolitiske udvalg uden ændringsforslaget om udeladelse af ISDS.
Beyrer påpeger bl.a., at »ingen af de (13 parlaments) udvalg, der skulle afgive en holdning, har bedt direkte om en udelukkelse af ISDS på nuværende tidspunkt.«
Faktum er, at fire af udvalgene i deres indstilling til det handelspolitiske udvalg eksplicit har anbefalet ISDS afvist.

