Bliver Nemtsovs død endnu en uopklaret mordsag?
Nemtsovs død skriver sig ind i en historie af mord på oppositionsfigurer i Rusland. Flere frygter, at sagen aldrig bliver opklaret og vil blive endnu et eksempel på, at der hersker straffrihed for bagmændene bag de politiske mord
Blomster foran journalist og forfatter Anna Politkovskayas hjem i Moskva, hvor hun blev fundet dræbt i 2006.


 Det bliver aldrig opklaret. Den opgivende melding har lydt igen og igen, siden fire skud sent fredag aften tog livet af den russiske oppositionsfigur Boris Nemtsov, som i går blev begravet.
De få detaljer, vi har om mordet, har vi primært fra Nemtsovs kæreste, Ana Duritskaya. Hun har fortalt, at de to slentrede hen over en bro, som krydser Moskvafloden, efter at have spist middag på en restaurant i et storcenter, da en person pludselig dukkede op og begyndte at skyde. Ana Duritskaya nåede ikke at se gerningsmanden. Hun så kun, at han flygtede i en hvid bil, som en anden person ventede i.
En obduktion har afsløret, at Nemtsov døde med det samme af et af de fire skud, som ramte ham i hjertet, mens myndighederne har offentliggjort en video, hvor man på meget lang afstand kan ane en lille grå skygge, som angiveligt forestiller parret. Samtidig har myndighederne forklaret, at overvågningskameraerne, som er placeret ved det sted, hvor Nemtsov blev myrdet, og som kunne have vist hændelsen mere detaljeret, »ikke virkede«. Det har fået kritikere til at frygte, at sagen bliver endnu et eksempel på, at der hersker straffrihed, når oppositionsfigurer må lade livet for deres politiske aktiviteter i Rusland. En af kritikerne er Luke Harding, tidligere korrespondent i Rusland:
»Som alle store oppositionsfigurer var Nemtsov under overvågning af FSB, tjenesten som har efterfulgt KGB. FSB bruger normalt enorme kræfter på at holde øje med dens mål. Men ved denne begivenhed synes organisationen, som ellers er kendt for sine ressourcer og ubegrænsede arbejdsstyrke, imidlertid at have mistet overblikket over hans færden,« skriver Luke Harding i The Guardian.
En anden kritiker er en af Ruslands mest kendte oppositionsfigur, Alexei Navalny, som i går skrev på sin hjemmeside, at uanset om det er en statslig myndighed eller en prostatslig enhed, der står bag mordet, så skete det efter ordre fra »de regerende strukturer (inklusiv Putin)«, som efter hans vurdering enten har givet en konkret ordre på at myrde Nemtsov eller udstukket en rammeordre på at skade oppositionen.
Udpræget straffrihed
Mette Skak, Ruslandsekspert på Institut for Statskundskab på Aarhus Universitet, tvivler på, at vi nogensinde får at vide, hvem der står bag Nemtsovs død.
»Jeg tror aldrig, at vi finder en rygende pistol,« siger hun og forklarer, at bagmændene bag de politisk motiverede mord, som fra tid til anden får det internationale samfund til at rette opmærksomheden mod Rusland, ofte går fri. Det var eksempelvis tilfældet i Anna Politkovskaya-sagen, hvor fem personer blev dømt for at have udført mordet på den systemkritiske journalist, mens bagmændene aldrig blev fundet.
»Det springende punkt er at finde tilbage til, hvem der har beordret et drab og eventuelt finansieret det. For de folk er der nemlig udpræget straffrihed,« siger hun og påpeger, at »de små fisk mange gange bliver fanget og bragt for en domstol«. Problemerne er længere oppe i systemet.
»Der er helt åbenlyst smuthuller, hvis man er en meget pengestærk person med stærke politiske forbindelser til de højere cirkler i Kreml. Så kan man betale sig fra straf eller misbruge politiske forbindelser til at smyge sig udenom,« siger Mette Skak.
Had og intolerence
Mette Skak mener, at Nemtsov-mordet kan være et selvbestaltet politisk attentat, inspireret af den hadske stemning, som hersker i Rusland.
»Der er skabt et så heftigt klima af had og intolerance, at oppositionspolitikerne er blevet jaget vildt. Stemningen er, at fordi de ikke er patriotiske nok, så er det nærmest en patriotisk gerning at likvidere dem,« siger hun. En hadsk stemning, som hun mener, Putin bærer det primære ansvar for.
»Han har ladet propagandaen køre løs med alle mulige fordrejelser, løgne og halve sandheder, så i den sammenhæng kan man helt klart rejse en anklagende finger direkte mod Putin.«
Jens Worning Sørensen, Rusland-analytiker og tidligere generalkonsul i Sankt Petersborg, deler ikke vurderingen af, at mordet ikke bliver opklaret.
»Det er udtryk for den pessimisme, som mordet har været med til at fremelske, og jeg forstår sagtens, at de tanker melder sig. Men jeg mener, at det er sandsynligt, at det bliver opklaret,« siger Jens Worning Sørensen, som har to bud på, hvem der kan stå bag.
»Jeg anser det som det mest sandsynlige scenarie, at det er nogen, der har gjort det på eget initiativ. Enten har en statslig gruppering gjort det, uden at de har koordineret det opad i systemet. Hvis det er tilfældet, bliver det naturligvis ikke opklaret,« siger han.
»Men hvis en politisk subkultur eller en paramilitære gruppe står bag, tror jeg, at det bliver opklaret. Putin har brug for at vise, at han er statsmanden, der tager sig af hele landet, og der er ingen tvivl om, at det kan opklares, hvis man vil.«

