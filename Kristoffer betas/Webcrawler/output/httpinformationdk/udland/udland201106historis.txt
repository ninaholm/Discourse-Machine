Historisk retssag i Cambodja skæmmet af krigsforbrydere på fri fod
Efter 32 års venten indledes i dag retssagen mod fire toppolitikere fra Cambodjas rædselsregime, De Røde Khmerer. De står anklaget for folkemord og forbrydelser mod menneskeheden. Retssagen er en milepæl i cambodjansk retshistorie, men den skæmmes af, at de fire tiltalte kan blive de sidste, der kommer for FN-krigsforbrydertribunal til trods for, at navngivne krigsforbrydere stadig går frit omkring i landet
Det er en milepæl i cambodjansk retshistorie at se de fire magtfulde eks-politikere for en domstol. Men de seneste uger har det krigsforbrydertribunal, der skal dømme de fire, været under skarp kritisk beskydning. Det er kommet frem, at dommere i tribunalet har undersøgt fem yderligere potentielle krigsforbrydere, og at dette arbejde er blevet stoppet. På billedet ses tidligere udenrigsminister Ieng Sary, der sad i Centralkommitteen og udstak ordrer om at straffe og dræbe millioner af borgere.


 PHNOM PENH – Nuon Chea, Pol Pots broder nummer to, er i dag den højest rangerende, nulevende Røde Khmer.
I 1970'erne gennemførte De Røde Khmerer et samfundseksperiment, hvor de opdelte Demokratisk Kampuchea, som landet dengang hed, i zoner, ryddede alle byer og satte hele befolkningen til manuelt arbejde. To millioner cambodjanere mistede livet i de fire år eksperimentet varede – enten døde de af sult, af overanstrengelse, af sygdom – eller også blev de slået ihjel af regimets soldater.
Det var Nuon Cheas politiske håndværk, der formede eksperimentet. Og for det skal han nu – 32 år senere – for retten. Anklaget i samme retssag er også den tidligere præsident Khieu Samphan, den tidligere socialminister, Ieng Tirith og den tidligere udenrigsminister Ieng Sary, der alle sad i Centralkommitteen og udformede den morderiske politik sammen med Nuon Chea.
En milepæl for landet
Det er en milepæl i cambodjansk retshistorie at se de fire magtfulde eks-politikere for en domstol. Men de seneste uger har det krigsforbrydertribunal, der skal dømme de fire, været under skarp kritisk beskydning. Det er kommet frem, at dommere i tribunalet har undersøgt fem yderligere potentielle krigsforbrydere, og at dette arbejde er blevet stoppet.
Det kaster en mørk skygge over den forestående retssag, mener Tracey Gurd, der er seniorlobbyist for den amerikanske organisation Open Society Justice Initiative. Organisationen har fulgt The Extraordinary Chambers in The Courts of Cambodia (ECCC), i årevis, og blev i 2008 udvist fra Cambodja efter at have afsløret omfattende korruption blandt de ansatte i ECCC.
»Retssagen mod de fire øverste, nulevende ledere for De Røde Khmerer er vigtig i sig selv. Det er en afgørende retssag. Men hvis tribunalet undlader at efterforske flere sager skader det den historiske arv, som tribunalet efterlader, mener hun.
Der er i dag en dømt og fire tiltalte i Cambodjas Extraordinary Chambers in The Courts of Cambodia, som krigsforbrydertribunalet officielt hedder. Det FN-støttede tribunal har til opgave at retsforfølge »de mest ansvarlige« for folkemordet i Cambodja i perioden 1975-79.
Sag blev stoppet af retten
To af tribunalets dommere har de sidste to år arbejdet på at efterforske tidligere såkaldte zoneledere Meas Muth og Sou Met.
Da de to den 7. juni færdiggjorde deres forundersøgelser, og indgav begæring om at retsforfølge de to zoneledere og tre andre personer, blev anmodningen dømt ugyldig. Det er den beslutning, der kritiseres af en række organisationer, heriblandt OSJI. Og den kontroversielle beslutning kan meget vel komme fra de mistænkte selv – nogle af dem har tætte forbindelser til Cambodjas regering, forklarer Tracey Gurd. Risikoen ved at forsinke eller helt stoppe efterforskningen af navngivne mistænkte er, at tribunalet kommer til at give et fordrejet billede af historien.
»Det billede, der ville tegne sig, hvis vi fik flere retssager, ville måske adskille sig fra det billede, der bliver fremhævet af regeringen i dag. Det kunne meget vel vise os, at en større gruppe af mennesker i lavere stillinger var med til at støtte det voldelige og kriminelle kaos, som opretholdt De Røde Khmerers regime, forklarer hun.
Afviser beskyldninger
Det foreløbige afslag på at gå videre med dommernes arbejde har i de seneste to uger fået fire centralt placerede embedsmænd til at forlade krigsforbrydertribunalet i protest. Men talsmand for tribunalet Yuko Maeday afviser beskyldningerne om, at tribunalet skulle have opgivet relevant efterforskning af politiske grunde, og hun ser heller ikke noget mærkeligt i, at fire medarbejdere forlader tribunalet i ugen op til Cambodjas måske vigtigste retssag nogensinde.
»Folk kommer og går. Det var på tide at komme videre for dem,« siger hun. Hun forklarer desuden, at det ikke er udelukket, at der i fremtiden vil komme arrestordre på de mistænkte, som dommerne har haft i søgelyset. Men det ligger i så fald så langt ude i fremtiden, at det ikke er til at svare på, mener hun. »Det, der skete var, at dommerne dømte den efterforskning, de blev præsenteret for, for ugyldig. Det er ikke det samme som en afvisning – efterforskerne kan indlevere endnu en anmodning. Og så ser dommerne på den. Det er en lang proces,« siger hun.
Retssagen mod de toppolitikere, der starter i dag, forventes at tage omkring halvandet år.
Hvad med de mange ofre
Den tid skal bruges konstruktivt, mener direktør i Documentation Center for Cambodia. DC-Cam har siden starten af 80'erne samlet tonsvis af bevismateriale og dokumenter omkring folkemordet ind og er i dag rådgiver for ECCC på en række områder i forbindelse med de tiltalte og deres ofre. Og direktøren selv, Harvard-uddannede Youkk Chhang, var blot en dreng, da han så sin familie blive slået ihjel af De Røde Khmerers soldater. Det er det, og andre grusomheder han er interesseret i, kommer frem i lyset.
»Den retslige proces, der foregår i tribunalet, er meget vigtig for Cambodja. Den kan bidrage til at løfte det retslige niveau i Cambodja, og allerede i dag kan vi se, at flere cambodjanere har en bevidsthed om folkemordet, siger han.
Han har fulgt med i uroen omkring de potentielle krigsforbrydere, der ikke bliver dømt. Det bekymrer ham ikke.
»Det er skænderier om procedurer, og det er international kritik. For mig handler det om, at vi har ventet 32 år på denne retssag, og nu kommer den. Det handler ikke om antallet af sigtede, det handler om fremtiden, og om at definere begrebet retfærdighed for cambodjanere. Min opgave går ikke ud på at tælle skyldige, men på at hjælpe til at sikre, at vi lærer af historien, og forhindrer at noget som De Røde Khmerer ikke længere kan forekomme i Cambodja, siger han.

