Tre sejrherrer i tre partivalg
Efter Mitt Romneys triumf i bilstaten Michigan er ingen af de tre ledende kandidater favorit til at blive republikanernes præsident-kandidat. Rudy Giuliani kan stadig nå at slutte sig til gruppen
Mitt Romney kom for alvor ind i kampen igen, da han i tirsdags vandt republikanernes primærvalg i Michigan.


 BOSTON - Det kan meget vel vare til marts og måske helt til partikongressen i august, inden Det Republikanske Parti vælger en præsidentkandidat.
Det er en udbredt antagelse blandt valgeksperter efter partivalgene i staterne Iowa, New Hampshire og Michigan, hvor tre forskellige kandidater løb af med sejren.
I Iowa bar kristne evangelister tidligere Arkansas-guvernør Mike Huckabee til en valgtriumf. New Hamp-shire vandt senator John McCain med hjælp fra parti-løse vælgere. Ved Michigans primærvalg tirsdag vandt tidligere Massachusetts-guvernør Mitt Romney med solid opbakning fra konservative republikanere, mens uafhængige vælgere - der ville have begunstiget McCain - mødte mere fåtalligt op end ved tidligere primærvalg.
"Det betyder, at mindst tre republikanske kandidater står lige. Ingen af dem anses for at være favorit til at modtage nomineringen på partikongressen næste sommer," vurderer Dan Payne, kampagnerådgiver for de tidligere demokratiske præsidentkandidater Mike Dukakis og John Kerry.
Jokeren Giuliani
Men der er en fjerde kandidat. Tidligere New York-borgmester Rudy Giuliani havde af forskellige grunde ikke en stor chance for at vinde i de indledende partivalg. Derfor valgte han at fokusere på primærvalget i Florida 29. januar, hvor en anseelig befolkningsgruppe er tilflyttere fra New York - især pensionister.
En sejr i Florida kan relancere Giulianis kandidatur og give ham nok fremdrift til at vinde flere store delstater, heriblandt New York, når 22 stater skal afholde partivalg 5. februar.
Men indtil videre fokuserer de tre førende republikanere på primærvalget i sydstaten South Carolina og partivalget i ørkenstaten Nevada på lørdag. South Carolina har historisk set spillet en indflydelsesrig rolle i republikanske præsidentvalg. Ingen er blevet præsident uden at vinde i sydstaten med de mange kristne konservative vælgere.
I 2000 slog George W. Bush senator John McCaini en valgkamp præget af mange beskidte tricks. Kristne evangeliske vælgere blev ringet op og spurgt om de vidste, at McCain havde fostret et sort barn uden for ægteskabet. Han og hustruen Cindy har et adopteret barn fra Sri Lanka.
Under et pressemøde for nylig i New Hampshire sagde McCain til Information, at hans kampagne i South Carolina er klar til at besvare ilden, hvis lignende angreb mod ham skulle finde sted.
"Vi har den politiske opbakning i South Carolina og pengene til at tage til genmæle i tv-reklamer," bedyrede senatoren.
Veteraner imod McCain
Tirsdagens vinder i Michigan, Mitt Romney, hyredei efteråret den samme politiske rådgiver, som George W. Bush brugte i 2000. Men Romney er så langt bagudi meningsmålinger i sydstaten, at han efter alt at dømme vil koncentrere sig om at vinde partivalget i Nevada, hvor Huckabee og McCain har været ret fraværende.
Ikke desto mindre har en anonym gruppe 'Vietnam-veteraner imod McCain' sendt et smædeskrift til vælgere i South Carolina, hvori de hævder, at senatoren "kollaborerede" med fjenden under sit fire år lange fangenskab i Nordvietnam. Han var blevet skudt ned som pilot i et bombefly. McCains krigskammerat Orson Swindle afviste i går beskyldningen i en udtalelse sendt til reportere.
"Efter alt at dømme bliver South Carolina ikke så vigtigi udvælgelsen af en republikansk præsidentkandidat, som staten plejer at være," mener Dan Payne. 
"Sejrherren vil kunne hævde, at han har vundet to partivalg. Ikke mere."
Payne forudsiger, at ingen af de fire kandidater vil score halvdelen af delegaterne til partikongressen under partivalgene i 22 stater 5. februar:
"Det er meget usandsynligt. Derfor må man gå ud fra, at dysten vil fortsætte til marts, hvor to store og meget vigtige stater - Ohio og Pennsylvania - skal stemme."
Han forklarer: "Kandidaten, der vinder en af eller begge disse stater, vil være favorit, fordi Ohio og Pennsylvania er så vigtige at vinde under selve præsidentvalgeti november. Men det er stadig muligt, at ingen af kandidaterne har vundet halvdelen af delegaterne. Det betyder, at vi befinder os i en historisk uhørt situation, hvor kandidaterne og deres delegater skal indgå aftaler på partikongressen om, hvem der bliver den udkårne."
Payne kan forestille sig, at McCain og Huckabee har nok delegater til at danne et stærkt makkerpar med den første som præsidentkandidat.
"Det er attraktivt for Huckabee. McCain er 71 år gammel og vil måske kun siddei én embedsperiode."

Dan Payne taler i dag om demokraternes valgkamp på Martin Burcharths blog 'Amerikanske Perspektiver' på luftskibet.information.dk

