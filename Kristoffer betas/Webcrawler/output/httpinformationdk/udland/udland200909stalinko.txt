'Stalinkompleks ødelægger Rusland'
I Polen siger Putin næsten undskyld for Sovjet-unionens overgreb mod polakkerne op til Anden Verdenskrig. Men han siger noget helt andet derhjemme. Det er ved at rive Rusland i stykker, hævder russisk historiker


 Stalins og Hitlers spøgelser svævede over den polske havneby Gdansk i går, da ledere fra 20 lande - med Tysklands kansler, Angela Merkel, og Ruslands premierminister, Vladimir Putin, i centrum sammen med Polens premierminister, Donald Tusk - var forsamlet for at markere 70-året for begyndelsen på Anden Verdenskrig. På forhånd var der en ualmindelig hård diskussion i medierne om årsagerne til verdens blodigste krig - Molotov-Ribbentrop aftalen om deling af Polen, Østeuropa og de baltiske lande, Sovjets henrettelse af 24.000 polske officerer i Katyn, som Sovjet og Rusland benægtede i 50 år, og også Frankrig og Storbritanniens accept via München-aftalen fra 1938 af, at Hitlers Tyskland kunne annektere dele af Tjekkoslovakiet.
Tyske ledere på stribe med Willy Brandt i spidsen har i Polen sagt undskyld for overgrebet imod landet, der var et af de hårdest ramte under krigen, men i Rusland, hvor nationalismen og nostalgien efter Stalins Sovjetunionen i de senere år har været voksende, har lederne reageret voldsomt på enhver tale om, at Sovjetunionen var medskyldig i udbruddet af Anden Verdenskrig. Da OSCE for kort tid siden sidestillede nazismen med stalinismen, vakte det voldsom vrede i Kreml, og præsident Dmitrij Medvedev kaldte det absurd.
Amoralsk aftale
Forud for mødet i Gdansk skrev Putin imidlertid en artikel til en polsk avis, hvori han fordømte den sovjetisk-tyske aftale om deling af Østeuropa som »amoralsk«.
»Man kan fordømme - og med god grund - Molotov-Ribbentrop-pagten fra august 1939,« skrev Putin. »I dag er det klart, at enhver form for samarbejdsaftale med naziregimet var uacceptabel fra et moralsk synspunkt ... men et år tidligere havde Frankrig og Storbritannien underskrevet en velkendt aftale med Hitler i München, som fjernede ethvert håb om en fælles front imod fascismen.«
Putin, som også udtrykte sorg og medfølelse over Sovjetunionens mord på de mange polske officerer, men aldrig gik så vidt som til at sige officielt undskyld, opnåede dermed tilsyneladende en forbedring af det meget anstrengte forhold imellem Polen og Rusland.
Rasende systemkritikere
Men hjemme i hans bagland, hvor styret mere og mere synes at rehabilitere Stalin, er der ballade. Kritikere i Rusland, hvor ikke en eneste familie har undgået stalinismens terror, og hvor der ikke er gennemført et endeligt opgør med Stalin og bolsjevismen, er rasende. Systemkritikere og oppositionspolitikere raser over, at Putins og Medvedevs regime fremmer nationalistiske synspunkter, som at Sovjetunionen med Stalin i spidsen alene vandt Anden Verdenskrig, og forsøger at neddæmpe kritikken af Stalins »folkemord på sit eget folk«. Samtidig er der, siger kritikerne, et snigende forsøg på at rehabilitere den tidligere diktator. Senest er en metrostation i Moskva blevet renoveret og genopført i Stalins stil og med strofer fra hans nationalsang, der var en lovprisning til diktatoren, som havde millioner af menneskeliv på samvittigheden. Det har fået menneskerettighedsforkæmperne op på dupperne med sammenligninger om, at så kunne tyskerne også lige så godt uden vrøvl genoprette nazistiske hyldestmonumenter til Hitler.
'På knæ, Putin'
En af Ruslands kendte histo- rikere, Igor Tjubajs, der er leder af Institut for Ruslandsstudier ved Folkenes Venskabs Universitet i Moskva, siger i en kommentar til Information:
»Putin burde, ligesom Willy Brandt gjorde det, falde på knæ i Polen og bede om undskyld for al den død, ulykke og sorg, vort lands bolsjevikiske, kommunistiske diktatur har forvoldt Polen. Jeg har læst Putins brev til polakkerne, og det er ikke nok. Han tager ikke skridtet fuldt ud og anerkender ikke til fulde vores skyld.«
Tjubajs hævder, at der nødvendigvis skal en officiel undskyldning fra højeste politiske niveau til, før forholdet mellem ikke blot Polen og Rusland, men Rusland og hele verden kan blive normalt:
»Vi skal fordømme vores egen totalitære fortid, som var på niveau med tyskernes. Vi skal lære af tyskernes kloge ydmyghed og anger. Vi skal lære at komme ud over vores stolthed og i stedet angre på vort folks vegne. Og vi skal ikke kun gøre det for polakkernes skyld, men først og fremmest for vores egen skyld. Før vi lærer det, lærer vi ikke at blive et civiliseret land med udviklet velfærd, menneskerettigheder, demokrati og respekt for individet,« siger Igor Tjubajs, der er bror til Ruslands førende reformpolitiker i 1990'erne, Anatolij Tjubajs.
Tvetunget tale
Tjubajs fortsætter sin kritik med at sige, at det er foruroligende, at Putin tager til Polen og næsten siger undskyld, dog uden at tage skridtet fuldt ud, men at han og Medvedev samtidig hjemme i Rusland siger noget helt andet.
»De taler med to tunger og fremmer stalinisme og nationalisme herhjemme, mens de i udlandet siger det modsatte for at tækkes stemningen i f.eks. Polen. De håber øjensynligt på at forbedre forholdet til Polen for samtidig at kunne knægte Ukraine og gå uden om Ukraine med eksporten af olie og gas. Men de har ikke forstået, at Ukraine, hvor der trods alt er en form for demokrati, en offentlig mening, en opposition, i virkeligheden er redningen for Rusland selv. Jeg er desuden dybt skuffet over, at lande som Frankrig, Tyskland og Storbritannien ikke kommer med den kritik af Rusland for de manglende menneskerettigheder og det manglende demokrati, hvorved de ville kunne redde vore små nabolande som Estland, Letland og Litauen fra det stalinkompleks, der er ved at ødelægge vort land.«


