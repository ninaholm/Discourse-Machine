Kritik af at Mærsk undersøger sig selv
A.P. Møller-Mærsks undersøgelse af forholdene på egen kinesisk skibscontainerfabrik med restriktive arbejdsregler kritiseres for at foregå bag lukkede døre. Og den er ikke uvildig, mener både Amnesty International og DanWatch


 Kan det betragtes som uvildigt og uafhængigt, når A.P. Møller-Mærsk hyrer et konsulentfirma til at undersøge en af sine fabrikker og derefter selv fremlægger konklusioner af undersøgelsen?
Det mener Mærsk, mens Amnesty International og DanWatch, der holder øje med danske selskabers etiske opførsel i udlandet, er mere skeptiske og kritiserer undersøgelsen for manglende åbenhed.
Den danske transportgigant ser i øjeblikket nærmere på forholdene på selskabets containerfabrik i det sydlige Kina. Det sker efter anklager om farligt arbejdsmiljø, korruption, ulovlige fyringer og barske personaleregler fra fabrikkens ansatte og menneskeretsorganisationen Globalization Monitor. 
Mærsk har hyret det britiske konsulentfirma Impactt Ltd. til at undersøge, om der er hold i de mange anklager. Selskaber betegner undersøgelsen som "transparent og uafhængig", men afviser over for Information at fremlægge den færdige undersøgelse. 
Skader troværdighed
"Selve rapporten er et internt dokument, hvor der vil forekomme navne og så videre, så den vil vi ikke udlevere, hvilket heller ikke er praksis. Efter undersøgelsen fremlægger vi resultater og planer over for Globalization Monitor og melder offentligt ud, hvad konklusionerne er," forklarer Annette Stube, chef for socialt ansvar i A.P. Møller-Mærsk.
Fremgangsmåden møder kritik fra Amnesty International i Danmark.
"Det er positivt, at A.P. Møller-Mærsk gennemfører en undersøgelse. Men gennemsigtighed er vigtig. Når Mærsk selv hyrer et firma til at se på fabrikken, må man betragte det som en intern undersøgelse - ikke en uafhængig eller uvildig. Det ville kræve, at den verificeres af en uvildig tredje part," siger Sanne Borges, kampagneleder for menneskerettigheder og erhverv i Amnesty International.
Søren Ring, direktør for DanWatch, mener ligeledes, at det halter med uafhængigheden: 
"Der bør ikke være penge direkte mellem Mærsk og det firma, der kontrollerer forholdene på fabrikken. Det skader den transparens og troværdighed, Mærsk gerne vil signalere. I stedet kunne Mærsk for eksempel have bedt den internationale søfartsorganisation (IMO) eller FN's faglige organ, ILO, (Den Internationale Arbejdsorganisation, red.) om at udvælge en kontrollant," siger Søren Ring, direktør for DanWatch.
Han er ikke enig i, at Mærsk er tvunget til at hemmeligholde den samlede undersøgelse af hensyn til følsomme oplysninger: 
"Ansatte kan anonymiseres, ligesom forretningshemmeligheder kan holdes ude af rapporten. Der er ingen grund til holde noget tilbage. I så fald kan man mistænke, at bestemte konklusioner bliver fravalgt," siger Søren Ring.
A.P. Møller-Mærsk tilsluttede sig i februar FN's etiske initiativ for multinationale selskaber, Global Compact.
Mads Øvlisen, bestyrelsesmedlem i Global Compact, er glad for, at Mærsk undersøger problemerne på containerfabrikken i Kina.
"Undersøgelsen er intern. Jeg ser den som et - lidt sent - første skridt for A.P. Møller-Mærsk, der traditionelt set ikke har involveret sig i sådanne tiltag. Det vigtige er dog, at der kommer gang i en åben dialog med medarbejdere og civilsamfund om at forbedre forholdene," siger Mads Øvlisen.
Han nævner lokale ngo'er og den internationale fagbevægelse som vigtige medspillere i den proces.
Nej til hjælp fra forbund
Den containerfabrikken mødtes i sidste uge med Globalization Monitor for at diskutere de foreløbige resultater af undersøgelsen. Der er aftalt endnu et møde den 6. april. "Det er for tidligt at svare på, hvor stor åbenhed, Mærsk lægger for dagen. Endnu har vi stort set intet fået at vide om resultaterne, men jeg håber, at selskabet seriøst vil åbne for en dialog," siger Au Loong-Yu fra Globalization Monitor.
Mærsk er undervejs blevet tilbudt assistance fra den globale sammenslutning af faglige landsorganisationer, ITUC, men har sagt pænt nej tak.
"Globalization Monitor har to gange foreslået, at vi skulle bidrage til at belyse sagen, men Mærsk har afvist det. Det er uheldigt og tyder på, at virksomheden hovedsageligt bekymrer sig om at dysse sagen ned," siger Dominique Muller, repræsentant for ITUC i Hong Kong.
A.P. Møller-Mærsk ønsker ikke at kommentere kritikken over for Information på nuværende tidspunkt.
Etik uden åbenhed
Det er langt fra kun Mærsk, der hyrer private konsulenter til at undersøge arbejdsforhold i udviklingslande. Multinational etik er en branche i vækst, og Impactt Ltd. hjælper selskaber som Nokia, GAP og IKEA med at forbedre deres sociale profil. 
Ofte foregår arbejdet bag lukkede døre, og det er problematisk, mener Neil Kearney, der er generalsekretær i det internationale tekstilarbejderforbund, ITGLWF.
Forbundet afslørede for nylig grove overtrædelser af menneskerettighederne på en tekstilfabrik i Tyrkiet. Impactt undersøgte forholdene på vegne af den store britiske varehuskæde Marks & Spencer.
"Vi blev aldrig kontaktet for at bidrage, selv om vi er kraftigt involveret i sagen, og vi kan ikke få Impactt Ldt.'s rapport at se, for den holdes hemmelig af Marks & Spencer. Det er desværre typisk for branchen, og det hjælper sjældent de ramte arbejdere," siger Neil Kearney.
Rosey Hurst, direktør for Impactt Ltd., fortæller, at firmaet har været i kontakt med fagforeninger i Tyrkiet, men vil af princip ikke kommentere på firmaets arbejde. 
"De fleste kunder ønsker ikke åbenhed om vores arbejde," forklarer hun.


