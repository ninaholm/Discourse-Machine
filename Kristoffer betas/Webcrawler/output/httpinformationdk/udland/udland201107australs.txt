Den australske regering insisterer på upopulær miljøskat
Australiens 500 mest forurenende virksomheder skal pålægges skat for CO2-udledninger, men 60 pct. af befolkningen er modstandere af regeringens miljøpolitik
Den australske premierminister, Julia Gillard, møder rasende modstand mod den nye CO2-skat, som 60 procent af befolkningen er imod.  Hendes regering er den mest upopulære i 40 år.


 SYDNEY  Den australske regering har løftet sløret for en af verdens mest ambitiøse planer til bekæmpelse af klimaændringer: en plan om at beskatte CO2-udledninger fra landets mest forurenende virksomheder. Efter en hård politisk kamp for at vinde støtte til planen, udtalte premierminister Julia Gillard søndag, at fra juli næste år skal 500 virksomheder betale for deres CO2-udledninger: 23 dollar (129 kroner) pr. ton. Det er den største politiske aftale om beskatning af CO2-udledninger uden for Europa. Regeringen forudser, at planen i 2029 vil medføre en reduktion i udledningen af CO2, som svarer til at fjerne 45 mio. biler fra vejene. I de kommende tre år vil regeringen fastsætte beskatningen, som fra 2015 overgår til at være markedsreguleret: »Det er på tide at gå videre med det. Vi skal nok få det gjort,« udtaler Gillard.
På grund af sin store afhængighed af kulkraftværker udleder Australien mere CO2 pr. indbygger end noget andet udviklet land. Med en befolkning på 22 millioner er Australien ansvarlig for 1,5 pct. af den globale udledning af drivhusgasser. Til sammenligning står Storbritannien, hvis befolkning er næsten tre gange så stor, kun for 1,7 pct. af den samlede udledning. Planen forventes at blive vedtaget i begge parlamentets kamre inden årets udgang, men Gillard møder rasende modstand mod planen, som 60 pct. af befolkningen er imod. Hendes regering er den mest upopulære i 40 år, og ifølge analytikere afhænger hendes politiske fremtid af, om hun formår sælge CO2-beskatningen til vælgerne: »Vi er nødt til at beskatte CO2-forurening for at tilskynde investeringerne i innovation og skabe incitamenter for energieffektivitet,« siger Gillard: »Hvis ikke vi gør det, vil vi videregive en lavere levestandard til vores børn og børnebørn.«
Miljøpartiets indflydelse
Planen indebærer, at der afsættes 10 mia. dollar (56 mia. kroner) til en fond for ren energi, midler til en biodiversitet fond, og  hvilket er afgørende for Gillards politiske overlevelse  at vælgerne får en kompensation. Regningerne for en gennemsnitlig australsk husstand vil stige med omkring 10 dollars (56 kroner) om ugen. Kritikere mener, at almindelige vælgere vil blive urimeligt belastet af, at de store forurenere sender de højere omkostninger videre. Ifølge Gillard vil omkring 50 pct. af de indtægter, som planen medfører, blive returneret til de australske husstande i form af skattelettelser og kompensationer for mere end 15 mia. dollar. To tredjedele af alle husstande vil modtage tilstrækkelig støtte til at dække hele den økonomiske virkning af afgiften, hævder Gillard: »Dette er beregnet på familier med lave indkomster, for vi erkender, at der ikke er meget plads på deres budgetter,« siger Gillard: »Jeg vil have folk til at forstå, at vi stræber efter en fremtid med ren energi.«
I et forsøg på at distancere sig fra sin forgænger, Kevin Rudd, som ikke formåede at få en plan om beskatning af CO2-udledninger vedtaget i parlamentet, sagde Gillard udtrykkeligt før valget sidste år, at beskatning af CO2-udledninger var udelukket. Men efter valget skiftede hun kurs, fordi valgresultatet nødvendiggjorde en regeringsalliance med De Grønne. Oppositionslederen,  Tony Abbott, har betegnet CO2-beskatningen som »socialisme forklædt som økologi« og krævet, at der bliver udskrevet valg, som efter hans mening ville være en folkeafstemning om ordningen: »Det er en plan, som kun medfører økonomiske smerter og ingen miljømæssig gevinst,« udtalte Abbott søndag.
Urimeligt
Det australske parlament har to gange nedstemt forslag til beskatning af CO2-udledninger. En aggressiv kampagne mod beskatningen kan yderligere underminere regeringen, som står over for et valg i 2013: »Jeg tror, at denne plan vil blive forbundet med det tillidsproblem, som har plaget premierministeren, siden hun tog livet af Kevin Rudd, og som har forfulgt hende, siden hun vildledte befolkningen om CO2-beskatningen inden det seneste valg,« siger Abbott.
Australien er verdens største eksportør af kul og jernmalm, og landets mange naturressourcer udgør fundamentet for en stærk økonomi. Skattepakken indeholder kompensation for mange eksportindustrier, heriblandt stål- og aluminiumsindustrien, som får op til 94,5 pct. af deres licenser gratis. Moderat forurenende eksportvirksomheder får 66 pct. af deres licenser gratis. Men ifølge Minerals Council of Australia vil råstofindustrien miste 25 mia. dollar (140 mia. kroner) inden 2020, hvilket vil medføre lukning af 20.000 arbejdspladser:
»Det svarer til at slå på den australske økonomi med et baseballbat. Man vil opkræve en ny skat, der vil medføre svære tab for økonomien og ikke er nogen miljømæssig fordel,« siger mineralrådets administrerende direktør, Mitch Hooke.
De Grønne har spillet en central rolle i de seneste måneders forhandlinger om CO2-skatten. Gillards regering er afhængig af miljøpartiet til at styre, og i sidste uge blev de også tungen på vægtskålen i parlamentets overhus. De Grønnes næstformand, Christine Milne, siger:
»Dette er øjeblikket, hvor Australien vender ryggen til de fossile brændstoffers tidsalder og ser det 21. århundredes største udfordring i øjnene. Og det er at gøre noget ved den globale opvarmning.«

© Guardian & Information 2011 Oversat af Mads Frese

