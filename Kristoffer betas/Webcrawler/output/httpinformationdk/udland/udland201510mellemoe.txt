Mellemøsten: Assad kom, så og sejrede
Ruslands præsident Putin rullede den røde løber ud for den syriske diktator – og lod ham rejse hjem igen


 Ruslands præsident Putin er i den forløbne uge rykket endnu et felt frem på det internationale skakbræt. Onsdag dukkede den syriske diktator Bashar al-Assad overraskende op i Moskva, hvor hans russiske allierede stod klar med skulderklap, kaviar og kameraer, der kunne forevige Assads første udlandsbesøg, siden den syriske borgerkrig begyndte i 2011.
Ifølge Putin blev besøget bl.a. brugt til at diskutere mulighederne for en politisk løsning på den blodige borgerkrig, der har kostet mindst 250.000 mennesker livet, sendt millioner af civile på flugt og efterladt størstedelen af Syrien i ruiner.
Rusland indledte for nylig en luftkrig for at redde Assads regime, der ifølge vestlige diplomater var tæt på at bryde sammen. I ugens løb indrømmede den russiske ambassadør til EU, Vladimir Chizov, at Assad var presset.
»Hvis Rusland ikke havde blandet sig, kunne borgerkrigen måske være endt med, at den syriske hær og regering var faldet, og Islamisk Stat havde taget kontrol over hele landet,« sagde han til CNN.
Den præcise hensigt med at invitere den syriske diktator til Moskva er fortsat uvis. Men Putin fortalte torsdag, at han bl.a. brugte besøget til at foreslå en alliance mellem Assad og nogle af de syriske oprørere, som også bekæmper Islamisk Stat.
Ifølge Putin syntes Assad, det var en god idé, hvis Rusland begyndte at støtte disse oprørere sideløbende med støtte til Assad. Præcis hvilke grupper Rusland agter at støtte er uklart, men meget tyder på, at russerne vil forsøge at finde et kompromis, der kan sikre, at Assad forbliver ved magten, i hvert fald i en del af landet.
Efter sit officielle besøg lod Putin Bashar al-Assad rejse hjem igen – uagtet at han ifølge Amnesty International og Human Rights Watch er en af det 21. århundredes største krigsforbrydere.

