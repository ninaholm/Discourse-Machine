Wal Mart belastes af egne videooptagelser
Verdens største detailhandelkæde glemte at sikre sig ejendomsretten til 15.000 videobånd med optagelser af dets egne ansatte og chefer. Nu tjener et firma store penge på at låne dem ud til advokater, fagforeningsaktivister og andre med et horn i siden på Wal Mart


 LOS ANGELES - De båndoptagelser, som Richard Nixon næsten som en besættelse lod foretage af alt, hvad der foregik i Det Ovale Værelse, førte i sidste ende til hans fald som USA's præsident. 
På tilsvarende vis truer et arkiv med videooptagelser nu med at skabe alvorlige juridiske vanskeligheder for verdens største detailhandelskæde, Wal Mart.
Omkring 15.000 videobånd med optagelser af Wal Mart-ledere i og uden for arbejdstid - optaget gennem de seneste 30 år - er pludselig blevet tilgængelige for offentligheden. Det sker som følge af en række brølere, Wal Mart begik ved at undlade at undersøge det selskab nærmere, som man hyrede til at forestå optagelserne - et samarbejde, som brat blev afsluttet for to år siden. 
Det pågældende selskab, Flagler Productions Inc., fik 90 procent af sine indtægter fra Wal Mart på det tidspunkt, da kontrakten blev opsagt i 2006. 
Først troede Flagler, at tabet af den største kunde gjorde et krak uafvendeligt, men så indså ledelsen, at de optagelser, man sad inde med, var en ren guldgrube. Det tilbød først båndene til Wal Mart, men detailgiganten ville kun tilbyde en halv million dollar for hele molevitten, og det afviste Flagler. 
Guf for advokater
Nu stilles båndene mod betaling til rådighed for forskere, fagforeningsaktivister og advokater af den slags, der interesserer sig for at grave alskens skidt op. Og det har vist sig at være lukrativ forretning. 
En advokat i Kansas, der repræsenterer en 12-årig dreng, som blev udsat for svær forbrænding, da en benzindunk indkøbt i Wal Mart eksploderede op i ansigtet på ham, konstaterede til sin glædelige overraskelse, at der fandtes båndoptagelser af ansatte i Wal Mart, der ved en julefrokost fortæller vitser om eksploderende benzindunke. 
Advokaten Diane Breneman håber på at kunne fremlægge disse optagelser i retten for at udfordre Wal Marts påstand om, at virksomheden ikke kunne have forudset, at benzindunkene repræsenterede "en rimeligt forudsigelig fare".
En anden advokat, der kører en sag om kønsdiskrimination til flere milliarder dollar har fundet klip med Sam Walton, Wal-Marts grundlægger, hvor han og andre ledere i virksomheden beklager sig over, der er for få kvindelige ledere. Et klip, som ifølge advokaten, styrker hans påstand om, at Wal Mart hele tiden har kendt til problemer med kønsdiskrimination, men har undladt at gøre noget ved det.
Clintons lovprisning 
Arkivet rummer også optagelser med Hillary Clinton, som sad i Wal Marts bestyrelse fra 1986-92, hvor hun høres lovprise selskabet til skyerne - en position, hun siden har gjort alt for at fortie. 
"Jeg er så stolt over dette firma og alt, som det står for," siger Clinton ved indvielsen af en ny filial i Arkansas i 1991. "Jeg glæder mig meget over alt det, vi har været i stand til at udrette," fortsætter hun.
Arkivet så dagens lys, da Breneman, Kansas City-advokaten i sagen med benzindunken, stødte på en internetannonce fra en tidligere Flagler-ansat, som henviste til sine erfaringer med at arbejde i Wal Mart-videoarkivet. Uden at vide, hvad båndene kunne indeholde, fik hun ved en retskendelse adgang til dem alle. 
Flagler forklarede, at biblioteket var for stort til at kunne medbringes på et advokatkontor, så Breneman drog i stedet til de noget mindre lokaliteter, hvorfra Flagler i dag opererer, og begyndte at gennemse dele af det. Til hendes forbløffelse bestod en stor del af det af lukkede møder og viste Wal Marts chefer i øjeblikke, hvor de troede sig ubevogtede. Ifølge Breneman fortæller båndene "alt, hvad der overhovedet er værd at vide om Wal Mart".
Bemærkelsesværdigt nok har Wal-Mart aldrig underskrevet nogen kontrakt med Flagler om ejerskabet til båndene.
Det profiterer Flagler på i dag. Virksomheden kræver 250 dollar i timen for at researche i Wal Mart-arkivet, og der er ingen mangel på kunder. 
© The Independent og Information. Oversat af Niels Ivar Larsen

