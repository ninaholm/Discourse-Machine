’De værste overgreb, vi har set’
Det internationale pres for at få Syrien indbragt for den Internationale krigsforbryderdomstol vokser, men Rusland og Kina blokerer fortsat 


 »De maste mine fingre med tænger og satte hæfteklammer i mine fingrene, i brystet og i ørerne. Jeg fik kun lov at tage dem ud, hvis jeg talte. Hæfteklammerne i ørerne var dem, der gjorde mest ondt.« Sådan lyder blot en af utallige beretninger i en ny rapport fra den internationale menneskerettighedsorganisation Human Rights Watch, der dokumenterer systematisk tortur i 27 fængsler og afhøringscentre over hele Syrien. Og metoderne er mange.
»De brugte også to ledninger forbundet til et bilbatteri til at give mig elektriske stød. To gange gav de mig stød på kønsdelene med elektriske stave. Jeg troede, jeg aldrig ville få min familie at se igen. De torturerede mig på den måde tre gange på tre dage,« fortæller den tidligere fange.
Rapporten fra Human Rights Watch er den seneste i en lang række, som alle dokumenterer det syriske regimes systematiske overgreb, mord og tortur på civilbefolkningen og medlemmer af den syriske opposition.
Beviserne mod det syriske regime tårner sig også op hos Amnesty International og hos FN’s særlige undersøgelseskommission for Syrien.
Og alle opfordrer de indtrængende til, at de ansvarlige bliver retsforfulgt ved Den Internationale Straffedomstol, ICC, i Haag.
Det kræver imidlertid en godkendelse fra FN’s Sikkerhedsråd, og her stritter Kina og Rusland nok engang imod med den begrundelse, at det vil gøre det vanskeligere at opnå en forhandlingsløsning, hvis præsident Bashar al-Assad og hans topfolk risikerer retsforfølgelse.
De værste overgreb
Trine Christensen, vicegeneraldirektør i Amnesty International, bekræfter, at menneskerettighedskrænkelserne i Syrien har nået et sådan omfang, at der er tale om krigsforbrydelser.
»Det er meget, meget alvorlige menneskerettighedskrænkelser, der foregår i Syrien. Det er faktisk nogle af de værste overgreb, vi nogensinde har set,« siger hun. »Både på grund af omfanget, og fordi der er børn imellem ofrene – både blandt de dræbte og blandt torturofrene.«
Opfordringen til at indlede en krigsforbrydersag mod de ansvarlige bakkes op af bl.a. FN’s højkommissær for Menneskerettigheder, Navi Pillay, der mandag opfordrede Sikkerhedsrådet til at henvise situationen i Syrien til Den Internatonale Krigsforbryderdomstol.
»Efter min opfattelse har både regeringen og oppositionen været involveret i overgreb på civile,« sagde hun på et pressemøde i mandags.
Navi Pillay henviser bl.a. til, at regeringsstyrker har bombet civile boligområder, gennemført målrettede drab på oppositionstilhængere, gennemført vilkårlige tilbageholdelser, tortur og voldtægt såvel som angreb på hospitaler og klinikker.
For oppositionens vedkommende henviser hun til drab på mistænkte spioner og kollaboratører samt den voksende brug af hjemmelavede bomber, der har kostet flere civile livet.
»Den, der er ansvarlig for angreb på civile, må stilles til ansvar. Bevismaterialet tyder på, at der bliver begået forbrydelser mod menneskeheden.«
Det internationale pres for at få rejst en krigsforbryder sag mod Assad og hans topfolk vokser i øjeblikket, men indtil videre har Rusland pure afvist at stemme for, med den begrundelse at det vil skade bestræbelserne på at finde en fredelig løsning på den syriske konflikt. Men med Schweiz i spidsen har en række andre lande, heriblandt Danmark, i sidste uge valgt at støtte kravet om en krigsforbrydersag. Ifølge Udenrigsministeriet har i alt 14 lande tilsluttet sig kravet, heriblandt en række mindre stater samt Tyskland – men målet er at nå op på mindst 50 lande, som sammen kan lægge pres på de modvillige medlemmer af Sikkerhedsrådet.
Spørgsmålet om en krigsforbrydersag vil desuden være på dagordenen, når den amerikanskledede alliance Syriens Venner mødes i Paris på fredag for at diskutere, hvordan den kan øge presset på Assad-regimet.
Forhandlingstroen vakler
Modstanderne af en krigsforbrydersag mener, at det vil blive umuligt at overtale Bashar Assad og generaler til at afgive magten, hvis de har en international arrestordre hængende over hovedet.
Sune Haugbølle, mellemøstekspert ved Københavns Universitets Institut for Tværkulturelle og Regionale Studier, afviser imidlertid, at en krigsforbryderanklage skulle blokere for en forhandlingsløsning.
»Assad vil formentlig kunne få asyl i Teheran, uanset om der er en krigsforbrydersag eller ej,« siger han.
Han mener, at den reelle forklaring på den manglende vilje til at rejse en krigsforbrydersag er, at det internationale samfund ikke har lyst til at komme i en situation, hvor det er nødt til at sætte militærmagt bag kravet om en udlevering.
»Problemet er, at når man sagt A, må man også sige B – og det er der ingen i EU eller USA, som har mod på,« siger Sune Haugbølle.
Hos Amnesty International mener vicegeneraldirektør Trine Christensen ikke, at ønsket om at holde forhandlingsvejen åben er tilstrækkelig grund til at undlade at rejse en krigsforbrydersag:
»Tværtimod. Hvis ikke Assad og andre ansvarlige bliver indklaget for krigsforbrydelser, tror de bare, at de har carte blanche til at fortsætte overgrebene og myrderierne« siger Trine Christensen og fortsætter:
»Hvis det lykkes Schweiz at samle en alliance for en krigsforbrydersag,
er det et vigtigt signal, også til Rusland og Kina, om, at de må ændre holdning.«
Det har ikke været muligt at få en kommentar fra udenrigsminister Villy Søvndal (SF), men kilder i Udenrigsministeriet siger, at man også her er ved at opgive troen på en forhandlingsløsning og derfor mener, at det er begrænset, hvad en krigsforbryderanklage kan skade.
»Kofi Annans fredsplan er jo alligevel kørt fast i kviksandet,« som en kilde udtrykker det.
caa@information.dk
Læs mere på journalen Syrien i oprør.

