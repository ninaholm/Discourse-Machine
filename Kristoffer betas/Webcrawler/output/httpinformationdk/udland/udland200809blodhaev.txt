Blodhævn og krig truer Kaukasus
En række russiske republikker er præget af oprørstanker og blodige sammenstød i kølvandet på Ruslands anerkendelse af Sydossetien og Abkhasien som selvstændige stater


 Det er ikke rart at være i familie med præsidenten i den russiske kaukasusrepublik Ingusjetien. For knap to uger siden blev en af den ingusjetiske oppositions ledere, Magomed Jevlojev, dræbt af politiet, efter at han havde fløjet i fly med præsident Murat Sjasjikov fra Moskva til hovedstaden Nazran i den kaukasiske republik. Det førte til store protestdemonstrationer, Jevlojev-klanens krav om blodhævn, og - som noget mere foruroligende for Moskva - krav om Ingusjetiens løsrivelse fra Rusland.
Siden er præsidentens fætter, chef for republikkens transportvæsen og bror til præsidentens livvagt, blevet dræbt, da hans bil blev beskudt på en af hovedvejene. Og tidligere blev en anden fra Sjasjikovs klan, direktøren for pensionsfonden, hårdt såret under et angreb på hans hus i Nazran. Blodhævn er, skriver en russisk kommentator, i de egne ikke en spøg, men tages dødsens alvorligt og forpligter klanmedlemmer til at gennemføre hævnen helt ud i to generationer efter dens proklamation. 
Der har da også været overfald på præsidentens egen kortege og på hans hus, men uden dødsfald. Og allerede før mordet på den oppositionelle leder er en række af den dybt upopulære, men Putin-tro præsidents familiemedlemmer blevet kidnappet i forbindelse med påstande om forbrydelser over for sharia-loven og med krav om store løsesumme. 
For kort tid siden blev republikkens vicechef for sikkerhedspolitiet, FSB, dræbt i åben kamp sammen med to medarbejdere.
Separatistisk vold
Situationen i Ingusjetien ligner ifølge iagttagere mere og mere en borgerkrig imellem to-tre af de mest indflydelsesrige klaner. Internetavisen polit.rus kommentator Gleb Datnov skriver, at hvis ikke Moskva straks griber ind, så kan det få uoverskuelige følger, fordi situationen tydeligvis bliver udnyttet af radikale islamister og separatister, der ønsker et oprør, som så vil brede sig til andre russiske islamiske republikker. 
Mange iagttagere ser den øgede spænding i de russiske kaukasusrepublikker som en direkte følge af, at Rusland i sidste måned greb ind i de georgiske udbryderrepublikker Sydossetien og Abkhasien og derefter anerkendte dem som selvstændige stater. Der har da også været en tydelig opblussen af separatistisk vold i både Ingusjetien, Dagestan, Karbadino-Balkariha og selv i det nu forholdsvis rolige Tjetjenien, som har oplevet sin første selvmordsbombe i årevis med to dødsofre - en soldat og en civil.
Ifølge flere russiske aviser har over 1.000 ingusjetiske politibetjente sagt deres job op i protest mod krigen i Sydossetien og anerkendelsen af landet. Ingusjetien er nemlig selv i en slags koldkrigstilstand med Sydossetiens russiske broderrepublik Nord-ossetien. Ingusjetien og Nordossetien førte i 1992 en kort, men blodig krig om et grænseområde, som Stalin i sin tid overflyttede fra Ingusjetien til Ossetien, hvorefter han senere i 1944 deporterede ingusjeterne sammen med tjetjenerne til det fjerne Kasakhstan. Siden har der været had mellem de muslimske ingusjetere og de kristne ossetere.
Uro uden for Kaukasus
Uroen har bredt sig yderligere. En anden muslimsk republik i den russiske del af kaukasus, Dagestan, har i de seneste to dage været plaget af voldsomme opgør imellem separatistiske, muslimske oprørere, de såkaldte bojeviki, og myndighederne. Natten til i går blev 10 oprørere og en betjent fra sikkerhedstjenesten FSB dræbt under et langvarigt skudopgør. Ingen tror dog på myndighedernes påstande om, at der nu er ro i den tilbagestående og i lang tid uroplagede republik. Myndighederne hævder ellers, at de med den seneste operation har elimineret alle væsentlige oprørsledere.
Længere væk fra Kaukasus i den ligeledes muslimske republik Basjkortostan har der også været uro i de seneste dage. En oprørsbevægelse ved navn KUK BURE kræver nu af myndighederne i republikken, at de skal indlede en løsrivelsesproces i forholdet til Moskva. Bevægelsen har tætte forbindelser til den ellers indtil nu rolige naborepublik Tatarstan. Her hævder redaktøren for tidsskriftet Pax Islamica, Ajdar Khabutdinov, ifølge nyhedsbureaet NEWSru.com, at der er mange stærke kræfter, som vil gøre alt for at fremme separatistbevægelserne i de muslimske republikker ved Volga, og at det kan blive langt alvorligere for Rusland end problemerne i Kaukasus.


