Koordineret indsats efterlyses
FN's ledende nødhjælpskoordinator i Haiti, Jesper Holmer Lund, beretter om en yderst kompleks nødhjælpssituation, hvor samarbejdet til tider er frustrerende


 Selv om jordskælvet i Haiti »måske er mindre« i omfang end det voldsomme jordskælv i Pakistan i 2005, så er nødhjælpsindsatsen ifølge FN's ledende nødhjælpskoordinator i Haiti, danskeren Jesper Holmer Lund, langt vanskeligere. Samarbejdet mellem FN's stabiliseringsstyrke (Minustah) og de humanitære organisationer har også været »frustrerende«.
»Den meget besværlige logistiske situation umuliggør nærmest en effektiv operation, både hvad angår import og distribution af nødhjælp,« siger Jesper Holmer Jensen, der har ledet en række af det seneste årtis største humanitære nødhjælpsaktioner som holdleder for FN's standby-nødhjælpshold (Undac).
I Haiti kompliceres den humanitære opgave ifølge Holmer Lund af den kroniske fattigdom, regeringens manglende kapacitet og manglen på sikkerhed. At jordskælvet oven i købet har ramt hovedstaden Port-au-Prince, Haitis regering og FN's sikkerhedsstyrker i Haiti komplicerer bare situationen yderligere. I øjeblikket forsøger Holmer Lund at få et overblik over situationen og en forståelse af katastrofens omfang. Gennem årene har han lært at sondre mellem, »hvem der kan og vil hjælpe, og hvem der bare vil snakke og fortælle, hvad de kan«.
Store humanitære katastrofer tiltrækker ofte et utal af mindre organisationer og enkeltpersoner, der risikerer at gøre mere skade end gavn, fordi de ikke ved, hvad de har med at gøre. Sådan var det efter folkedrabet i Rwanda i 1994, der tiltrak organisationer, der hverken havde erfaring fra Afrika eller fra så omfattende en humanitær katastrofe.
Og sådan var det også efter tsunamien i landene ved Det Indiske Ocean i 2004, hvor ikke færre end 220 hjælpeorganisationer meldte deres ankomst i Indonesiens Aceh-provins til FN's kontor for koordination af humanitære anliggender (Ocha).
Hvis man i den kommende tid vil begrænse katastrofens omfang og sikre, at nødhjælpen bliver ordentligt koordineret, er det ifølge Holmer Lund derfor helt afgørende, at de forskellige spillere bliver enige om en overordnet strategisk plan. 

