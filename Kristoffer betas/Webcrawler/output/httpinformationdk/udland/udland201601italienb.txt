Italien beholder unyttig migrantlov
Italiens dommerforening kalder en lov om illegal indvandring skadelig. Den skulle have været afskaffet, men efter begivenhederne i Køln forsøger den italienske regering at vinde tid
 Afrikanske migranter i sommer på den stenede strand ved Ventimiglia tæt på den fransk-italienske grænse.


 Matteo Renzis regering i Italien havde taget tilløb til at afskaffe en lov om »illegal indvandring«, som er et levn fra Silvio Berlusconis regeringssamarbejde med det fremmedfjendske Lega Nord. Men så kom overgrebene i Køln på tværs.
Der er tale om en lov, som ifølge EU-Domstolen i Luxembourg ikke straffer en konkret gerning, men snarere en menneskelig tilstand eller et vilkår.
Et dekret om afskaffelse af loven, som skulle have været vedtaget på fredagens ministerrådsmøde, er foreløbig taget af dagsordenen. Det sker af hensyn til den offentlige opinion, indrømmer Renzi. Selv om det ifølge ministerpræsidenten ville være »logisk« at afskaffe loven, vil regeringen ikke påtage sig det ansvar, fordi »det psykologiske element er afgørende i spørgsmål om sikkerhed«.
Loven om illegal indvandring stammer fra 2009, da flygtningetilstrømningen til Europa primært var et italiensk problem, fordi bådflygtningene dengang især ankom til øen Lampedusa og som følge af Dublin-forordningen kun kunne søge asyl i Italien.
Oprindelig var loven mere omfattende. At rejse ind i Italien og at opholde sig i landet uden gyldige dokumenter kunne medføre fængselsstraffe og blev betragtet som en skærpende omstændighed i straffesager, indtil den italienske forfatningsdomstol fastslog, at det er diskrimination. Illegale indvandrere kan dog stadig pålægges bødestraffe på op til 75.000 kroner:
»Bøden bliver næsten aldrig opkrævet, for selvfølgelig kan migranten ikke betale,« udtaler lederen for den nationale antimafia- og antiterrorenhed, Franco Roberti, til La Repubblica.
Smuglerne slipper
Når en bådflygtning ankommer til et italiensk modtagecenter, bliver vedkommende automatisk sigtet for illegal indvandring. Det medfører udgifter til beskikkede advokater, tolke og retsmøder. De fleste ankommer uden dokumenter og kan således angive en falsk identitet med henblik på at omgå Dublin-forordningen og søge asyl i et andet EU-land. Når der eventuelt falder dom i sagerne, er det således som oftest umuligt at opspore den sigtede. Endvidere har loven konsekvenser for efterforskningen af menneskesmugling:
»Hvis man bliver afhørt som sigtet, kan man vælge at tie med henvisning til retten til ikke udtale sig,« siger Roberti, »hvis man derimod blot bliver afhørt som en person med kendskab til hændelserne, har man pligt til at svare og til at sige sandheden.«
I nogle tilfælde har anklagemyndigheden skønnet, at der kunne rejses sigtelse, fordi en migrant var gået om bord på flygtningeskibene uden indrejsetilladelse. I andre tilfælde er sigtelsen blevet frafaldet som følge af force majeure, da migranten var nødt til at nå den italienske kyst for at redde livet. Andre sigtelser er blevet frafaldet, fordi redningsfartøjerne blev betragtet som årsagen til migrantens ankomst til Italien.
Skadelig lov
Det er således diskutabelt, om loven har haft den tiltænkte afskrækkende effekt i forhold til flygtningetilstrømningen:
»Tallene taget i betragtning kan jeg konstatere, at loven tilsyneladende ikke har haft den effekt,« siger Roberti og tilføjer, at en afskaffelse vil gøre det »nemmere at finde frem til og straffe menneskesmuglerne«.
I Agrigento på det sydlige Sicilien, hvor forbrydelser begået på bl.a. Lampedusa efterforskes, er der i løbet af de seneste tre år blevet indledt 50.000 sager om illegal indvandring. Men der er ikke blevet afsagt en eneste dom. Desuden kan migranten ikke udvises, før retssagen om illegal indvandring er afsluttet. Det giver migranter uden udsigt til asyl mulighed for at gå under jorden.
Hvis politiet pågriber en migrant, der har fået taget sine fingeraftryk, men under et falsk navn, skal vedkommende også retsforfølges for at have afgivet falske oplysninger.
Formanden for den italienske dommerforening, Rodolfo Sabelli, betegner derfor loven som »skadelig og unyttig«:
»Jeg forstår godt, at politikerne er nødt til at tage hensyn til befolkningens bekymringer, men når angsten er populistisk og uden sagligt grundlag, skal den bekæmpes ved at forklare, hvordan tingene virkelig hænger sammen,« siger Sabelli og tilføjer, at domstolene er ved at »drukne« i sager om illegal indvandring.
Stammementalitet
Alligevel har Renzis regering altså ikke mod til afskaffe loven, måske især med henblik på forårets kommunalvalg i en række storbyer:
»I stedet for at bruge medierne – som næsten alle står i hans tjeneste – til at forklare italienerne, hvad der sker i retssager om illegal indvandring, vælger Renzi genbrugspopulismen: at give næring til uvidenheden og profitere på den,« skriver chefredaktøren for avisen Il Fatto Quotidiano, Marco Travaglio, i en leder.
Terrorangrebene i Paris samt begivenhederne nytårsnat i Køln og andre nordeuropæiske byer har sat sit præg på den offentlige opinion. Maurizio Molinari, som er ny chefredaktør på FIAT-koncernens avis, La Stampa, debuterede i sidste uge med en leder, der opfattes som utilsløret racistisk: »Gruppeoverfaldet på kvinder i Køln er en stammehandling, som har sit udspring i de arabiske staters sammenbrud i Mellemøsten og Nordafrika,« skriver Molinari og tilføjer, at der blandt flygtningene i Europa er »bærere af vaner og skikke, som har deres udspring i den atavistiske kamp om brønde, kvinder og kvæg«.
Det er omkring 80 år siden – altså ikke siden fascisternes kolonikrige i Afrika – at man har kunnet læse den slags i italienske mainstreammedier, hævder det litterære kollektiv Wu Ming Foundation og påpeger, at indvandring giver de indfødte mulighed for at føle sig mere civiliserede og projicere deres egne fejl over på de nytilkomne:
»I mafiaklanernes republik,« skriver Wu Ming, »skal vi således udsættes for en leder i en af de største aviser med beskyldninger om atavistisk, nedarvet og primitiv stammementalitet.«

