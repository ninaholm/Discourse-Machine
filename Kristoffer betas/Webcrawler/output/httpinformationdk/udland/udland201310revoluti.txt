Revolution eller evolution med online universiteter
Står de videregående uddannelser midt i en global revolution med udviklingen af Mega Open Online Courses (MOOC’er), eller er der tale om en evolution af de muligheder for at sprede kundskab, som de digitale medier har skabt?


 
	MOOC’er – Mega Open Online Courses – har skabt debat inden for og uden for universiteternes mure og overskrifter i medierne verden over. Millioner af studerende er blevet optaget, men hvorfor vælger verdens mest velrenommerede og forskningstunge universiteter at investere i en MOOC, der koster mellem en halv og en hel million at udvikle? Dermed bryder de jo deres eget kundskabsmonopol.

	Universiteter hævder, at de gør det for at leve op til universiteternes tredje mission og udbrede kundskaber til alle med adgang til en computer, fra afrikanske landmænd til indskrevne studerende eller færdiguddannede kandidater, som vil efteruddanne sig. Andre taler om, at det er smart markedsføring for at kunne tiltrække de bedste studerende fra hele verden og opnå en global konkurrencefordel. Og at næste skridt er at tage betaling for certifikatet, og at det med 100.000 studerende på et kursus kan blive betydelige summer.

	EU-Kommissionen er i de sidste uger gået ind i diskussionen om udviklingen af digitale uddannelser for at motivere europæiske universiteter til at videreudvikle pædagogikken og undervisningen. Kommissionen peger på det vigtige i at udvikle nye indlærings- og undervisningsmetoder, ikke mindst når det handler om at anvende teknologiske og digitale læringsformer på alle uddannelsesniveauer.

	Opbryd silouddannelser

	Kommissionen er meget kritisk, i forhold til at man i EU generelt har været sent ude med at udvikle og anvende nye medier og dermed bl.a. skabe nye muligheder for fleksibel livslang læring. Den kommer med en ganske skarp kritik af europæiske uddannelsesinstitutioner og kræver, at rektorerne spiller en mere aktiv rolle, når det gælder om at skabe visioner og bryde de såkaldte siloopbyggede uddannelser op og skabe netværk af studerende.

	Den vil udvikle et system med støtte og belønning til lærere, som udvikler nye undervisningsmetoder. Lidt poppet kan man sige, at man skal gå fra analoge uddannelser til mere digitale uddannelser. I USA udbydes MOOC’er typisk af private universiteter i et samarbejde med private firmaer, hvilket har fået mange til at spekulere over, hvad forretningsmodellen egentlig er. Millioner af studerende optages, en del uden formelle kvalifikationer, og der findes ikke en øvre grænse for antallet af deltagere. Amerikanerne har været i front med udviklingen, men flere og flere store europæiske universiteter er hoppet med på vognen. I Danmark udbyder DTU og Københavns Universitet nu MOOC’er på forsøgsbasis.

	MOOC er ikke et entydigt begreb, og der findes for øjeblikket to hovedtyper: cMOOC’er og xMOOC’er. xMOOC’er minder om de traditionelle kurser, hvor en lærer underviser via videoindspillede forelæsninger, og de studerende har små prøver undervejs. cMOOC’er står for connectivity og er kurser bygget på kreativitet, selvstændighed, på at anvende de sociale netværk som læringsbase og har fokus på videnskabelse.

	Nye veje for alle parter

	I udviklingen af den digitale uddannelsesverden er det vigtigt at forstå, hvem de studerende er, og hvordan de klarer sig. De velrenommerede amerikanske universiteter anvender alle midler for at følge implementeringen. De får via spørgeskemaundersøgelser information om, hvem der søger, kommer ind, hvilken baggrund de har, og hvordan de klarer sig. De forsker i implementeringen af MOOC’er og får dermed information, som kan anvendes til både at udvikle markedsandele og til at se, om man når den brede målgruppe, som man så visionært tilbyder gratis højkvalitative kurser. Her kunne analoge universiteter også lære sig at ’spore’ sine studerende både før, under og efter studierne. Uddannelse og viden er ikke længere noget, som videregående uddannelsesinstitutioner har monopol på. Universitetsprofessorer kommer i samme situation, som mange læger har været, siden Google gjorde det muligt at søge information om symptomer på nettet og følge med i den seneste forskning. Studerende kan gå til forelæsninger på nettet via MOOC’er, TED-forelæsninger eller Kahn Academy. Derfor er det nu højere grad op til underviserne at anvende deres studerendes kundskaber til at skabe ny indsigt. Også den type af pædagogik har fået et navn: The flipped classroom. På den anden side har studerende altid kunnet læse et kapitel i lærebogen inden forelæsningen, så er der tale om en evolution, eller er vi midt i en pædagogisk revolution, som vil ændre universitetsverden, som vi kender den?

Hanne Smidt er senior advisor i European University Association og projektleder på Lunds Universitet

