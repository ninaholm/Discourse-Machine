Høj stråling spærrer for fremskridt
Man kan ikke finde lækagerne, hvorfra højradioaktivt vand siver i Fukushima-værket. Hvis de findes, er det uvist, om man kan reparere dem. I Tokyo er folk begyndt at demonstrere mod atomkraften
Grundskolen i Otsu er midlertidigt blevet denne kvindes hjem. Hun er en af de mange evakuerede fra sikkerhedszonen rundt om det havarerede atomkraftværk.


 Man undres over, hvordan der ser ud inden i Yukio Edano, medlem af Japans parlament, regeringens chefsekretær og premierminister Naoto Kans højre hånd.
Hver eneste dag — og ofte flere gange dagligt — siden jordskælv og tsunami satte havariet på Fukushima I-atomkraftværket i gang, er Edano trådt frem for pressen i Tokyo for at give bulletiner og svare på spørgsmål om udviklingen på det ulykkesramte værk. Pressemøderne kan følges på japansk tv og regeringens hjemmeside, og hver dag er sceneriet nøjagtig det samme: Edano kommer ind fra højre, bukker for det japanske flag og går på sin lille talerstol iklædt lyseblå beredskabsjakke med kuglepen i venstre brystlomme, skilning i samme side og et uudgrundeligt ansigtsudtryk, der hverken afspejler panik, bekymring, optimisme, irritation eller noget andet — det eneste, der overhovedet gør det muligt at skelne den ene seance fra den anden, er, at Edanos slips inde bag beredskabsjakken ind imellem har skiftet farve.
Regeringstalsmanden svarer tålmodigt på pressens spørgsmål i nøgterne, forsigtige formuleringer, der næppe skjuler noget, men sandelig heller pisker stemninger op. Manden må være dødeligt udmattet, og hvis han inde bag den urokkelige facade også er godt træt af elselskabet TEPCO over tingenes skæve gang, kan det ikke undre. Men observeres kan det ikke.
Lavmælt formidling
Da nye foruroligende radioaktivitetsmålinger lørdag forværrede krisen på atomkraftværket, lød Yukio Edanos statusmelding.
»Den nuværende situation er, at vi forhindrer, at tingene bliver værre.«
Og adspurgt på søndagens pressemøde om, hvor dramaet dog bærer hen, sagde han:
»Vi kan ikke umiddelbart forvente dramatiske forbedringer.«
Dét er den japanske regerings lavmælte måde at formidle en aktuel situation, som det internationale atomenergiagentur, IAEA, søndag karakteriserede som »fortsat yderst alvorlig.«
Bekymringen skyldes weekendens målinger, både på værket og i havmiljøet ud for de havarerede reaktorer.
Fredag var der i havvand blevet målt radioaktivt iod-131 1.250 gange over grænseværdien, og lørdag øgedes forureningen med 50 pct., til 1.850 gange grænseværdien. Forureningen menes at have sammenhæng med det stærkt radioaktive vand, som samtidig er blevet målt i turbinebygningerne knyttet til reaktor 1, 2 og 3.
Tre arbejdere blev forleden indlagt til observation efter at have fået høje stråledoser fra vand i turbinehallen ved reaktor 3. Det var et område, hvor der hverken burde være vand eller høj stråling, men det er i weekenden kommet frem, at de tres arbejdsgiver, elselskabet TEPCO, faktisk flere dage forinden havde målt strålingsniveauer så høje, at arbejderne ikke burde have været sendt til stedet.
»Vi beklager dybt,« sagde TEPCO i weekenden og offentliggjorde samtidig nye målinger, der afslørede endnu højere dosishastigheder i reaktor 3's turbinehal samt også høj forurening i reaktor 1's turbinebygning og helt ekstreme værdier i reaktor 2's.
Data fra TEPCO, offentliggjort i går af det japanske reaktorsikkerhedstilsyn, NISA, viser således en dosishastighed i reaktor 2's turbinebygning på over 1.000 millisievert (mSv) i timen — på en time kunne en atomarbejder her få 50 gange, hvad han under normale forhold må få på et helt år, og nok til at kunne give akutte stråleskader ved et kortere ophold. Hvor det i fredags offentliggjorte niveau ved reaktor 3 var 10.000 gange det normale niveau for vand brugt i reaktorer, var lørdagens melding om reaktor 2-turbinebygningen et 10 millioner gange forhøjet strålingsniveau!
Ifølge TEPCO's data var det massiv tilstedeværelse af et ganske kortlivet radioaktivt stof, iod-134, i vandet på turbinehallens gulv, der forklarede det alarmerende strålingsniveau og førte til arbejdets standsning og evakuering af området.
Søndag ved midnat japansk tid holdt TEPCO så et hasteindkaldt pressemøde for at forklare, at man formentlig har taget fejl af iod-134 og stoffet cæsium-134, hvorfor det oplyste strålingsniveau var for højt.
»Værdien er ikke troværdig. Vi beklager dybt,« sagde TEPCO's talsmand Takashi Kurita ifølge AP.
Det japanske nyhedsbureau Kyodo rapporterer fra pressemødet, at strålingsniveauet i vandet ved reaktor 2 ikke er 10 millioner, men 'kun' 100.000 gange det normale for vand i reaktorerne.
Hvor er lækken?
Hvor det er lykkedes at få strømforsyning tilbage til bl.a. kølevandspumperne på atomkraftværket og at udskifte tilførslen af tærende saltvand med ferskvand, står elselskabet nu med det problem, at der tydeligvis lækker højradioaktivt vand fra et eller flere steder i reaktorerne eller fra rørsystemer, der står i forbindelse med reaktorindeslutningens indre. Det er dét, der måles i bl.a. turbinehallerne og i havvandet ud for værket. Og så længe højradioaktivt vand forurener omgivelserne på værket, er det farligt og vanskeligt at tjekke og reparere de systemer og måleapparater, der skal bane vej for, at en normal og stabil køling af reaktorerne kan indledes og kontrol genskabes.
I weekenden blev der arbejdet på at pumpe det højradioaktive vand bort fra en af reaktorerne — frygten er, at det bliver ved at sive ud fra en eller flere endnu uidentificerede lækager i en eller flere reaktorer. Frygten er også, at lækagen eller lækagerne — hvis de findes — er svære at reparere på grund af de givetvis meget høje strålingsniveauer.
For at holde stråledoserne til den enkelte under kontrol på Fukushima-værket, er der i øjeblikket indsat 500-1.000 mand til det vanskelige arbejde, der foregår i et miljø af halvmørke, damp, forvredne rør og stråling.
Regeringen gav søndag besked om, at vandrensningsanlæg i hele Japan skal undlade at tage regnvand ind i deres systemer, fordi vandet kan indeholde radioaktivitet fra Fukushima-værket. 11 byer har i øjeblikket iod-131 over grænsen for spædbørn i deres drikkevand.
Søndag blev også dagen, hvor 1.200 japanere gik i protestmarch til TEPCO's hovedkvarter i Tokyo og forlangte en ny japansk energipolitik uden atomkraft.


