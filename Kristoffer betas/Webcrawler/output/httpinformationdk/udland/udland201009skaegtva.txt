Det er ikke skægt at være hvalros når isen smelter
Titusinder af hvalrosser klumper sig i øjeblikket sammen på Alaskas nordkyst, fordi den havis, de ellers lever og trives på, er smeltet
Mindst 10.000 hvalrosser har samlet sig på kyststrækningen ved Point Lay i det   nordvestlige Alaska.


 I den lille bosættelse Point Lay på Alaskas nordvestkyst oplever man i disse dage noget meget opsigtsvækkende. Nogle få kilometer uden for bosættelsen, på kyststrækningen ud mod det kolde Tjukotske Hav, flokkes 10.000-20.000 hvalrosser. Voksne og unger, krop ved krop ligger de på stranden, som var de én stor organisme.
»Jeg har levet her i 37 år, og jeg har aldrig set noget lignende,« siger Point Lays brandchef, Bill Tracey Sr., til avisen Alaska Dispatch.
Tracey kom forleden tæt på dyrene.
»De var ikke bange. De lå bare der og skubbede til hinanden og fremviste en masse elfenben,« siger brandchefen med henvisning til de lange stødtænder på de op til to ton tunge havpattedyr.
Hvalrossernes massesammenkomst er aldrig før oplevet på dette sted og tiltrækker i øjeblikket betydelig opmærksomhed fra amerikanske biologer, miljøfolk og klimaforskere. For måske er de titusinder af sammenstimlede dyr i Alaska endnu et tegn på, hvad den globale opvarmning og klimaforandringerne bringer med sig.
»Selve det at samles i store flokke er naturligt for hvalrosser og ses f.eks. på Tjukotska-halvøen på den russiske side af Beringstrædet, men at de samles i sådanne flokke på land på Alaska- kysten er ikke almindeligt,« fortæller seniorforsker Erik W. Born fra Grønlands Naturinstitut, der har studeret hvalrosser i tre årtier.
Smeltende havis
Faktisk er det kun i 2007 og 2009, at man før har oplevet fænomenet i det nordlige Alaska.
Forklaringen menes at være den hastigt smeltende havis, for når den svinder, forsvinder også hvalrossernes foretrukne opholdssted. Netop nu i sensommeren når afsmeltningen sit årlige maksimum, og forleden meldte det amerikanske National Snow and Ice Data Center om det tredjemindste isareal nogensinde registreret.
Især hunner af stillehavshvalrossen - den talrigeste af de to arter i Arktis - plejer at bruge havisen og isflager i Tjukotske Hav mellem Alaska og Rusland til at føde unger, hvile på og dykke fra. Hvalrosserne lever af bl.a. muslinger på de relativt lave vanddybder over kontinentalsoklen, som havisen normalt ligger hen over hele året. Men med de senere års accelererende sommerafsmeltning trækker isranden sig længere og længere nordpå og op i det dybere Arktiske Hav, hvorfra der ikke kan dykkes efter føde på bunden.
Det tvinger hvalroshunner og unger til krævende svømmeture på op til hundreder af kilometer for at komme til de mere lavvandede områder sydpå, hvor føden findes. Eller det kan tvinge hvalrosserne til at søge hvile og føde fra kyststrækninger som Point Lay, hvor ungerne er mere udsatte for fjender som isbjørne eller brune bjørne.
»Hvis sådan en stor flok af hvalrosser forstyrres, vil den flygte til havs, og i den situation vil nogle af ungerne uundgåeligt blive mast,« siger Erik W. Born.
I september sidste år oplevede man ved Icy Cape, lidt nordligere på Alaskas kyst, at over 130 unge hvalrosser blev mast ihjel, formentlig fordi flere tusind dyr pludselig flygtede til havs.
Truet art
US Geological Survey, der overvåger hvalrosbestandene, skriver i en netop offentliggjort rapport, at der er »en klar tendens til forværrede vilkår for stillehavshvalrossen« i takt med havisens accelererende afsmeltning.
Rapporten siger også, at den voksende optagelse af CO2 i vandmasserne som følge af det stigende indhold i atmosfæren i sig selv udgør en trussel. I havvandet bliver overskud af CO2 nemlig til kulsyre, der forsurer havvandet og skader dyr med kalkskaller såsom de muslinger, hvalrosserne lever af.
US Geological Survey vurderer på basis af nye modelberegninger over isafsmeltningens udvikling og hvalrossernes reaktion herpå, at der er 40 pct. sandsynlighed for, at hvalrossen er udryddet fra regionen omkring Tjukotka og Bering Havet ved århundredets afslutning.
I en kommentar til rapporten siger Rebecca Noblin, direktør for det uafhængige Center for Biological Diversity i Alaska:
»Medmindre vi dramatisk mindsker udledningerne af drivhusgasser, er hvalrossen sat på en kurs mod udslettelse.«
Centeret kører i øjeblikket en sag for at få stillehavshvalrossen optaget på listen over truede arter.


