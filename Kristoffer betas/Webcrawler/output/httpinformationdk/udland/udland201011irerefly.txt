Irere flygter fra udsigten til et økonomisk sammenbrud
Finanskrisen risikerer at ødelægge fremtidsudsigterne for flere generationer af irere. Udsigten til et økonomisk sammenbrud får mange unge til at prøve lykken i udlandet
Mange irere ville tage til England eller USA, hvis de kunne få deres huse solgt. Dybest set sidder de fast på et synkende skib, som de unge uden boliglån rømmer.


 DUBLIN  Niamh Buffini er en hårdtarbejdende studerende. Hun er den bedste kvindelige taekwondo-kæmper i Irland, ligger nummer 12 på verdensranglisten og har ambitioner om at vinde olympisk guld.
Men ved udgangen af denne måned kan hendes fremtid blive afgjort af kræfter, som hun  og tilsyneladende heller ikke den irske regering  har kontrol over. Irland er som nation på nippet til at være insolvent. Nogle økonomer hævder, at landet allerede er bankerot.
Buffini vil snart finde ud af, om den studieafgift, som hun skal betale for at studere ved Institute of Technology i Tallaght, syd for Dublin, overstiger hendes økonomiske formåen.
Hendes far er selvstændig byggeentrepenør, hvilket på det seneste er blevet en eufemisme for »arbejdsløs«:
»Der vil kun være halvt så mange i min klasse næste år,« siger Buffini.
»Selv underviserne deltog i de studerendes seneste demonstrationer over de forhøjede studieafgifter, fordi dette samfund kommer til at stå tilbage med meget få veluddannede mennesker. Mine bedste venner har allerede forladt landet. De er taget til Spanien og Australien for at arbejde på barer.«
Sidste uge var ikke god for Irland. Spekulationer om behovet for hjælp fra EU har fået låneomkostningerne til at stige til hidtil usete højder.
Keltisk melankoli
På Niamh Buffinis universitet begyndte fredagen med, at de bygningsarbejdere, der skulle have opført en ny fløj på universitetet, demonstrerede. Deres arbejdsgiver Michael McNamara, som er landets førende entreprenør, er gået i betalingsstandsning på grund af en gæld på 1,5 milliarder euro (godt 11 mia. kr.), hvilket efterlader de ansætte  uden arbejde og uden løn for allerede udført arbejde.
Indtil videre har lønmodtagernes demonstrationer været stort set fredelige. Faktisk giver mange af de studerende ved Tallaght udtryk for, at de er chokerede over den vold, som de har set deres britiske kolleger udøve i tv-reportager fra London.
Men det kan ændre sig. Økonomer er for øjeblikket eftertragtede berømtheder i Irland, og ingen er mere berømt end Morgan Kelly.
Hans dommedagsprægede ord bliver slugt af en nation, der er afhængige af keltisk melankoli. Morgan Kelly fra University College Dublin blev latterliggjort, hånet og sågar truet, da han allerede i 2007 forudsagde, at Irlands boligboble var på vej til at briste på spektakulær vis.
Dystre forudsigelser
Nu forudsiger han udbredt misligholdelse af gældsforpligtelser og en folkelig opstand. De første følger er allerede synlige, og ifølge Kelly er »angsten på vej til at vige for indestængt vrede og fortvivlelse, der vil forvandle irsk politik til noget, der minder om Tea Party-bevægelsen i Amerika« og føre til dannelsen af »et nyt ekstremt højreparti, som vil bekæmpe EU og sigøjnere«.
Fordi Kelly fik ret sidste gang, bliver hans dystre advarsler nu taget alvorligt, men indtil videre er der ingen tegn på, at irerne er ved at blive til ekstremister.
Polske indvandrere, hvis ankomst til Irland for mindre end 10 år siden forøgede arbejdsstyrken med hele 20 procent, er taget hjem igen i god ro og orden uden at klage over dårlig behandling. Tendensen til, at unge irere er begyndt at flytte til udlandet, er derimod mere bekymrende. Mark Ward, som er formand for studenterforening ved Institute of Technology i Tallaght, siger, at 1.250 studerende hver måned forlader Irland. Hver femte færdiguddannet kandidat søger arbejde uden for landets grænser. Studenterforeningen vurderer, at 150.000 studerende vil emigrere inden for de næste fem år:
Fremtiden er ødelagt
»Regeringen bærer skylden, fordi de tillod bankerne at låne så mange penge ud til deres venner i byggebranchen. De troede, at festen aldrig ville slutte. De studerende skal ikke betale for de fejltagelser, som regeringen og dens kammerater i byggebranchen har begået. Det vil tage flere år at rydde op i dette rod, og det er ikke kun min generations fremtid, der bliver ødelagt,« siger Mark Ward, 26 og uddannet i markedsføring.
Er samfundsstrukturen i Irland ved at gå i opløsning? En af landets mest populære aviser, The Kingdom, rapporterede for nylig, at næsten 200 gæliske fodboldspillere og hurling-spillere i løbet af årets første syv måneder har forladt Kerry for at spille i England, Australien og USA. Det reelle tal er sandsynligvis dobbelt så højt.
Velgørenhedsorganisationen Barnardos siger, at børn tigger dem om mad, fordi de ikke får nok at spise derhjemme:
»Nogle af vores kontorer har fået henvendelser fra børn, som spørger, om de må tage mad med hjem til senere, fordi der bare ikke er nok,« siger Carmel O'Donovan, som er projektkoordinator hos Barnardo's.
Ligegyldige indgreb
Og det er ikke kun de mest sårbare, der føler sig klemt. Greystones er en velhavende badeby i Wicklow, og her kæmper indretningsarkitekten Emer OBrien og hendes arkitektmand Killian for at betale afdragene på deres  realkreditlån:
»Det er forfærdeligt, det er ligesom at vente på, at en bombe eksploderer, men uden at vide hvornår. Der er ingen, der tror på, at politikere kan løse dette problem. Over 70 procent af alle uddannelses- og sundhedsudgifter går til løn og pensioner, så alle nedskæringerne på disse områder kommer til at ramme kerneydelser. Jeg håber ikke, at jeg bliver syg i de kommende måneder, for der vil ikke være nogen til at passe patienterne på hospitalerne. En masse mennesker ville tage til England eller USA, hvis de kunne få deres huse solgt, men det kan de ikke. Så dybest set sidder vi fast på Titanic, mens skibet går ned,« siger Emer OBrien.
Næste måned vil regeringen fremlægge sin seneste finansstramning, som vil medføre nedskæringer for 15 milliarder euro (godt 110 mia. kr.), som kommer oveni de 14,5 milliarder euro, der er allerede er blevet sparet væk.
Men Morgan Kelly mener, at nedskæringerne i den offentlige sektor er »ligegyldige«, når man sammenligner dem regningen på 70 milliarder euro fra Irlands kriseramte banker:
»Hvad er pointen med at omlægge udgifterne til liggestole, når vi alligevel synker på grund af et isbjerg af tab i bankerne?« spurgte han i sidste uge i Irish Times.
Hvis man sætter tingene på spidsen, vil alt, hvad irerne betaler i indkomstskat i de næste seks-syv år, gå til at dække bankernes tab.
Gratis mad til de fattige
På Capuchin Friary i Smithfield bliver der serveret pølser til morgenmad til den voksende skare af hjemløse og fattige mennesker i Dublin:
»Der kommer nye ansigter hver dag. Til at begynde med er de flove over at komme her, men vi sørger for, at de hurtigt kommer til at føle sig godt tilpas,« siger en af de frivillige.
Gerry Larkin, som er værestedets sikkerhedschef, påpeger, at beboerne i de mange omkringliggende boligblokke, som skulle have givet det nedslidte kvarter i den nordlige del af byen et løft, nu tager plads i køen for at få gratis mad:
»Nogle af dem er kommet i problemer med deres boliglån og spørger mig, om de kan få lidt mad til deres børn. Under det økonomiske opsving serverede vi morgenmad til 150 personer. Det er nu steget til 450 personer, og desuden kommer der 700 til frokost!«
Fem aftener om ugen træner Niamh Buffini taekwondo i den lokale kampsportsklub, hvor hun plejer sin drøm om at vinde olympisk guld for Irland:
»Jeg er altid i godt humør, men mig og mine venner taler altid om, hvordan dårligt det går. Jeg er optimist af natur og håber, vi kan komme ud af det. Man kan kun sige, at det næppe kan blive værre.«
© Guardian & Information 2010Oversat af Mads Frese

