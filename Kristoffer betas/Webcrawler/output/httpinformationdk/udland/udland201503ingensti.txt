Ingen stigning i udledningen af CO2 i 2014
Trods økonomisk vækst steg den globale C02-udledning ikke i 2014. Det er første gang i 40 år


 Anstrengelserne for at begrænse CO2-udledningen ser ud til at have båret frugt. For første gang i 40 år er den samlede globale udledning af CO2 ikke steget i forhold til året før – selv om der er økonomisk vækst. Det skriver Finansial Times på baggrund af en rapport fra International Energy Agency (IEA). 
»Det er en overraskelse. Vi har aldrig set det her før,« siger cheføkonom i IEA, Fatih Birol. Kun tre gange tidligere er udledningen ikke steget, men det var alle i år med store økonomiske kriser. I 2014 var der en økonomisk vækst på tre procent på verdensplan samtidig med at udledningen af CO2 forblev på 32,3 milliarder ton som i 2013. Det giver grund til optimisme frem mod klimatopmødet COP 21, som finder sted i Paris til december:
»Der kunne ikke komme bedre nyheder forud for Paris,« siger Fatih Birol til Finansial Times.
Kinas kul
Udviklingen er blandt andet drevet af Kina som har mindsket forbruget af kul og er i højere grad gået over til vand, vind og solenergi. Desuden er Kinas samlede energiforbrug ikke steget i samme voldsomme grad som tidligere år. Det skyldes især at man er blevet mere energieffektive i industrien og har lukket nogle de mest forurenende fabrikker.
Også OECD-landene bidrager positivt til regnskabet og ser ud til at være lykkedes med at skabe vækst og samtidig forurene mindre: Over de seneste fem år er OECD-landenes økonomier vokset med næsten syv procent, mens landenes CO2-udledninger er faldet med fire procent, viser IEA-rapporten.
Dette er sket på grund af politiske mål, som regeringerne må bygge videre på i Paris, hvis verden vil undgå den frygtede temperatursting på to grader i forhold til før industrialiseringen, understreger Fatih Birol:
»Ellers vil stagnationen i CO2-udledning blot være et midlertidigt lyspunkt i en ellers alarmerende udvikling.

