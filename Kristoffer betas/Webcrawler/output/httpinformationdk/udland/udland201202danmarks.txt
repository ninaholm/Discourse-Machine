Danmark vil skærpe EU’s klimamål
Martin Lidegaard går efter nye ’milepæle’ på 40 pct. CO2-reduktion  i 2030 og 60 pct. i 2040. Forpligtende mål møder modstand fra kriseramte østlande


 Det danske EU-formandskab søger nu EU-landenes tilslutning til 40 pct. CO2-reduktion i 2030 og 60 pct. i 2040 som ny klimaambition for Europa. Det er en skærpelse i forhold til det gældende mål om 20 pct. reduktion i 2020 og markerer nye milepæle på vejen mod at reducere EU’s udledninger af de klima- skadelige gasser med 80-95 pct. i 2050.
Det fremgår af et endnu ikke offentliggjort forslag fra klima- og energiminister Martin Lidegaard (R) til konklusioner fra det næste møde for EU’s miljø- og klimaministre, der finder sted den 9. marts.
Parallelt med det danske udspil har EU-Kommissionen netop offentliggjort beregninger, der viser, at det bliver billigere end hidtil antaget for medlemslandene at skære ned på udledningerne.
Det danske udspil er i tråd med den Roadmap 2050 for et klimavenligt EU, som klimakommissær Connie Hede- gaard præsenterede sidste år, og som fortsat er til forhandling mellem EU-landene. Køreplanen skal gøre det muligt at omstille EU til et grønnere energisystem med hovedvægt på energieffektivisering og vedvarende energi.
Martin Lidegaard bekræfter, at det danske formandskab til marts vil søge de 27 EU-landes godkendelse af de to vigtige milepæle på vejen mod 2050. Om det lykkes, er endnu uvist.
Under det forrige EU-formandskab prøvede Ungarn at få anerkendt milepælene, men Polen nedlagde veto og forhindrede det.
»Der foregår fortsatte forhandlinger, og et flertal af landene er positive over for både køreplanen og de nye milepæle,« vurderer klima- og energiministeren.
Ifølge Informations oplysninger er det på grund af den økonomiske krise i EU for tiden helt urealistisk at få vedtaget det skærpede og forpligtende klimamål for 2020 på 30 pct. CO2-reduktion, som både EU-Kommissionen og Danmark længe har talt for. For at holde processen i gang søger Martin Lidegaard derfor nu i stedet accept af de mindre forpligtende ’milepæle’ for årene 2030 og 2040. Også dem ventes en række krisetrængte østlande at tale imod.
»At opnå en godkendelse vil være et helt nødvendigt, langsigtet signal til industrien og energiselskaberne, som også kan være med til at stabilisere EU’s CO2-kvotemarked,« understreger Lidegaard med henvisning til det kvotesystem, som p.t. er paralyseret af stort kvoteoverskud og CO2-priser, der er faldet fra 30 euro i 2008 til nu seks-otte euro pr. ton CO2.
Med så lave priser for at forurene med CO2 bliver det fristende for energiselskaber at investere i fortsat kulkraft og gas frem for i sol, vind og biomasse.
Ikke dyrt
EU’s økonomiske krise har ført til mindre energiforbrug end ventet og dermed også til mindre CO2-udledninger. Det forklarer overskuddet af CO2-kvoter og de faldende priser.
»Gennem at presse CO2-prisen ned har faldet i udledninger inden for EU’s kvotesystem paradoksalt nok øget risikoen for, at Europa låses fast til investeringer med høje CO2-udledninger,« hedder det i et notat fra EU-Kommissionen, offentliggjort tirsdag.
Kommissionen advarer om, at energiselskabers fortsatte investeringer i f.eks. kulkraftværker på sigt vil gøre det dyrere for EU at nå de nødvendige klimamål. Omvendt er det for EU som helhed blevet billigere at nå skærpede klimamål end tidligere antaget, fordi krisen i sig selv har dæmpet udledningerne.
At reducere med 30 pct. i 2020 i stedet for det gældende mål på 20 pct. vil ifølge kommissionen koste EU 70 mia. euro. Til gengæld kan der opnås brændselsbesparelser på 20 mia. euro årligt samt mindre udgifter på grund af luftforurening og sundhedsskader affødt af forureningen.
Danmarks bidrag til at leve op til et skærpet EU-mål på 30 pct. i 2020 vil ifølge kommissionen blive 0,7 mia. euro ekstra, svarende til en kvart procent af det danske BNP i 2020.
Konklusionen er ifølge kommissionen, at »det for samtlige medlemsstater vil koste betydeligt mindre end oprindelig forudsat« at nå klimamålet for 2020.
 

