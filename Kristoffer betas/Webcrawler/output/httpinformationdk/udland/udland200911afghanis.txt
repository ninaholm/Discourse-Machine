Er Afghanistan værd at dø for?
Modstanden mod Afghanistan-krigen har for alvor fået vind i sejlene, men eksperter vurderer, at de fleste af USA's allierede vil ride stormen af ved at omstrukturere indsatsen. Herhjemme er debatten først lige begyndt


 Canada, Holland og Australien har allerede besluttet at forlade Afghanistan inden for de næste to år. Tyskland, Italien og Spanien overvejer at gøre det sammen inden for få år. I Storbritannien og USA vokser presset for en exit-dato. Kun Danmark synes forholdsvis immun over for den voksende politiske modstand mod Afghanistan-krigen.
Ifølge de seneste meningsmålinger bakker flertallet af danskerne stadig op om den militære indsats, men efterlyser samtidig en exit-dato.
Debatten for og imod den militære indsats har været længe undervejs, men eksperterne peger især på tre årsager til, at den blusser op netop nu.
For det første har de udenlandske styrker lidt væsentlig større tab den seneste tid. Siden juli  er 75 soldater i gennemsnit blevet dræbt hver måned. Det er langt flere end tidligere, og det har især ramt Canada, Storbritannien og USA, hvor den folkelige opbakning er styrtdykket.
For det andet har det kaotiske afghanske præsidentvalg, hvor over en million stemmer måtte kasseres på grund af valgsvindel, sat et stort spørgsmålstegn ved, om det alternativ, USA og deres allierede har stablet på benene, er værd at kæmpe - og måske dø - for.
For det tredje har det rystet mange, hvor alvorlig den militære situation er, og at selv NATO-styrkens øverstkommanderende, general Stanley McChrystal, vurderer en militær og politisk fiasko som en reel mulighed.
Det generelle krav fra  kritikerne af Afghanistan-indsatsen er at få en exit-dato for deres nationale styrker. Kun ganske få argumenterer for, at de udenlandske styrker skal trækkes ud med det samme.
I de allerfleste koalitionslande er et flertal af befolkningen imod den militære indsats, men det betyder ikke nødvendigvis, at landene ender med at følge det folkelige krav.
Det afhænger fuldstændig af de interne politiske forhold, hvornår der er valg  i den enkelte lande, og hvilken rolle Afghanistan-indsatsen spiller i den forbindelse, siger en af Europas førende Afghanistan-eksperter, Conrad Schetter fra Bonns Universitet.
Han mener derfor, at der er stor mulighed for, at flere af de lande, der har besluttet at trække sig i 2010 og 2011, ender med alligevel at forlænge indsatsen.
Risikoen for en domino-effekt består imidlertid.
»Hvis Spanien, Italien eller Tyskland trækker sig, kan den militære indsats stadig fortsætte, men hvis Storbritannien gør det samme, risikerer hele korthuset at kollapse,« siger den danske Afghanistan-ekspert Peter Dahl Truelsen fra Forsvarsakademiet.
Skiftende argumenter
Det gennemgående argument for at blive i Afghanistan er stadig risikoen for, at Afghanistan igen bliver et hjemsted for terror. Men i takt med den voksende kritik af Afghanistan-indsatsen har argumenterne for en fortsat indsats skiftet karakter.
»I 2001 handlede det om at demokratisere og modernisere Afghanistan, så skiftede fokus til opbygning af en levedygtig stat, og i dag er visionerne helt væk. Nu taler de fleste politikere blot om at skabe en eller form for stabilitet,« siger Conrad Schetter.
På det seneste er fokus rykket endnu en tak væk fra de værdipolitiske argumenter, der har været med til at sikre en folkelig opbakning bag Afghanistan-indsatsen.
»Alle snakker nu om behovet for at uddanne de afghanske sikkerhedsstyrker, mens begreber som demokrati, menneskerettigheder og kvinders forhold stort set er forsvundet. Indtil videre er bevillingerne ikke fulgt med den nye retorik, men det er formentlig kun et spørgsmål om tid.
»Det er helt fint at uddanne de afghanske sikkerhedsstyrker, men det kan let blive en undskyldning for at slippe hurtigt ud, så snart målet er nået,« siger Peter Dahl Truelsen.
Om få dage ventes den amerikanske præsident, Barack Obama, at være færdig med at overveje McChrystals anmodning om en ny strategi og 40.000 mand ekstra. Alt tyder på, at ISAF-chefen får begge dele, og i de fleste NATO-lande er regeringerne i øjeblikket ved at køre sig i stilling til at forsvare, at Afghanistan-projektet får en sidste chance.
For at overbevise den stigende skare af skeptikere skal flere af de enkelte landes indsats formentlig ændres, bl.a. kan det ventes, at en del af de britiske styrker flyttes væk fra fronten, og at de tyske styrker kommer til at trække hårdere i krigen mod Taleban, mener Conrad Schetter.
»Om et år eller to vil store dele af ISAF-styrkerne være beskæftiget med at træne det afghanske militær og politi,« spår Peter Dahl Truelsen.
I Danmark nåede opbakningen til krigen i Afghanistan et foreløbigt lavpunkt i 2006, da et stort antal danske soldater mistede livet i løbet af få måneder. Men siden da har et flertal af både danskerne og Folketingets partier støttet regeringens Afghanistan-politik. Både i USA, Storbritannien og Tyskland diskuterer politikerne i øjeblikket hvilke krav, de skal stille som betingelse for fortsat støtte. For selv om kritikerne ikke har magt, som de har agt, er regeringerne i de 43 koalitionslande udmærket klar over, at indsatsen i Afghanistan skal ændre karakter og fremskridtene blive helt anderledes synlige og målbare, hvis troen på projektet skal genoprettes.


