Kvinder burde faktisk være bedre kortlæsere
Man har hørt det før: Kvinders hjerner er forskellige fra mænds. Denne gang er det neurologien, der påstår at have fundet de afgørende beviser


 Mænd og kvinder udviser forskelle i adfærd, fordi deres hjerner er fysisk forskellige organer. Det tyder ny forskning på. Forskellene er så store, at det peger frem mod en konklusion om, at der ikke kun findes én slags menneskehjerne, men to. Det viser nye neurologiske studier.
Mænd er muligvis fra Mars og kvinder fra Venus, og lige siden den amerikanske psykoterapeut John Gray udsendte sin berømte bog om dette i 1992, har det været en kliche at tænke på mænds og kvinders følelsesmæssige reaktioner som kommende fra forskellige planeter.
Indtil for nylig blev disse forskelle imidlertid ofte forklaret med de voksne kønshormoners ageren eller med det samfundsmæssige pres, som opmuntrer drenge og piger, mænd og kvinder, til at opføre sig på bestemte måder.
Disse formodninger bliver dog i stigende grad udfordret, fremgår det af en gennemgang af ny neurologisk forskning i denne uges New Scientist. Det er ved at blive klart, at mænds og kvinders hjerner udviser adskillige anatomiske forskelle.
Nogle af disse afvigelser kan forklare en række mysterier, såsom hvorfor mænd og kvinder er tilbøjelige til forskellige psykiske problemer, hvorfor noget medicin virker godt på det ene køn, men har liden effekt på det andet, og hvorfor kvinder er mere ramt af kroniske smerter end mænd.
Skønt det længe har været en kendt sag, at der var nogle forskelle på kønnene, troede man, at disse begrænsede sig til hypothalamus: det område i hjernen, som blandt andet har at gøre med regulering af fødeindtaget, med kamp og med seksualdriften.
Strukturelle forskelle
Nu lader det til, at den forholdsmæssige størrelse på mange af strukturerne i den kvindelige hjerne er forskellig fra mandens.
En gruppe af videnskabsfolk fra Harvard Medical School er nået frem til, at dele af pandelappen, som huser beslutningstagelser og problemløsende funktioner, er relativt større hos kvinder. Det samme gælder den limbiske bark, som regulerer følelser. Andre studier er nået frem til, at hippocampus, som er involveret i korttidshukommelsen og rumlig navigeren, også er relativt større hos kvinder end hos mænd. 
"Det kan måske overraske i betragtning af kvinders ry som dårlige kortlæsere," bemærker skribenten Hannah Hoag i videnskabsmagasinet.
De forholdsmæssigt større hjerneområder hos mænd er bl.a. parietal cortex, som behandler signaler fra sanseorganerne og er involveret i rumlig opfattelse, og amygdala, som kontrollerer følelser samt social og seksuel adfærd.
"Alene det, at en struktur er anderledes i størrelse, peger på en forskel i funktionel organisering," siger lægen Larry Cahill fra Center for neurobiologi, læring og hukommelse ved California University i Irvine.
Et forskningsområde beskæftiger sig med hjernens smertedæmpende mekanismer og peger på det faktum, at disse kan være forskelligt organiseret hos mænd og kvinder. Det ville forklare, hvorfor kvinder i højere grad rammes af langtidssmerter, og hvorfor der kan være kønsforskelle i reaktionen på smertestillende midler udledt af opium.
Det er muligt, at disse resultater vil føre til udvikling af nye smertestillere, der er bedre tilpasset kvinder. Men det ligger ude i fremtiden.
Forklarer stofmisbrug
Psykisk sygdom er et andet område, hvor hjerneforskellene kan give forklaringer. Kvinder får dobbelt så ofte som mænd stillet diagnosen depression. Drenge har til gengæld større tendens end piger til at få diagnoserne autisme, Tourettes syndrom, ordblindhed, ADHD og tidlig skizofreni.
Stofmisbrug er et tredje område, hvor hjerneforskelle måske kan forklare forskellig adfærd. Dobbelt så mange mænd som kvinder bruger f.eks. kokain (hvilket kan skyldes sociale faktorer). Når kvinder tager kokain, bliver de til gengæld hurtigere afhængige, og de er mere afhængige end mænd, når de opsøger hjælp.
Problemet er, at det meste af det, vi ved om hjernen, har vi fra studier af han-hjerner. 
"Hvis bare en lille andel af, hvad der er blevet udledt af disse studier, ikke gælder kvinder og piger, betyder det, at en enorm mængde forskning er bygget på sand," kommenterer New Scientist.
Professor Jeff Mogil fra McGill University i Montreal er forbløffet over, at så mange forskere har undladt at medtage hundyr i deres studier: 
"Det er skandaløst. Kvinder er dem, der lider mest af smerter, og så er vores model for grundlæggende smerteforskning hanrotten ..."

© The Independent og Information
Oversat af Sara Høyrup / texthouse.eu

