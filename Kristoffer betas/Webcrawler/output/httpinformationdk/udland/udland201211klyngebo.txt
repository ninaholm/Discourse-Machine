Klyngebomber skaber bekymring i Syrien
Brugen af klyngebomber er på det seneste steget voldsomt i Syrien, men det er stadig usikkert, om de kan lede til en international anklage mod Bashar al-Assads styre


 Mens en fredelig forhandlingsløsning i Syrien synes længere væk end nogensinde, har udviklingen i de seneste uger skabt bekymring for, hvilke efterladenskaber, man vil stå tilbage med, når borgerkrigen forhåbentlig engang slutter. De seneste uger er der nemlig sket en kraftig optrapning af brugen af de såkaldte klyngebomber. Små bomber, der er samlet i beholdere, som smides ud fra fly og helikoptere, og som åbner i lav højde og spreder deres indhold udover store områder, hvor nogle af de hundredevis af små granater sprænger, når de når jorden. De fleste lægger sig imidlertid i og på jorden, hvor de ligger som miner og venter på, at folk uforvarende kommer til at aktivere dem og efterfølgende få et arm, ben eller øje sprunget væk. Som regel civile og ganske ofte børn.
Brugen af bomberne er forbudt af de fleste lande som et ineffektivt våben, der hovedsaligt går ud over civilbefolkningen. Alligevel dukker de med jævne mellemrum op i konflikter, som f.eks. Libanon-krigen i 2006, hvor Israel dumpede store lagre af antikverede klyngebomber udover Sydlibanon, hvor de stadig i dag gør områder ubeboelige og jævnligt kræver ofre.
Og nu sker det samme tilsyneladende i Syrien. Mens styret i Damaskus har benægtet at have kastet klyngebomber ud, har menneskerettighedsorganisationen Human Rights Watch og lokale aktivister dokumenteret omfattende nedkastninger af sovjetisk producerede klyngebomber i de seneste uger over det nordlige og østlige Syrien, hvor oprørerne står stærkt. Bomber, der tydeligvis er nedkastet fra fly og helikoptere, som oprørerne ikke besidder. I over 35 områder er det blevet fastslået af Human Rights Watch, at der er blevet kastet klyngebomber ud, mens det samlede antal bomber er ukendt. »Brugen af klyngebomber givet militært ingen mening overhovedet,« siger major Lars Cramer fra Forsvarsakademiet.
»Det er et våben, man bruger imod store invasionsstyrker, mens de kæmper mod små mobile enheder, og ofte i store byer. Du kan kaste klyngebomberne udover et stort område, og dermed blokere vejen frem for en større infanteristyrke og tvinge dem igennem smalle passager. Men det er ineffektivt og antikveret, og i den her sammenhæng har det ingen fornuftig militær funktion andet end at terrorisere befolkningen,« siger han.
Der er blevet registreret enkelte udkastninger af klyngebomber tidligere på året, men udkastningerne er eksploderet over de seneste uger, og klyngebomberne har vakt international opmærksomhed, blandt andet hos FNs krigsforbryderes-undersøgelsesteam ledet af brasilianeren Paulo Pinheiro og med deltagelse af blandt andet den tidligere ICC-chefanklager Carla del Ponte, som prøver at få adgang til Syrien. Her kan klyngebomberne måske komme til at gøre en forskel i diskussionen om, hvor vidt der er grundlag for at rejse krigsforbrydersigtelser mod Bashar al-Assads styre.
Burde kunne indstævne styret
»Konflikten i Syrien er jo blevet kategoriseret som en borgerkrig af Internationalt Røde Kors, og dermed gælder Genève-konventionens to tillægsprotokoller om krigens love. Klyngebomber er forbudt i en international konvention, og brugen af dem viser i særdeleshed, at man ikke overholder de love. Dermed burde man kunne indstævne styret for krigsforbryderdomstolen for at bruge dem,« argumenterer Lars Cramer. Hos Human Rights Watch, der har samlet dokumentationen sammen og protesterer mod brugen af klyngebomber, er man imidlertid ikke sikre på, at brugen af klyngebomber er nok til at rejse en sigtelse mod styret.
»Problemet er, at der ikke kan komme deciderede undersøgere ind og foretage de nødvendige undersøgelser til at slå fast, hvad der er sket. Det er nødvendigt at fastslå, at de er brugt direkte mod civile, for at det udgør en krigsforbrydelse, og det kan hverken vi eller FN gøre udefra,« siger Steve Goose, leder af Human Rights Watchs våbenovervågnings-afdeling.
Over 100 lande har ellers underskrevet en konvention imod brugen af klyngevåben fra 2010, men Syrien er ikke blandt dem – og heller ikke USA. »Brugen af klyngebomber er ikke specifikt dækket ind under ICC, først og fremmest fordi centrale lande ikke vil være en del af forbuddet,« konstaterer han.
»Der findes stadig hære, der mener, at de er anvendelige i en militær sammenhæng, så i sidste ende er det en vurdering af deres humanitære skadevirkning vejet op imod deres militære effekt, der afgør, om brugen er ulovlig. Efter vores mening er der ikke tvivl om, at den militære effekt er minimal, mens de humanitære konsekvenser er forfærdelige. Men når vi ikke er der, kan vi ikke dokumentere det,« siger han.
»Det er en forfærdelig desperat handling at bruge klyngebomber, men lige nu kan vi ikke gøre andet end at fordømme det.«

