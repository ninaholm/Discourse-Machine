I Bayern kan man godt lide penge
I den sydtyske delstat Bayern sørger eksportvirksomheder som fotoprintfabrikken CEWE for tysk økonomis særstilling i Europa. Men tyskerne bør indstille sig på, at krisen også vil nå til Tyskland, siger direktør Stephan Reinhold
’I Tyskland er der områder, især i Østtyskland, der i stigende grad bliver affolket. Men Bayern er en magnet, der stadig trækker folk til,’ siger Stephan Reinhold.


 
	På første etage i fotoprintfabrikken CEWE i München-forstaden Germering brummer digitale printere, der hver er på størrelse med en mindre kampvogn. På de største af maskinerne hænger navneskilte med popsangere som Mariah Carey og Madonna.

	Direktør Stephan Reinhold stopper op foran maskinen ’Sissi’, der er navngivet efter en tysk realitystjerne.

	»Med denne maskine bliver den teoretiske printkapacitet nået. Selv hos Hewlett-Packard i USA kender de ’Sissi’.«

	Det er bayrisk foretagsomhed og fokus på effektiv produktion, der ligger den solbrændte direktør med gråt hår og guldindfattede briller på sinde, da Information besøger virksomhedens produktionslokaler. Under halogenlamperne hænger en let duft af fotokemikalier.

	Reinhold gelejder os gennem fabrikken i et hastigt tempo og gør pludselig holdt.

	»Kan du lide penge? Jeg kan godt lide penge,« siger han og uddyber, hvordan han holder af at gå på jagt efter brugte printmaskiner fra konkurrerende virksomheder, der er gået fallit.

	Og der er penge i CEWE, der producerer fotobøger, digitale fotos, vægdekorationer og print i alle størrelser og oplagstal til både privatkunder og virksomheder. CEWE har 250 ansatte fra 15 forskellige nationer som Mozambique, Vietnam, Østrig og USA. I julesæsonen stiger antallet til 350. Årligt producerer CEWE 200 mio. billeder og cirka 1 mio. fotobøger. CEWE leverer hovedsageligt til Østrig, Sydtyskland og Italien.

	Industrielt kraftcenter

	Det er netop middelstore virksomheder som CEWE, der trods europæisk recession har gjort Tysklands økonomi til en magtfaktor i eurozonen. Særligt i den sydtyske delstat Bayern har talrige børsnoterede virksomheder, bilfabrikker, elektroteknikproducenter og kemifabrikanter haft succes.

	»Bayern er et industrielt kraftcenter. Infrastrukturen er særdeles god. Man kan også se det på migrationstallene. I Tyskland er der områder, især i Østtyskland, der i stigende grad bliver affolket. Men Bayern er en magnet, der stadig trækker folk til,« siger Reinhold og peger på infrastruktur, forskning og uddannelse som årsager til delstatens økonomiske styrke.

	I første kvartal af 2013 eksporterede Bayern varer til en værdi af 41,5 mia. euro. 54,6 pct. af eksporten gik til andre EU-lande. 36,8 pct. af varerne blev eksporteret til eurolande, hvoraf Italien og Østrig er de største aftagere. Tallene kan mærkes på den samlede tyske handelsbalance. I 2009 blev Tyskland overhalet af Kina som såkaldt verdensmester i eksport. Ifølge prognoser fra det tyske Industri- og handelskammer vil Tyskland i løbet af 2013 genvinde tabt terræn og overtage pladsen som verdens næstmest eksporterende land fra USA.

	Når Tyskland som et af de færreste eurozone-lande i løbet af krisen kan præstere positive vækstrater og dalende arbejdsløshedstal i europæiske krisetider, skyldes det imidlertid ikke kun et højt tysk uddannelsesniveau, men også at tyske arbejdsgivere som Stephan Reinhold kan nyde godt af et lavt lønniveau, der skærper virksomhedernes konkurrencedygtighed og skaber arbejdspladser. I løbet af de seneste 10 år er det tyske arbejdsløshedstal styrtdykket fra 11 til 6 pct.

	I lande som Frankrig og Spanien har kritikere hævdet, at den tyske eksportsucces sker på bekostning af de øvrige eurozonelande. I 2010 vakte den tidligere franske finansminister og nuværende IMF-chef Christine Lagarde opsigt i Tyskland, da hun langede ud efter den tyske eksportmodel og krævede, at Tyskland styrker den hjemlige efterspørgsel og dermed også indirekte konkurrencedygtigheden i kriseramte lande som Spanien, Grækenland og Portugal.

	I 2012 medgav den tyske finansminister Wolfgang Schäuble, at den europæiske ulighed i et vist omfang kan afhjælpes med tyske lønstigninger. I regeringskredse i Berlin er man dog stadig overbevist om, at det tyske eksportoverskud skyldes innovative mellemstore virksomheder som CEWE.

	Den udenlandske kritik bider heller ikke på Stefan Reinhold, der peger på manglende uddannelse som en årsag til uligheden.

	»Hvor kommer arbejdsløsheden fra i de sydeuropæiske lande? Årsagen er, at der ikke er nogen ordentlig erhvervsuddannelse. I Danmark, eksempelvis, er der en god erhvervsuddannelse. Hvis man vil være automekaniker, går man i lære. I Spanien siger man: ’Jeg er god til at reparere biler, så er jeg automekaniker’.«

	Den kommende krise

	I CEWE’s kundeafdeling tager lokalansatte med headsets mod bestillinger. Virksomheden har bl.a. fire italienere ansat til at besvare telefonerne.

	»Italienerne ved slet ikke, at de ringer til Tyskland. De ringer til et italiensk nummer og bliver viderestillet,« siger Reinhold og peger på, at CEWE målrettet forsøger at komme ind på det italienske marked. CEWE har en fordel, fordi tysk teknologi er år foran den italienske.

	»Italien gennemgår i øjeblikket den udvikling, som vi havde i Tyskland for 15 år siden. Deres virksomheder går konkurs. Laboratorierne i Italien lukker ned. De har ikke omstillet sig til den digitale udvikling. Vores marked udvider sig derfor både i Italien og i Frankrig.«

	Som mange andre tyskere er Stephan Reinhold imidlertid overbevist om, at der er tale om en stakket frist for den bayriske økonomi, hvis ikke de sydeuropæiske lande strækker sig endnu videre, når det gælder viljen til at implementere strukturreformer.

	»Landene siger: ’Giv os penge’, men de ændrer sig ikke. Landene er ikke i den situation, fordi de ikke har nogen penge, men fordi de selv har bragt sig i gæld. Hvis de tager imod penge fra andre lande for at kunne betale deres store gæld uden at ændre noget, er de tilbage ved udgangspunktet.«

	Når strukturreformer og krav om nedskæringer i Sydeuropa har haft negativ indflydelse på væksten, rummer det ifølge Reinhold en risiko for virksomheder som CEWE, der eksporterer næsten halvdelen af sine produkter til Italien.

	»Vi må passe på i Tyskland, at vi ikke i for høj grad belaster samfundet, økonomien og menneskene i disse lande med for stor gæld og afdrag. Det er en meget slem udvikling, der i øjeblikket finder sted. Efter min vurdering vil vi få en recession i Tyskland inden for de næste par år,« siger Reinhold.

	»For virksomheder i Tyskland er det relativt simpelt: De må indstille sig på situationen. De må konsolidere, så man kan overleve en kommende krise,« mener Reinhold og siger, at han i sin ledelse allerede nu forbereder virksomheden på svære tider.

	»Det eneste, vi ikke kender, er tidspunktet, men at krisen kommer, det ved vi.«

