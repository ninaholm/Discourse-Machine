Med Grækenland i front sparer Eurozonen sig til minusvækst
Jo mere der skæres i de offentlige budgetter, desto sværere bliver det at få bugt med stigende arbejdsløshed og negative vækstrater. Mens bekymringen for eurozonen tager til, skal Grækenland igen stå skoleret for de internationale budgetvogtere


 I dag skal Grækenlands premierminister, Antonis Samaras, stå skoleret for Eurozonens formand, Jean-Claude Juncker. På fredag stiller Samaras på kansler Angela Merkels kontor i Berlin og på lørdag hos præsident François Hollande i Paris. Dagsordenen er den samme: Hvordan vil Grækenland sikre yderligere drakoniske nedskæringer i de i forvejen afpillede offentlige budgetter som forudsætning for i næste måned at få udbetalt endnu en portion af den økonomiske hjælpepakke fra ’trojkaen’, dvs. EU-Kommissionen, Den Europæiske Centralbank og Den Internationale Valutafond. Hvad Samaras og de tre europæiske ledere næppe kommer til at tale meget om, er, hvordan i alverden Grækenland – med et BNP-fald i andet kvartal på seks pct. – skal kunne genskabe en økonomisk vækst, der kan bringe nationens 1,14 millioner arbejdsløse tilbage i beskæftigelse.
De græske tilstande er nærmest groteske, men samtidig symptomatiske for billedet i store dele af eurozonen: Der satses fortsat på offentlige besparelser, og i takt hermed går økonomien i stå. Efter nulvækst i eurozonen i årets første kvartal og minusvækst på 0,2 pct. i andet kvartal, venter en stor gruppe internationale økonomer ifølge en Reuters-måling et nyt minus på 0,2 pct. i tredje kvartal.
Processen med såkaldt ’tilpasning’ af de kriseramte økonomier »er i bedste fald kun halvvejs gennemført«, sagde kreditvurderingsbureauet Moody’s i går i en vurdering af eurozonen.
»Fraværet af en klar afslutningsstrategi eller en køreplan frem mod afslutningsstrategien« for eurozonens gældskrise får både forbrugerne til at holde på pengene og erhvervslivet til at undlade investeringer og nyansættelser, siger økonomen Ruben Segura-Cayuela, Bank of America, til Reuters.
»Krisen i eurozonen kræver sine ofre i resten af verden. Aktiviteten gik ned i alle større økonomier i andet kvartal, inklusive USA, Kina og Japan,« skriver den økonomiske konsulentvirksomhed Capital Economics i en aktuel analyse, der spår en vækst i Eurozonen på minus 0,1 pct. for hele 2012 og minus 2,5 pct. i 2013. Samtidig venter man, at euroen vil »falde fra hinanden« med Grækenland som det første land, der står af valutaunionen.
Skære, skære, skære
De græske politikere arbejdede mandag aften på at finde nye besparelser, der kan opfylde trojkaens krav om en reduktion af landets offentlige underskud. Trojkaens krav skal opfyldes, for at Grækenland kan gøre sig håb om at få udbetalt næste portion på 31 mia. euro af den hjælpepakke nummer to på 130 mia. euro, som blev vedtaget af EU i marts.
Det aktuelle sparekrav har lydt på at finde 11,5 mia. euro på de offentlige budgetter for 2013-14 oven i de tre tidligere sparerunder, som siden 2009 har barberet 43 mia. euro af de offentlige udgifter og bl.a. beskåret offentligt ansattes lønninger og pensioner med op til 40 pct.
Før det græske parlamentsvalg i juni lovede de tre partier, der nu udgør regeringskoalitionen – Pasok, Nyt Demokrati og Demokratisk Venstre – at de ville skåne pensionsordninger og offentligt ansattes lønninger ved kommende indgreb, men det er imidlertid netop her, regeringen nu vil hente broderparten af de 11,5 mia. euro i nye nedskæringer.
Således skal 30-40.000 offentligt ansatte ifølge græske medier skubbes over i en ’arbejdskraftreserve’, hvor de i de nærmeste år kun vil få udbetalt 65-70 pct. af deres hidtidige løn. Samtidig skal pensionerne beskæres med op til 15 pct. for de bedst stillede pensionister. I spil er angiveligt også lønreduktioner i offentlige organisationer og besparelser på uddannelse, dagpenge, forsvar og sundhedsvæsen.
Mandag kom det imidlertid frem, at de forlangte 11,5 mia. euro i besparelser ikke er nok. Der Spiegel refererer en foreløbig rapport fra trojkaen for, at bl.a. faldende skatteindtægter som følge af den vedvarende og forværrede græske recession nødvendiggør en forøgelse af sparemålet fra de 11,5 til op til 14 mia. euro. Det græske finansministerium har bekræftet, at tabet af skatteindtægter som følge af recessionen og af selve spareindgrebene vil fordre yderligere to mia. euro i besparelser: fra de 11,5 til 13,5 mia. euro, som man håber at have på plads før dagens møde med Jean-Claude Juncker.
Til gengæld vil premierminister Antonis Samaras appellere til eurozone-lederne og trojkaen om, at fristen for spareprogrammets gennemførelse forlænges fra to til fire år. At gennemføre de nye voldsomme indgreb på to år vil forstærke recession og øge arbejdsløsheden så meget, at den skrøbelige sociale ro i Grækenland næppe kan opretholdes, lyder bekymringen.
Trojkaen ventes først at tage endelig stilling til de græske spareplaner og udbetaling af næste hjælpeportion i september. Fra kansler Merkels politiske bagland lyder der meget blandede meldinger om synet på Grækenland forud for de nærmeste dages møder.
»Der er ikke noget manøvrerum, hverken hvad angår tidshorisonten eller substansen, for det vil være endnu et aftalebrud,« siger således Volker Kauder, gruppeformand for CSU/CDU-koalitionen i den tyske forbundsdag, til Der Spiegel.
Midt i alle trængslerne meldte det græske finansministerium forleden, at centralregeringens gæld er vokset med 23,2 mia. euro fra april til juli og nu andrager svimlende 303 mia. euro.
Nedtur i Eurozonen
Mens dramaet om Grækenland således spidser til på ny, kæmper den øvrige eurozone tilsvarende med spareplaner for at bringe underskud og gæld ned.
I Rom døde en 56-årig arbejdsløs italiener søndag efter at have sat ild til sig selv foran parlamentet i protest mod offentlige nedskæringer, skatteforhøjelser og en arbejdsløshed der er vokset fra 8,1 til 10,8 pct. det seneste år, samt en økonomisk vækst på minus 0,7 pct. i sidste kvartal. I Spanien har én borgmester stillet sig i spidsen for ’Robin Hood-plyndringer’ af supermarkeder, mens en anden er gået i sultestrejke foran industriministeriet, begge i protest mod de historisk hårde nedskæringer, der i sidste kvartal gav en spansk minusvækst på 0,4 pct. I Frankrig er præsident Hollande, der i valgkampen lovede at kæmpe for vækstinitaitiver og mod nedskæringer, kommet i modvind efter sine første 100 dage, fordi regeringen nu går efter besparelser på 33 mia. euro. Væksten i fransk økonomi blev i andet kvartal et rundt nul – det samme som i de to forudgående kvartaler – og det truer nu med at nødvendiggøre endnu større besparelser i form af ’strukturreformer’.
Tilsvarende i det meste af Eurozonen. Industriproduktionen i zonen er faldet det seneste år med 2,1 pct. og den samlede økonomiske vækst med 0,4 pct. alle kriseinitiativer til trods. Blandt de vestlige Eurozone-lande har ifølge Eurostat kun Tyskland og Østrig noteret en beskeden BNP-vækst det seneste år på én pct.
»Håbet tidligere i år om, at gældskrisen måske ville nærme sig sin afslutning, er forduftet,« skriver Capital Economics i sin aktuelle analyse, der især er foruroliget over, at store økonomier som Spanien og Italien for alvor er suget ind i krisen.
»De kortsigtede støttemuligheder, politikerne p.t. har til rådighed, mangler kraft til at addressere krisen,« konstateres det.
Hverken EU’s hidtidige redningsfond, EFSF, eller dens ny efterfølger, EMS, »er store nok til at gennemføre omfattende opkøb af statsobligationer og sikre mulige fremtidige redningspakker,« og samtidig vægrer nøgleøkonomier – læs: Tyskland – sig mod at tage solidarisk ansvar for gælden i en fuldt integreret økonomisk union.
»Alt i alt fastholder vi vor vurdering, den nemlig at en eller anden for for opbrud i eurozonen venter forude, formentlig med en græsk udtræden, der begynder i 2012, og måske andre udmeldinger i 2013,« skriver Capital Economics.
Om det globale perspektiv noterer konsulentvirksomheden:
»En dyb recession i eurozonen vil have negativ indflydelse på aktiviteter i hele verden. (...) I modsætning til andre prognosemagere såsom IMF ser vi ingen tegn på, at væksten vil tage fart igen i 2013.«
Tilsvarende tvivl luftede Douglas Oberhelman, chef for Caterpillar, verdens største producent af entreprenørmaskiner, på forsiden af Financial Times mandag. I EU vil krisen sikkert vare fem år endnu, spår han.
»Mr. Oberhelman sagde, at det er blevet sværere at forudsige, hvad der vil ske med verdensøkonomien de kommende år, end på noget andet tidspunkt i hans 37-årige karriere hos Caterpillar,« hed det i avisen.

