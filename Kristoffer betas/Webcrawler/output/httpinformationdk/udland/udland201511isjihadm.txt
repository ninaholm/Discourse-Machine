Islamisk Stat og jihad-manualen
Terrorangrebet i Paris ligger i forlængelse af IS’s strategi, som er nøje beskrevet i moderne jihad-teorier
 IS-folk kører i nærheden af den syriske by Raqqa.


 Uanset om Islamisk Stats kommandanter i provinshovedstæderne, Raqqa i Syrien og Mosul i Irak, vidste om – eller var med til at iværksatte – terroraktionerne i Paris fredag, eller om jihadisterne handlede på egen hånd, er angrebets emblem identisk med Islamisk Stats sorte fane.
At Islamisk Stat via Twitter og deres sociale medier påtog sig skylden for angrebene som ’de første af stormen’ angiver intet om angribernes planlægning eller mulige internationale forbindelser – det vil efterforskningen og eventuelle videoer fra selvmordsbomberne muligvis senere afdække.
Men vi ved efterhånden en del om deres religiøse-ideologiske afsæt i den sunnitiske salafismes koran-læsning, der tager udgangspunkt i det 18. århundredes wahabbi-skole på Den Arabiske Halvø – i dag statsreligion i bl.a. Qatar og Saudi-Arabien.
Denne strikse og bogstavtro udlægning er i de senere år tilpasset den moderne jihadisme af radikale muslimske teologer som jordaneren Abu Muhammed al-Maqdisi, der anses for at være al-Qaeda-netværkets chefideolog og den mere ukendte, men ikke mindre radikale Abu Bakr Naji, forfatter til et programskrift, der kan oversættes som ’Forvaltningen af Vildskab’.
Ifølge arabiske kilder er Naji identisk med den egyptiske jihad-ideolog Muhammed Khalil al-Hakaymah, der blev dræbt ved et amerikansk droneangreb i Pakistan i 2008.
I det pågældende programskrift, der menes at være IS-’kaliffen’ Abu Bakr al-Baghdadis ’manual’ og blev offentliggjort på internettet i 2004, redegøres for den strategi, Islamisk Stat har fulgt helt ned i de makabre detaljer med massehenrettelser, korsfæstelser, halshugninger og steninger af ’vantro’ med voldtægter af tilfangetagne sexslaver som en grusom ’sidegevinst’, og som i korte træk går ud på at skabe og styre religiøs vold med det formål at fremprovokere militær gengældelse fra Vesten. Man kan sige, at der er en pervers mening med galskaben, som altså ifølge tankegangen går ud på at radikalisere den muslimske umma (de troendes samfund), der kan levere militante og martyrer til den militære udfordring af Vestens supermagter og deres lokale medløbere.
På længere sigt vil de tabe den udmattelseskrig mod jihadisterne, der består i permanent intervention i den muslimske verden.
De vestlige ’supermagter’ vil ifølge Bakr Najis teorier blive tvunget til at trække sig tilbage med deraf følgende fatale konsekvenser for deres allierede regionale ledere (den saudiske kongehus er på listen over Islamisk Stats fjendebilleder), og i det kaos, den ’grusomme vildskab’, der vil opstå af de rygende ruiner, vil jihadisterne træde til med folkelig støtte til et nyt kalifat som garant for sikkerhed, forsyninger af levnedsmidler, sundhedspleje, uddannelse og – især – indførelse af sharia, islamisk lov, der håndhæves med konsekvent strenghed også overfor IS-krigere, der træder ved siden af.
Ifølge et vidne, der har opholdt sig i kalifatets kerneområde i Syrien i længere tid, har de rent faktisk leveret en nogenlunde sammenhængende social- og retsstat i deres område, der tæller ca. 10 millioner mennesker i Syrien og Irak – men om den islamiske jihad-stat også har den folkelige støtte, Bakr Najis teorier forudsætter, er et endda meget åbent spørgsmål. Ifølge flere rapporter fra deserterede jihadister er det blevet nødvendigt at udskrive unge mænd i de IS-kontrollerede byer til militærtjeneste, da de ideologiske kernetropper er svundet ind til en tredjedel af den samlede styrke på skønsmæssigt 30.000 krigere.
Den nære og fjerne fjende
Teorien opererer endvidere med koran-inspirerede begreber som ’den nære fjende’ og ‘den fjerne fjende’. Den nære fjende er de muslimske herskere, der opfattes som Vestens ’vicesheriffer’ og lakajer i Mellemøsten. Den fjerne fjende er dels det shi’itiske Iran (der i Islamisk Stats optik har gjort Irak, Syrien og Libanon til klientstater), dels USA og Europa, der med Sykes-Picot-aftalerne under 1. Verdenskrig trak Mellemøstens nuværende nationale grænser ud fra egne økonomiske og magtpolitiske interesser, og som siden har domineret regionen og invaderet den, når en lokal hersker som Saddam Hussein førte egen udenrigspolitik, der truede vestlige interesser.
Islamisk Stat står således også som symbol på en latent sunnitisk-arabisk drøm om tilbagevenden til den oprindelige geografiske enhed, al-Sham, det nuværende Syrien, Libanon, Jordan og Palæstina-Israel, hvilket jo også spejles i akronymet ISIS, Islamisk Stat i Irak og al-Sham.
Abu Bakr Naji, alias Muhammed Khalil al-Hakaymah, forestillede sig etablering af ’kalifater’ udstrakt til Nigeria, Nordafrika, Saudi-Arabien, Yemen, Jordan og Pakistan – og studerer man det globale kort over Islamisk Stats tilstedeværelse enten direkte eller pr. stedfortrædende jihad-organisation, er det netop i de lande – og man kan tage Somalia med i puljen.
Den bløde bug
Islamisk Stats tiltrækning på andre jihad-grupper i regionen skyldes da også dels, at det er første gang en ikkestatslig terrororganisation har etableret sig på eget territorium. Det er den ene side – den anden side er IS-strategiens symbolværdi som ’den rene vare’. Kalifatet gør, hvad det siger, det vil gøre, og i mange unge, utilpassede vestlige muslimers optik er det ikke alene forførende. Med IS finder de en ellers kronisk savnet identitet, der støttes af, at de kan se, hvordan Islamisk Stat følger ’manualens’ anvisninger.
De angriber den nære fjende – Irak, de syriske kurdere, Tyrkiet, der så såre præsident Recep Tayyip Erdogan accepterede at lade USA benytte den strategisk vigtige Incerlik-base, og senest Beiruts shi’itiske bydel. Og svaret på Ruslands intervention i den syriske borgerkrig på Bashar al-Assads side kom efter alt at dømme med attentatet mod det russiske passagerfly i Sinai.
Og de angriber den fjerne fjende, hvor han er mest sårbar – i den bløde bug i de storbyer, der ikke har noget effektivt forsvar.

