Kina kræver reformer i Syrien



 Kina har for første gang opfordret regimet i Syrien til at gennemføre reformer. Iagttagere ser dette træk som et tegn på Kinas aftagende tålmodighed med Syrien.
Kina har støttet Bashar al-Assad under hele opstanden, men udtalte tirsdag, at regeringen må »reagere på det syriske folks berettigede forventninger«.
Meddelelsen fra det kinesiske udenrigsministerium virker som en anerkendelse af protestbevægelsen. Udmeldingen bliver også betragtet som en meddelelse til regeringen i Damaskus om, at kineserne afviser den syriske fortælling om, at udenlandske terrorister står bag opstanden:
»Kina er stærkt bekymret over situationen i Syrien, imod brugen af vold og håber ikke at se flere blodsudgydelser og dødsofre,« siger udenrigsministeriets talsmand, Liu Weimin: »Den syriske regering bør handle hurtigere for at opfylde sine løfter om reformer og fremskynde en inkluderende politisk proces med deltagelse af alle parter.«
Udmeldingen kommer et par dage, efter at også Rusland skiftede holdning, kritiserede regimet og stillede krav om, at Assad enten gennemfører reformer eller går af. Begge lande er blevet kritiseret af Europa og USA for i FN's Sikkerhedsråd at have nedlagt veto mod et forslag om yderligere sanktioner mod regimet. Rusland har fastholdt sin strategiske alliance med Syrien fra Den Kolde Krig, og Kina forsøger at konsolidere sit fodfæste i regionen.

