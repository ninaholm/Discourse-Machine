AV for et valgnederlag
Briterne stemmer overvældende for status quo efter nej til AV-valgsystem og koalitioner. Ironisk nok gør det nu reform af Overhuset mere sandsynligt
Nick Clegg (t.v.) og hans Liberaldemokrater fik ikke kun en blodtud af vælgerne i torsdags, men noget nær en knockout, da der blev stemt nej til AV-valgsystemet.


 På cirka dette tidspunkt sidste år nød den britiske liberale formand, Nick Clegg, en popularitet på højde med Winston Churchills efter sejren over Nazityskland. Meningsmålingerne dokumenterede det. Vælgerne elskede hans tjekkede, veltalende stil, hans løfter om en »ny politik« og hans friske ideer.
Men sikke en forskel et år  og magt  gør. Ved valget i torsdags fik Clegg og hans Liberaldemokrater ikke kun en blodtud af vælgerne, men noget nær en knockout. Deres brændende ønske om valgreform  indførelsen af det såkaldte AV-valgsystem  blev afvist med massive 69 procent af stemmerne. Og dertil mistede partiet hele 695 byrådsmedlemmer ved lokalvalget og gik i procent tilbage fra 24 procents tilslutning ved valget i 2007 til 15 procent ved torsdagens valg.
Ingen havde nogen illusioner om, at de liberale ikke ville blive straffet for at gå i regering. Sådan er det altid. Både de konservative og de liberale havde kalkuleret med tab i lokal- og regionalvalgene. Men et hæderligt resultat for de liberale ville have været et tab på højst 400 mandater, ifølge ekspert i lokalvalg Tony Travers fra London School of Economics.
Som om det ikke var nok, så må den liberale ledelse nu overveje, hvad det betyder, at regeringspartneren, de konservative, frem for at miste op mod 1.000 byrådsmedlemmer  hvilket ville kunne forsvares  vandt 81 nye mandater. Med andre ord: De Liberale har alene været boksebold for utilfredse vælgere. Og hvad værre er, at de konservative vandt sågar 10 mandater fra koalitionspartneren i det sydlige England.
Status quo
Konklusionen efter både lokal- og regionalvalg og folkeafstemning må være, at briterne har stemt for status quo. De har efter et år fået en smagsprøve på, hvordan et system med koalitionsregeringer fungerer, og de bryder sig ikke om det. Især har liberaldemokraterne ikke brudt sig om at måtte indgå smertefulde kompromiser om f.eks. brugerbetaling på universiteterne og en omfattende reform af sundhedssystemet. Disse utilfredse  liberale er primært gået til Labour eller er blevet hjemme. Men også de øvrige småpartier gik tilbage ved lokalvalget  med 199 mandater.
Dette billede styrkes af mange vælgeres tilbagevenden til de to store, Labour   der vandt 800 byrådsmandater  og de konservative, der bevarede fremgangen fra 2007-valget på 1.000 og endda lagde lidt til. Lagt sammen med AV-resultatet, der betyder fastholdelsen af et system, der favoriserer de to store partier, er det svært at læse det på andre måder, end at briterne klart har afvist reform.
Mere reform
Denne tilbagevenden til »de to store« kan muligvis give Storbritannien en flertalsregering ved næste parlamentsvalg om fire år. Måske endda ved valg længere ude i fremtiden. Men det er svært på sigt at se, at det flerpartisystem, der er en realitet i landet, ikke vil fremtvinge situationer, hvor koalitioner igen bliver nødvendige. Med andre ord  briterne bliver nødt til at genoverveje deres valgsystem på mellemlang sigt, om end AV-resultatet vil skyde debatten til hjørne i et godt stykke tid.
Ironisk nok betyder Liberaldemokraternes miserable valgdag faktisk, at det nu er mere sandsynligt, at landet faktisk får en anden forfatningsmæssig reform  nemlig en ændring af Overhus-systemet. Labour fik i deres 13 år ved magten sparket en stor del af de medlemmer ud, der havde arvet medlemskab alene på grund af deres aristokratiske rødder. Underligt nok tog Tony Blair dengang ikke hele skridtet og gjorde en ende på det automatiske medlemskab for f.eks. biskopper og gennemførte valg til Overhuset.
Tvunget til en aftale
Dette sidste skridt er del af regeringsprogrammet, som de konservative og de  liberale blev enige om efter valget sidste år. De konservative har aldrig været vilde med ideen og havde ifølge iagttagere håbet på, at de   som Blair  kunne udsætte denne reform. Ifølge samme iagttagere vil premierminister David Cameron imidlertid nu være tvunget til at indgå en »koalitionsaftale 2« med de liberale for at holde deres bagland i ro og sikre koalitionens stabilitet. En reform af Overhuset vil stå meget nær toppen af den aftale.
Og hvad med Nick Clegg selv? Vil græsrødderne give ham sparket og tvinge ham til at søge skilsmisse fra Cameron. Sandsynligvis ikke. Partiet vil blive udslettet, hvis der blev udskrevet parlamentsvalg nu. Og hvis partimedlemmerne skal gøre sig nogen som helst forhåbninger om nogensinde at få genoptaget diskussionen om en valgreform, så har de kun et valg: At bevise over for briterne, at koalitioner kan fungere.

