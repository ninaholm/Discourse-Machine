Norge lukker for arktisk flygtningepassage
5.500 asylansøgere slap i 2015 ind i Norge over grænsen fra Rusland – de kunne lovligt cykle ind, men det skal være slut nu


 Norges regering agter at tilbagesende flygtninge, der har udnyttet et juridisk smuthul til at krydse den arktiske grænse op til Rusland på cykel.
Omkring 5.500 mennesker, de fleste af dem syrere, cyklede over grænsepassagen Storskog ved polarcirklen Storskog i 2015 for at drage fordel af et smuthul i reglerne for grænseområdet: Mens Rusland ikke tillader mennesker at krydse til fods, og Norge ikke tillader indrejse for køretøjer med passagerer uden gyldig rejsehjemmel, har cyklister ret til at passere fra begge sider.
Sylvi Listhaug, der i december blev udnævnt til Norges første indvandringsminister og kvitterede med et løfte om at slå effektivt ned på strømmen af ​​flygtninge, sagde i denne uge, at alle, der passerer Storskog uden transitvisum vil blive sendt tilbage til Rusland.
Det norske nationale politidirektorat siger, at man vil forsøge at undgå at sende de flygtninge, der ankom på cykel, tilbage på cykel, men at man har opmagasineret de cykler, som flygtninge har kastet fra sig, til eventuel brug for udlændinge, der vil blive returneret til Rusland. Polititalsmand Jan Erik Thomassen siger herom i en udtalelse til tv-stationen NRK: »Jeg kan godt forstå, hvis det opleves som akavet og underligt.«
Torsdag bekræftede norsk politi, at flygtningene ikke ville blive tvunget til at vende tilbage over grænsen på to hjul, men at busser vil blive stillet til rådighed.
Mens hundredtusinder af flygtninge flygtede til Europa sidste år med båd over Middelhavet, tog et mindre antal den lange vej rundt til Norge, der er medlem af det visumfri Schengen-område, via det russiske Arktis. Typisk skaffede de russiske visa i Damaskus eller Beirut – nogle gik endda så vidt som til at tilmelde sig et russisk universitet for at få et studentervisum, fløj herefter til Moskva og tog derfra et tog til Murmansk. Fra denne by er der kun godt 200 km til den norske grænse, hvor de blev placeret i flygtningelejre.
Selv om lokale russere angiveligt har forlangt hundredvis af dollar for en cykel og en tur over grænsen, er ruten stadig langt billigere end at blive smuglet over Middelhavet.
Kastebold
De to lande begyndte i november at sende flygtninge frem og tilbage mellem hinanden, efter at Norge erklærede, at de ville sende asylansøgere med russisk opholdstilladelse tilbage, og Rusland nægtede at tage dem.
Svetlana Gannusjkina, en indvandringsaktivist, siger, at syrere sendt tilbage Rusland ikke vil blive tvangsudsendt, men sandsynligvis ikke ville få nogen anerkendt juridisk status. Af de 12.000 syrere, der nu er i Rusland – ifølge de officielle tal – har 2.000 fået midlertidigt asyl, mens 2.000 andre har en anden juridisk status.
»De vil rejse ulovligt rundt i Rusland, som de har gjort før. Mange flygtninge her står i en udsigtsløs, desperat situation uden officiel status,« siger Gannusjkina.
Hun siger, at de russiske myndigheder undertiden giver visum til syrere, men sjældent tildeler dem juridisk status af asylansøgere endsige hjælp til at integrere sig.
Flygtninge uden juridisk status risikerer at blive interneret i lejre eller idømt bøder. Selv om Rusland tidligere deporterede en del syrere til Tyrkiet, vil Tyrkiet nu ikke accepterer dem længere. Derudover har der været enkelte tilfælde af syrere, der er blevet sendt tilbage til deres hjemland.
Gannusjkina siger, at Rusland kun har tildelt permanent asyl til 790 mennesker, hvoraf kun de to er syrere. »Hvad er 790 personer for Rusland?«, siger hun. »De kan bo i et enkelt højhus«.
© The Guardian og Information 
Oversat af Niels Ivar Larsen

