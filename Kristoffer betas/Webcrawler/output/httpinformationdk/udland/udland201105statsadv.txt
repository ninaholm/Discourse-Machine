Statsadvokat vil undersøge bankers rolle i finanskrisen
USA's offentlige anklagemyndighed har iværksat en efterforskning af tre store Wall Street-bankers realkredit-långivning forud for finanskrisen


 I disse dage gransker New Yorks statsadvokat, Eric T. Schneidermann, dokumenter fra tre store Wall Street-banker om deres realkreditlån-operationer under USA's store kreditboom. Det sker med henblik på at undersøge lovligheden i de praksisser, som bidrog til milliardtab på realkreditudlån og udløste en verdensomspændende finanskrise.
Ifølge unavngivne kilder i statsadvokatens kontor har Schneidermann også indkaldt ledende repræsentanter fra Bank of America, Goldman Sachs og Morgan Stanley til personlige samtaler. De ventes at finde sted i næste uge, oplyser Wall Street Journal. Alle tre banker har afvist at kommentere statsadvokatens skridt.
Undersøgelsen tegner ifølge New York Times til at blive ganske vidtgående. Statsadvokaten skal således have begæret indsigt i oplysninger, der dækker mange aspekter af bankernes låneopsamlings-procedurer. Låneopsamlingen gik ud på at sammenbundte tusindvis af boliglån i værdipapirer for derefter at sælge disse til investorer såsom pensionskasser, investeringsforeninger og forsikringsselskaber.
Adskillige søgsmål
Kommer egentlige retslige skridt på tale, vil de føje sig til den lange række af andre søgsmål, som siden finanskrisens udbrud i 2008 er blevet indgivet af både føderale og statslige tilsynsmyndigheder. Nogle af disse har resulteret i forlig og bøder mest opsigtsvækkende var et forlig på 550 millioner dollar mellem Goldman Sachs og USA's børstilsyn, Securities and Exchange Commission
.
Derudover kommer de mange private retssager, anlagt mod banker af investorer og borgere, som hævder at være blevet ofre for finanssektorens tvivlsomme praksisser
.Nogle sagsøgere har således gjort gældende, at bankerne med forsæt begravede lån, de vidste var 'giftige' (læs: højrisikable) i værdipapirer, og siden vildledte investorerne med hensyn til kvaliteten af de underliggende realkreditlån.
Et andet muligt felt for efterforskning er de milliarder af dollar i kredit, som Wall Street forsynede de aggressive realkreditinstitutter med, hvorved de fik mulighed for at yde tvivlsomme lån i længere tid, end de ellers ville have kunnet.
»Anklagemyndigheden vil med fordel kunne se på, hvordan de mange forskellige civile søgsmål om, hvem af parterne, der skulle bære tabet, er faldet ud,« siger Daniel C. Richman, professor i jura ved Columbia University, til New York Times. »Det vil være en meget værdifuld kilde til informationer.«
Anmodningerne om aktindsigt fra Schneiderman kontor bekræfter formodningen om, at New Yorks statsanklager ønsker at operere uafhængigt af sine kolleger i 50 andre stater, der sammen forsøger at forhandle et bredt forlig på plads med bankerne.
Ved at åbne en ny undersøgelse af disse bankpraksisser har Schneiderman endnu engang markeret sin tidligere udtalte modvilje mod at acceptere en af de betingelser for at indgå forlig, som de finansielle institutioner selv har stillet: en bred aftale, som skal forpligte tilsynsmyndighederne til ikke at foretage yderligere undersøgelser af bankernes aktiviteter under realkreditlånskrisen.
Det vides endnu ikke, om Schneidermans undersøgelse stiler imod en strafferetslig eller en civilretslig sag.



