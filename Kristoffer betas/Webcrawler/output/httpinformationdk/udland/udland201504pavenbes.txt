Paven besøger Cuba forud for USA-besøg



 Pave Frans vil besøge Cuba i september forud for et planlagt besøg i USA, oplyser Vatikanet.
Den 78-årige pave, der har spillet en rolle i det diplomatiske tøbrud mellem Havana og Washington, skal besøge USA sidst i september, hvor han blandt andet skal tale i Kongressen.
Det er tredje gang, en pave besøger Cuba. Tidligere har Johannes Paul II og hans efterfølger, pave Benedikt XVI, været i Cuba. Det var i henholdsvis 1998 og 2012.
I Washington skal paven besøge Det Hvide Hus og Kongressen, hvorefter han skal besøge FN i New York.
Besøget i Cuba vil være med til at understrege den indflydelse, som Vatikanet har udøvet i forbindelse med den nye tilnærmelse mellem USA og Cuba efter mere end 50 års kold krig.
Vatikanets talsmand, Federico Lombardi, har ikke gjort det klart, hvor længe pave Frans vil opholde sig i Cuba, men han siger, at Vatikanet har accepteret invitationer fra den cubanske regering og Cubas romersk-katolske kirke.
Pavebesøget i USA indledes ifølge planen den 22. september. Formanden for Repræsentanternes Hus, John Boehner, har bekræftet, at Frans møder de amerikanske politikere 24. september.
Under opholdet i USA skal paven ud over Washington og New York også besøge Philadelphia.
Pave Benedikt XVI opfordrede under sit besøg i Cuba i marts 2012 cubanere til at opbygge et nyt, moderne og mere åbent samfund. Det skete ved en gudstjeneste for 200.000 katolikker – inklusive præsident Raul Castro – i storbyen Santiago de Cuba.
Cuba, som har over 11 millioner indbyggere, var officielt et ateistisk land fra slutningen af 1950’erne til begyndelsen af 1990’erne.
Den katolske kirke ses i dag som den vigtigste ikkestatslige institution i landet, og den har ved flere lejligheder mæglet mellem det kommunistiske styre og systemkritikere.

