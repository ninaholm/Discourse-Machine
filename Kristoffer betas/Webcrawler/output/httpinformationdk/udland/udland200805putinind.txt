Putin indsætter Medvedev, men beholder magten
Rusland får i dag en ny præsident Dmitrij Medvedev. Putin træder tilbage og bliver i stedet premierminister. Med sig tager han en række af præsidentens magtbeføjelser


 Det nye Rusland får i dag sin tredje præsident, Dmitrij Medvedev, efter Jeltsin og Putin. Ved en stort anlagt ceremoni i Kreml overtager Medvedev, i hvert fald formelt, magten i Verdens største land, men magtskiftet kommer efter en Kreml-kontrolleret valgkamp med brug af statens midler og medier til kampagne for Medvedev, og et valg, som internationale iagttagere betegnede som udemokratisk. 
Mange mener desuden, at Putin i virkeligheden beholder magten, idet han i morgen tiltræder som ny premierminister i landet. 
Andre kommentatorer hæfter sig imidlertid ved, at selve det faktum, at russiske ledere nu er ved at få tradition for frivilligt at gå af og overlade posten til en folkevalgt efterfølger, er et betydeligt demokratisk fremskridt siden systemskiftet i 1991.
Den nye præsident Medvedev har da også på forhånd erklæret, at han satser på større frihed - også for medierne - og på sociale forbedringer. 
Han har samtidig afvist, at der bliver tale om en deling af magten mellem præsidenten og Kreml på den ene side og premierminister Putin og regeringen på den anden. 
Der bliver ifølge Medvedev kun tale om ét magtcenter nemlig Kreml, som ifølge forfatningen er udstyret med enorme beføjelser og til enhver tid kan fyre premierministeren og regeringen.
Putin har fortsat kontrol
Men de russiske medier er alligevel ikke i tvivl om, at Putin fortsat vil spille en afgørende rolle i russiske politik. Et dagblad skriver således om, at nationalsymbolet over alle - den tohovede ørn - nu for første gang for alvor får reelt indhold. Bl.a. har Putin sikret sig kontrollen med parlamentet ved at lade sig udnævne til formand for det store Putin-tro parti Et Forenet Rusland med flertal i parlamentet. 
Desuden har han flyttet kontrollen med de regionale ledere fra Kreml til regeringskontorerne i det såkaldte Hvide Hus, hvor han fra nu af residerer. Og endelig har han fortsat fuldstændig støtte fra mange af de statsejede gigantvirksomheder og fra de såkaldte 'siloviki', altså militæret, sikkerhedstjenesten og politiet, som sammen med Medvedevs støtter, de 'unge' jurister og økonomer fra Sankt Petersborg, hidtil har udgjort Putins egentlige magtbase.
Ruslands svage og splittede opposition er kun kommet med spage protester imod den lidet demokratiske magtoverdragelse, men skakstormesteren Garri Kasparovs Det Andet Rusland havde bebudet demonstrationer i Moskva i går og i dag, men fik ikke tilladelse fra myndighederne i Moskva. 
Da de alligevel forsøgte, blev de, som sædvanlig, mandsopdækket af politiet og forhindret i at drage ud på gaderne. 
De to oppositionspartier i parlamentet, Kommunistpartiet og det populistiske nationalistparti Liberaldemokraterne, kom med en stille protest ved ikke at indkalde alle parlamentsmedlemmer til afstemningen om Putin som premierminister i morgen i parlamentet, hvor hans parti alligevel har et komfortabelt flertal.
De to dages magtoverdragelser bliver fredag fulgt op af en gigantisk fest i anledning af sejren i den Store Fædrelandskrig med en stor militærparade på den Røde Plads, hvilket Putin dog har afvist er et forsøg på at rasle med sablen overfor Vesten.


