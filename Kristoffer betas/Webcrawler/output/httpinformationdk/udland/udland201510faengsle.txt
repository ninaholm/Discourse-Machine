Fængslet og pisket saudiaraber vinder stor EU-hæder
Det oplyste Europa-Parlamentets formand, Martin Schulz, i Strasbourg i går


 Den fængslede saudiarabiske blogger og aktivist Raif Badawi, der er idømt 10 års fængsel og 1.000 piskeslag, vinder EU’s store menneskeretspris, Sakharovprisen for tankefrihed, for 2015.
Det oplyste Europa-Parlamentets formand, Martin Schulz, i Strasbourg i går.
»Jeg opfordrer kongen af Saudi-Arabien til at benåde Badawi og løslade ham,« sagde Martin Schultz. Raif Badawi blev anholdt i 2013 efter anklager om at fornærme islam. I 2013 blev han idømt syv års fængsel og 600 piskeslag, men året efter blev straffen forhøjet til 10 års fængsel, 1.000 piskeslag og en bøde. Aktivisten fik tildelt de første 50 piskeslag den 9. januar i år. Resten af slagene er foreløbig udsat på grund af Badawis dårlige helbred. Hans kone er efter dødstrusler flygtet til Canada med parrets tre børn.
Ritzau/AFP

