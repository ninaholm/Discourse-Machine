En tåget fransk energiplan
Den franske miljøminister, Ségolène Royal, hævder med en lovpakke for omlægning af Frankrigs energiforbrug, at den vil begrænse brugen af atomkraft. Men planen er uden konkrete løfter om lukning af de aldrende atomkraftværker. I Nogent sur Seine sydøst for Paris, er man dog mere bange for det lokale a-kraftværks forsvinden, end for en atomulykke
Frankrigs største energi-politiske spørgsmål er, hvad man skal gøre ved den aldrende atomkraftpark? Frankrig har besluttet at gå fra 75 pct. til 50 pct. af elproduktionen fra atomkraft inden 2025. Her værket i Nogent sur Seine.


 På en dejlig solskinsdags ser det nærmest ud, som om de lette hvide skyer, der pryder himlen, produceres af de store nedkølingstårne, som kan ses langvejs fra.
I Nogent sur Seine, en lille by med omkring 6.000 indbyggere 130 km sydøst for Paris, ligger det atomkraftværk som er nærmest Byernes By. Det har ligget her ved bredden af den kølende Seine siden slutningen af 1980’erne og er blevet en naturlig del af et landskab, som blandt andre forfatteren Flaubert har udødeliggjort.
»I starten var der jo en masse modstand, men nu har vi vænnet os til det,« forklarer Christian, med gråt hår og smilerynker, der har spillet op til bal på egnen de seneste 30 år.
»Jeg vil da gerne indrømme, at jeg var imod det, dengang det blev bygget. Men vi er jo alle afhængig af værket. Helt konkret er der 700 arbejdspladser, men alle vi andre lever jo mere eller mindre direkte af det.«
Heller ikke hans ven, Benoît, der er tømrer, har travlt med at få værket lukket.
Et stenkast fra den lille café, hvor de to mænd drikker kaffe i solen, skræver en stor mustensindustrimølle over Seinens vande, og Benoît forklarer, at atomkraft blot er vor tids energi:
»Vi har jo ikke oplevet problemer med atomkraft. Tværtimod. Frankrig har mange andre problemer, som er meget større.«
Som præsident François Hollande lovede det under kampagnen i 2012 hvor japanske Fukushima stod frisk på nethinden, er den socialistiske regeringer nu ved at lægge både energiproduktion og -forbrug om.
Den nye franske økologiminister og tidligere præsidentkandidat, Ségolène Royal, fremlagde den 18. juni en stor energiomlægningsplan. Den indeholder for det første en række energibesparende tiltag: Franske boliger er for dårligt isoleret og transportsektoren for CO2-belastende. Den forhadte ’økoskat’ på lastbiler, der gav anledning til store demonstrationer i efteråret 2013 er politisk behændigt omdøbt til »gennemkørselsbetaling« og begrænset nok til ikke at vække protest.
Men det største energipolitiske spørgsmål i Frankrig er, hvad man skal gøre ved den aldrende atompark? Efter oliekrisen i 1973 ønskede Frankrig energimæssig uafhængighed med omfattende byggeri af atomkraftværker. Royals plan stipulerer, som Hollande ønsker det, at Frankrig skal gå fra 75 pct. til 50 pct. af elektricitetsproduktion fra atomkraft inden 2025.
Hvordan det skal ske, forbliver imidlertid uklart. En række af de 58 atomkraftværker, der producerer den rekordhøje procentdel af elektriciteten, er ved at nå deres udløbsdato: 40 år.
En parlamentsrapport viste i maj, at en udsættelse af de gamle værkers levetid, vil være ekstremt kostbart. Der skal investeres mindst to milliarder kroner i hvert anlæg for, at de fortsat er sikre. Den nye energiplan stiller intet præcist krav til lukning af Frankrigs ældste atomkraftværk i Fessenheim, og udelukker heller ikke, at der åbnes en ny generation af værker, som erstatning, for de gamle. Reguleringen skal se i samarbejde med Electricité de France (EDF), hvor staten ejer 85 pct. af aktierne.
Både Tjernobyl- og Fukushima-værkerne er da også langt væk i tankerne hos indbyggerne i Nogent Sur Seine.
Florence på 27 har arbejdet i to år i regnskabsafdelingen på det lokale akraftværk.
På indersiden af hendes arm står tatoveret: »Jeg drømmer ikke mit liv, jeg lever mine drømme«, og Florence mener, økologer overdriver faren ved atomkraftværker.
»Hvor i alverden skal vi ellers få den energi, vi har brug for? I virkeligheden er det jo det mest økologiske. Alt det andet forurener og skaber klimaændringer. I Tyskland er de jo bare begyndt at bruge kul i stedet. Det er ikke spor bedre.«
Ikke engang en Greenpeace-aktion i 2011, hvor flere aktivister nåede ind i sikkerhedszonen på værket her i Nogent sur Seine, har gjort indtryk på Florence. Hun trækker på skuldrene.
»De nåede jo ikke ind, gjorde de? De fik sat et flag på et af køletårnene, men der blev med vilje ikke grebet ind over for dem, for ikke at udsætte dem for fare.«
Heller ikke atomaffaldet bekymrer Florence.
»Der er problemer med alle former for energi, er der ikke? Det er jo ikke vindmøller, der kan skabe de mængder energi, det her land, har brug for.«
Det er kun små 100 km mod vest, men også i Champagne Ardenne, at Frankrigs to største opbevaringscentre for atomaffald ligger i Soulaines-Dhys og Morvillier. Og blot lidt længere mod vest i Bure, en flække med 95 indbyggere, at der arbejdes i et underjordisk laboratorium på »evighedsopbevaring« af stærkt radioaktivt atomaffald i dybere geologiske lag. De grønne har netop opnået, at der ikke gives carte blanche til at omdanne Bure-laboratoriet til atomdepot, som Royals plan ellers åbnede mulighed for.
Men de franske grønne er stærkt splittede i deres holdning til Ségolène Royals nye energiplan.
I den forrige regering under premierminister Ayrault var de grønne EELV (Europe, Ècologie, les Verts) med til at udforme planen, men smækkede døren og sig selv ude fra regeringssamarbejde, da Manuel Valls blev premierminister.
Den politisk erfarne socialist Ségolène Royal har nu slebet hjørner af i energiplanen. Alt for meget mener nogle.
Ganske vist har grønne parlamentsmedlemmer, som Denis Baupin, allerede tilkendegivet, at de vil stemme for lovpakken, »der omsider giver en energiplan til Frankrig.«
Men den tidligere økologiminister Delphine Batho, er voldsomt kritisk. Ifølge hende er planen »en førsteklasses begravelse af François Hollande løfter angående at udvide energispektret i Frankrig,« angriber hun sin tidligere politiske mentor Royal i en pressemeddelelse.
Også det fremtrædende grønne parlamentsmedlem Noêl Mamere er nærmest opgivende, over for en plan, der ikke forpligter energiselskabet EDF til noget.
På webbladet Rue 89 kalder han den nye plan for endnu et knæfald for atomlobbyen.
»Der bliver ikke mere tilbageskridt for atomkraft under François Hollande, end der var det under Nicolas Sarkozy, Jacques Chirac eller François Mitterrand.«
Mamère er så skuffet, at han sågar har meldt sig ud af EELV, som han blot anser for nyttige idioter.
»Om vi er i regering eller uden for, er vi kun brikker i et spil og må indrømme, at den atomare konsensus mere end nogensinde er reglen.«
I Nogent sur Seine falder Ségolène Royals plan i god jord.
»Det er da klart, at det handler om arbejdspladser,« forklarer Florence, der igen er arbejdsløs, men satser stærkt på atter at få job i sin kommune.
»Økologi er meget godt, men det skal jo også være realistisk.«
»Man lukker ikke et atomkraftværk ved bare at trykke på en knap,« lød det fra Ségolène Royal, da hun i et stort interview i Le Monde forsvarede sin plan. »Det handler trods alt om tusindvis af arbejdspladser i Frankrig.«
Inde i den gamle kirke Saint Luarent midt i Nogent sur Seine, der engang rummede det legendariske kærlighedspar Abelard og Heloises jordiske rester, står en lille gul potteplante foran et maleri af en biskop eller helgen, der svæver på en mærkelig sort sky.
På gaden i Nogent sur Seine lykkes det ikke at finde en eneste modstander af atomkraft. Der er ingen, der tro, at det er af økologiens vej, de arbejdspladser kan sikres, som får den lille by til at klare sig fremover.

