Iran åbner for atominspektører
Der er stadig grund til bekymring, siger FN's atomchef efter besøg i Iran. Et nyt møde mellem stormagter og Iran er planlagt til den 19. oktober
IAEA's chef, Mohammed ElBaradei, fortalte på et pressemøde, at USA, Rusland, Frankrig og Iran den 19. oktober vil holde et møde i Wien for at drøfte en aftale om, at Irans lavt berigede uran bearbejdes i udlandet.


 Det Internationale Atomenergiagentur (IAEA) og Iran aftalte i går, at internationale inspektører kan besøge et hidtil hemmeligholdt atomanlæg ved byen Qom den 25. oktober. Det oplyste IAEA's chef, Mohammed ElBaradei, efter et møde med iranske embedsmænd i Teheran. Han sagde på et pressemøde, at Irans holdning til Vesten i den anspændte atomstrid bevæger sig fra 'konspiration' til 'samarbejde'. Uenigheden kan løses gennem diplomati, mente han.
»Det er vigtigt for os at sikre samarbejde om Qom-anlægget. Vi har haft en dialog, og vi har haft samtaler om mere klarhed med hensyn til installationen i Qom, som er et berigningsanlæg i pilotfasen,« sagde han.
Iran overraskede det internationale samfund, da det i sidste uge oplyste, at det har et hidtil hemmeligholdt atomanlæg, og det fik USA og EU til at true med nye sanktioner mod landet.
De mistænker Iran for at være i gang med at fremstille en atombombe. ElBaradei sagde, at der ikke er nogen konkrete beviser på, at Iran pønser på at udvikle en atombombe, men han tilføjede, at der er grund til bekymring, så længe det ikke står klart, hvad hensigten med Irans atomprogram er.
Præsident Mahmoud Ahmadinejad mente, at så er den sag klaret. Der er ikke længere nogen 'tvetydigheder' på spil mellem Iran og IAEA.
»På grund af godt samarbejde mellem Iran og agenturet (IAEA), så blev vigtige spørgsmål løst, og i dag er der ingen tvetydige spørgsmål tilbage mellem Iran og agenturet,« sagde den iranske præsident efter sit møde med ElBaradei.
Obama advarer
ElBaradeis besøg i Teheran kom, efter seks stormagter torsdag holdt et møde i Geneve med Iran - det første mellem parterne i 15 måneder. Her gav Iran et foreløbigt tilsagn om, at det vil sende en del af sit lavt beriget uran til udlandet. Her skal materialet opgraderes til uranbrændstof og sendes tilbage for at drive en iransk forsøgsreaktor.
Vesten er bekymret for, at Iran har samlet så meget lavt beriget uran, at det vil være i stand til at bygge en atombombe. Det hemmelige anlæg i Qom er et oparbejdningsanlæg, der kan skaffe beriget uran.
USA's præsident, Barack Obama, advarede efter mødet i Geneve, at hans tålmodighed er ved at være opbrugt. Det skete med en slet skjult trussel om, at der venter Iran nye sanktioner, hvis ord ikke bliver fulgt op med handling. ElBaradei fortalte på sit pressemøde, at USA, Rusland, Frankrig og Iran den 19. oktober vil holde et møde i Wien for at drøfte en aftale om, at Irans lavt berigede uran bearbejdes i udlandet. 


