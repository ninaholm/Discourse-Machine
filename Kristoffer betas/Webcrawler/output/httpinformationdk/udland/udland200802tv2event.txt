TV 2-eventyr kostede afghansk familie alt
Journalist på risikabel mission bag fjendens linjer blev kidnappet og siden befriet af fattig familie, der nu må leve i skjul for bortførerne
En afghansk familie ofrede alt for at hjælpe en dansk TV 2-journalist på flugt fra kidnappere. I bil undslap journalist, fotograf og familie bortførerne og nåede i sikkerhed på en britisk militærbase. Mens journalisten er hjemme i Danmark, og TV 2 og den danske regering har undgået en pinefuld gidselaffære, skal den afghanske familie nu skaffes en helt ny tilværelse. Billedet er et arkivfoto, ikke fra den aktuelle flugt.


 Da en journalist fra TV 2 og hans lokale fotograf sidst i januar blev kidnappet i Helmand-provinsen i det sydlige Afghanistan, var det ikke kun de tos liv, der blev bragt i fare. I virkeligheden blev journalist og fotograf hjulpet til flugt og tilbagevenden til sikkerhed af en afghansk familie, som nu til gengæld betaler en høj pris: Ved udsigten til kidnappernes hævn har familien måttet tage flugten og opgive både hjem og hidtidig tilværelse. 
Via et internationalt sikkerhedsfirma har TV 2 påtaget sig ansvaret for familien og søger nu at finde et sted, hvor forældrene og deres børneflok kan starte et nyt liv i tryghed. Såvel Udenrigsministeriet som Forsvaret er stærkt utilfredse med tv-stationens højrisikable journalistiske mission, der har kostet ressourcer begge steder, og kunne have fået meget alvorligere følger.
Nyheden om en dansk journalists bortførelse i Afghanistan dukkede op i en lokal afghansk avis omkring 1. februar og få dage efter omtaltes den i Jyllands-Posten med oplysningen om, at journalisten "under mystiske omstændigheder" var dukket op ved porten til en militærbase i Helmand.
TV 2 har indtil nu mørkelagt oplysningerne om, hvordan det gik til, at de to forsvundne pressefolk pludselig stod foran militærbasen Lashkar Gar i Helmand-provinsen efter at have været forsvundet i en uge. TV 2 Nyhedernes souschef, Hans Peter Blicher, oplyste forleden blot, at journalisten "har det efter omstændighederne godt og er i gode hænder. Han har fået tilbudt al den støtte, krisehjælp og psykologbistand, der måtte blive brug for".
TV 2-journalisten Nagieb Khaja, der har afghanske rødder, var af TV 2 sendt på en mission til Taleban-kontrolleret område i forsøget på at lave en reportage om de afghanske oprørere. Til grund for turen ind bag fjendens linjer lå ifølge Hans Peter Blicher "en grundig risikovurdering, der mundede ud i, at reportagerejsen var forsvarlig at gennemføre".
Alligevel gik det galt, da de afghanere, der havde indvilget i at bringe pressefolkene frem til Taleban, viste sig at være kidnappere. 
Fanget
Den danske bataljon i Camp Bastion får midt i januar et efterretningstip om, at Taleban planlæggger at tage en dansk journalist til fange, men før man får opsporet, at det drejer sig om en TV 2-journalist på selvstændig mission, er det gået galt. Nagieb Khaja sender den 23. januar en besked til TV 2 i Odense om, at han befinder sig i en truende situation, hvorefter tv-stationen mister kontakt med journalisten.
Mens TV 2 alarmerer Udenrigsministeriet, bliver Nagieb Khaja og fotografen hårdhændet behandlet af kidnapperne, der gennem det meste af en uge fører dem fra det ene skjulested til det andet i Helmand-provinsen. Kidnapperne har fastsat en løsesum på omkring to mio. dollar og gør klar til en formidling af kravet, der kunne have bragt den danske regering i en situation, hvor den måtte forholde sig til billeder på tv af en bagbundet dansk journalist i bevæbnede afghanske oprøreres varetægt.
Når det ikke gik sådan, kan regeringen, TV 2, Nagieb Khaja og hans fotograf takke en fattig afghansk familie for det. 
Efter nogle dages ophold i fangenskab sidder de to pressefolk låst inde i et hus i et øde område i Helmand-provinsen. Huset, der ejes af et afghansk ægtepar med en større børneflok, er under kidnappernes kontrol - med pressefolkene i ét rum og familien i et andet. 
På et tidspunkt forlader kidnapperne huset for en kortere bemærkning, og den afghanske familiefader beslutter at løbe sit livs risiko og hjælpe pressefolkene på flugt. Han skaffer en bil, og med Nagieb Khaja, fotografen, hustru og børn kører han afsted fra sit hjem for aldrig mere at skulle se det.
Flugtholdet når frem til den britiskledede militærbase i provinshovedstaden Lashkar Gar, hvorfra journalisten flyves til Kandahar Air Field, hvor alarmerede folk fra det officielle Danmark står klar til at bringe ham videre til Kabul. Herfra går turen hjem til sikkerheden i Danmark.
Skæbne endnu uvis
Den afghanske familie overføres til den danske hovedlejr Camp Bastion, hvor bataljonen sørger for dens sikkerhed, mens Udenrigsministeriet, et sikkerhedsfirma hyret til lejligheden og TV 2 går i gang med at granske, hvad man skal stille op med familien, der nu er berøvet deres hjem og hidtidige eksistensgrundlag. I følge Informations oplysninger er familien siden blevet fløjet til Kabul.
Da Information onsdag i sidste uge ringer til TV 2 Nyhederne og til Udenrigsministeriet for at få bekræftet historien om den afghanske families indsats og usikre situation, svares der begge steder 'ingen kommentarer'. Sagen er mørkelagt, fordi det på det tidspunkt endnu er uklart, hvor familien kan opnå varig sikkerhed - i eller uden for Afghanistan.
Ifølge Informations kilder er der i både Udenrigsministeriet og Forsvaret stærk utilfredshed med TV 2's mission på egen hånd bag fjendens linjer. Før sagen blev mørkelagt, nåede oberst Kristian Sørensen, chef for den danske enhed i NATO's Kabul-hovedkvarter, over for Jyllands-Posten at karakterisere TV2's forehavende som "dumdristigt" og "ikke særlig klogt."
I Udenrigsministeriet har Lars Thuesen, chef for Borgerservice, været ansvarlig for det officielle Danmarks indsats under forløbet.
"Det er ikke mit job at kommentere på, hvordan folk opfører sig, men jeg kan i hvert fald sige, at Afghanistan bestemt ikke er et land, vi anbefaler folk at rejse til."
Lars Thuesen beskriver forløbet de seneste 14 dage som "nervepirrende".
"Der er brugt meget betydelige militære og diplomatiske ressourcer i hele dette forløb, lige fra bortførelsen og til det tidspunkt, hvor TV 2 selv har påtaget sig ansvaret," siger han.
Det er nu mellem Udenrigsministeriet og TV 2 aftalt, at det er TV 2's ansvar at finde en permanent og sikker løsning for den afghanske familie, ligesom TV 2 betaler samtlige omkostninger ved den krævende operation. 
Souschef på TV 2 Nyhederne, Hans Peter Blicher, siger, at "så vidt jeg er orienteret, har familien det godt, og de er i fuldstændig sikkerhed".
"Et sikkerhedsfirma er i gang med at lave nogle sikkerhedsvurderinger. Jeg vil ikke foruddiskontere, hvad konklusionen bliver. Det er ikke min opfattelse, at familien skal forlade Afghanistan, men det ved jeg ikke, før de er kommet med en endelig analyse."
Hans Peter Blicher ønsker ikke at oplyse, hvor familien er lige nu, men bekræfter, at TV 2 tager ansvar for, at "familien får et fornuftigt liv fremover, også i deres egne øjne. Det handler både om deres økonomi og sikkerhed".
- Hvordan har TV 2 det med at have bragt familien i denne situation?
"Det er klart, at det er dybt beklageligt. Selve omstændighederne er vi først ved at få rigtig klarhed over nu, og jeg kender endnu ikke handlingsforløbet fra minut til minut. Jeg ved ikke, i hvor høj grad de frivilligt har indladt sig på det."
- Har I draget nogen konklusion om denne type journalistiske projekter med det, I nu har lært om de mulige omkostninger?
"Vi kan konkludere, at det ikke gik, som vi havde forventet. Det er krigsområde, hvor uforudsete situationer kan opstå, og som sådan planlagde vi også den rejse." 
- Hvad bliver regningen for jer?
"Jeg har ingen anelse. Vi har et problem, og det skal løses. Sådan er det."
Information har henvendt sig til Nagieb Khaja, som meddeler, at han ikke på nuværende tidspunkt kan udtale sig om sagen.


