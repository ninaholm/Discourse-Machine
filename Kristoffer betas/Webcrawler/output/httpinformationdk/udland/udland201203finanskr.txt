Er finanskrisen for kompliceret til retssystemet?
En sag om svindel med derivater for 500 mio. euro, der nu undersøges af Island, blev i første omgang afvist af de engelske finansmyndigheder. Årsag: De finansielle redskaber var for komplicerede til, at en jury ville fatte dem
Den internationale finanskrise og de overdrevne spekulationer, som selv jurister ikke kan forstå eller fælde dom i, har haft vidtgående følger for både hele nationer og enkeltpersoner. Her en hjemløs græker, der sidder foran en lukket butik med alle sine ejendele i det centrale Athen.


 En spektakulær sag skabte i sidste uge rystelser i Londons højere society cirkler, da bl.a. tøjdesigneren Karen Millen blev indkaldt til afhøring af islandske efterforskere, der var i byen for at efterforske en sag om svindel for 500 millioner euro (3,75 mia. kr.) tilbage i 2008.
Samtidig ulmer utilfredsheden med de britiske finansmyndigheder. For hvorfor skal der en dommerundersøgelse fra den lille østat i Nordatlanten til, for at der eventuelt kan rejses sag mod nogen af de ansvarlige for den finansielle nedsmeltning i 2008?
Sagen drejer sig om svindel med de særlige finansielle produkter, de såkaldte derivater, for op imod 500 millioner euro gennem kunstig prissættelse. I en 2.300 sider lang rapport om bankkrisen, bestilt af det islandske parlamentet, hedder nemlig, at den islandske bank Kaupthing i efteråret 2008 lånte nogle betroede kunder de 500 millioner euro med det formål, at de skulle opkøbe de såkaldte credit default swaps (CDS) – forsimplet: forsikringer mod at Kaupthing skulle gå ned – og derved kunstigt at øge markedstilliden til den alvorligt skrantende bank.
»Kunder løb ingen risiko, men stod til at vinde betydeligt, hvis banken evnede at overvinde (…) problemerne,« hedder det i rapporten.
På det tidspunkt var den i dag afdøde banks rådgiver udi CDS-handler en ekspert fra Deutsche Bank Group, der arbejdede i City of London, og det var via denne kontakt, at kunderne – i de fleste tilfælde sandsynligvis uviddende – blev indvoldveret i svindlen, skriver The Observer.
Mange mener, at det netop var derivaterne, der førte til finanskrisen i 2008, og når der tilsyneladende er en så oplagt sag om svindel med disse derivater i hjertet af City of London, hvorfor har de britiske kontrolmyndigheder så ikke selv ført den sag?, spørges der nu i britisk presse. Men det har de faktisk også.
For kompliceret
Sagen er ikke ny for de britiske myndigheder, hvor både Financial Conduct Authority (FCA) og Revenue and Customs Prosecution Office (RCPO) har undersøgt muligheden for at lægge sag an mod de ansvarlige bag svindlen.
Begge afviste dog – efter en del offentlig hændervridning – at gå videre med sagen, ifølge avisen The Observer, fordi den ville blive for omkostningstung og reelt var ’umulig at føre’ foran et nævningeting i en britisk retssal på grund af de finansielle instrumenters komplekse karakter. Konklusionen er, at spekulanterne har gjort deres svindel så uigennemskuelig, at det i sig selv freder dem.
Avisen vælger at slutte artiklen med et citat fra Lord Roskill, der for 25 år siden fik ansvaret for at komme med bud på, hvordan Storbritannien skulle gøre op med den voksende svindel blandt landets rigeste mennesker:
»Folket har ikke længere tillid til, at retssystemet( …) er i stand til at lade retfærdigheden ske fyldest over for dem, der bedriver storstilet svindel. Den fældende bevisbyrde, så vidt mig bekendt, tilsiger, at folket har ret. Mens småsvindel, der er klodset udført, vil blive opdaget og retsforfulgt, er det mere sandsynligt, at de store forbrydelser slipper ustraffet.«

