Rapport: Fødevarespekulanter gambler med liv
Fødevarespekulanter har presset kakaoprisen op på det højeste niveau i de seneste 33 år. Det risikerer at skabe hungersnød blandt de mest sårbare mennesker i verden, siger udviklingsorganisationen World Development Movement
I fredags erhvervede hedgefonden Armajaro 240.100 tons kakao, hvilket svarer til syv procent af den årlige, globale produktion. Spekulationen i fødevarer rammer i sidste ende de fattigste i verden, fordi det bliver umuligt at betale prisen på almindelige fødevarer.


 Finanssektoren er under fornyet kritik fra udviklingsorganisationer for spekulation i fødevarepriser og beskyldes nu for at hæve priserne på produkter som kaffe og chokolade, hvilket truer indkomstgrundlaget for bønder i udviklingslande. World Development Movement (WDM) offentliggjorde tirsdag en stærkt kritisk rapport om hedgefonde og bankers rolle på fødevaremarkedet i de seneste år, hvor prisen på kakao er blevet mere end fordoblet, energipriserne er steget kraftigt, og priserne på kaffe har været meget svingende. Udviklingsorganisationens opfordring til de britiske finansmyndigheder om at følge det amerikanske eksempel og slå hårdt ned på denne form for spekulation kommer efter afsløringen af, at en hedgefond fra London har opkøbt en stor del af verdens lager af kakaobønner, hvilket har fået prisen til at stige til det højeste niveau i 33 år.
I fredags erhvervede hedgefonden Armajaro 240.100 tons kakao, hvilket ifølge Financial Times er den største handel på London fødevarebørs i 14 år og svarer til syv procent af den årlige, globale produktion. I løbet af de seneste 18 måneder er prisen på kakao steget med 150 procent, hvilket har tvunget mange chokoladeproducenter til at hæve priserne og ofte bruge mindre kakao.
Hensynsløs spekulation
WDM's rapport, The Great Hunger Lottery (Det store sultlotteri, red.) hævder, at »risikabel og hemmeligholdt« finansspekulation på fødevarepriser har forværret situationen efter flere år med dårlige høst. Rapporten hævder, at fødevareprisernes store udsving har gjort det sværere for producenterne at planlægge, hvad de skal dyrke. Desuden har det betydet højere fødevarepriser i Vesten og risikerer at udløse uroligheder i fattige lande som de fødevareoprør, man i 2008 så i f.eks. Mexico og Haiti, konkluderer WDM.
»Investeringsbanker som Goldman Sachs tjener enorme summer ved at gamble med priserne på almindelige fødevarer. Men det kan ruinere folk i de vestlige lande, og de fattigste i verden risikerer at sulte. Ingen drager nytte af den hensynsløse spekulation, bortset fra nogle få spekulanter i Londons finansdistrikt. Forbrugerne lider, fordi inflationen øges på grund af højere priser på olie og råstoffer, og de fattigste i verden lider, fordi det bliver umuligt at betale prisen på almindelige fødevarer,« siger organisationens direktør Deborah Doane.
Organisationen estimerer på baggrund af Goldman Sachs' årsregnskab, at banken sidste år tjente én milliard dollar, altså op mod seks milliarder kroner, på spekulation på almindelige fødevarer.
Banken hævder dog, at »langt størstedelen« af dens aktiviteter på levnedsmiddelmarkedet foregik på kundernes vegne, og at WDM's profitestimat er »latterligt overdrevet«.
WDM opfordrer den britiske regering til at gå forrest i EU og stille krav om større gennemsigtighed og mere kontrol på råvaremarkedet. Ifølge organisationen vil 800 mennesker i denne uge klage til det britiske finanstilsyn over spekulanternes indflydelse på fødevarepriser og kræve indgreb ligesom i USA, hvor der i slutningen af sidste uge blev vedtaget en reform af finanssektoren for at forhindre den form for spekulation, som i sidste måned fik skylden for en pludselig stigning i kaffeprisen på 20 procent, da hedgefondene hurtigt dækkede sig ind i håbet om, at priserne ville falde. Bankerne hævder derimod, at de fleste fødevarer er blevet billigere på grund af faldende efterspørgsel, og at de finansielle derivatprodukter er et vigtigt redskab, som giver producenterne mulighed for at gardere sig.
Lobbyisme
Goldman Sachs afviste WDM's rapport som »frygtelig fejlinformeret på en række områder«.
»Undersøgelser af respekterede internationale institutioner som OECD viser tydeligt, at baggrunden for udviklingen på længere sigt er middelklassens øgede forbrug af kød i de fremadstormende økonomier og den øgede anvendelse af biobrændstoffer i ulande,« siger bankens talsmand Michael DuVally.
Investeringsbanken benægter også, at den bedriver lobbyisme for at forhindre ændringer af reglerne på markedet:
»Vi har gentagne gange sagt, at vi støtter effektive reformer. Vores lobbyarbejde går ud på at sikre en reform, som fortsat giver producenterne lov til at gardere sig mod risici, så forbrugerne får glæde af større prisstabilitet,« tilføjer han.
Men organisationer som Fairtrade Foundation siger, at disse markedsvilkår ikke giver mindre fødevareproducenter mulighed for at gardere sig. De bliver snarere hårdt ramt af prisudsvingene, fordi de ofte selv køber mad, men ikke kan drage fordel af prisstigninger på de produkter, de dyrker og sælger.
»Vores erfaring er, at mange forbrugere er villige til at betale lidt mere, hvis de ved, at producenterne i udviklingslandene drager fordel af det. Men de vil være mindre begejstrede, hvis de tror, at de blot hjælper drengene fra finanssektoren til at fylde lommerne,« siger Toby Quatrill fra Fairtrade Foundation.
© Guardian og Information 2010 Oversat af Mads Frese

