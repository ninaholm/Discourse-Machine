USA formulerede selv krav til Thule-kontrakt
USA fik selv lov at formulere de krav, som Udenrigsministeriet stillede til US Air Force, da servicekontrakten for Thulebasen skulle fornyes. Dermed banede udenrigsministeren vejen for, at milliardkontrakten ikke gik til et grønlandsk selskab, men til et amerikansk datterselskab, der kan slippe for at betale skat i Danmark


 Nye oplysninger i sagen om Thulebasen tyder på, at Udenrigsministeriet begik en fejl, da man i 2013 fastsatte kravene for, hvilke selskaber der fremover skal kunne servicere basen. Det vurderer lektor i selskabsret Troels Michael Lilja fra Copenhagen Business School.
Sidste år mistede det dansk-grønlandske selskab Greenland Contractors servicekontrakten, som firmaet har haft i 40 år. I stedet gik den omkring 2,5 milliarder kroner store kontrakt til det amerikanskejede selskab Exelis Services.
Traditionelt har Danmark sikret sig, at kun grønlandske eller danske virksomheder kunne byde på servicekontrakten, og det samme forsøgte Udenrigsministeriet at indskrive i de opdaterede krav til US Air Force, der driver basen. I en brevveksling med de amerikanske myndigheder i december 2013 skriver Udenrigsministeriet, at selskaber, der vil ansøge om at få servicekontrakten, skal være registreret i Rigsfællesskabet. Samtidig noteres det, at virksomheden ikke må være »registeret som et datterselskab af et udenlandsk selskab«.
Men det giver ikke mening i dansk selskabsret, siger Troels Michael Lilja.
»Problemet med den formulering er, at du skal være registreret som datterselskab, og det kan man ikke i Danmark,« siger han. Børsen afdækkede i går, at der kan sås tvivl om udenrigsminister Martin Lidegaards (R) fortolkning af de danske krav. Her bakker Søren Friis Hansen, professor i jura og selskabsret ved CBS, op om Troels Michael Lilja: »Det lader til, at Udenrigsministeriet ikke har været opmærksom på de selskabsretslige aspekter i den sag,« siger Søren Friis Hansen til Børsen.
Kan slippe for skat
I en skriftlig udtalelse oplyser Martin Lidegaard, at kravene blev til »baseret på et amerikansk udkast«.
Det stemmer overens med, at formuleringen om »registrering som datterselskab« præcis svarer til formuleringerne i amerikansk selskabsret, siger Troels Michael Lilja. »Det giver mening, at amerikanerne er kommet med et udkast til, hvordan det skal se ud, og så er der nogle, der har set det igennem i Udenrigsministeriet og tænkt: ’Det ser fint ud’,« siger Troels Michael Lilja.
Med de nye krav blev vejen banet for Exelis Services, der er et dansk aktieselskab med adresse i Tuborg Havn i København. Men selskabet er oprettet til lejligheden og ejet af den amerikanske koncern Vectrus, der er storleverandør af militære konsulenttjenester.
»Exelis Services er det, man ville kalde et datterselskab. Det afgørende er, om moderselskabet har bestemmende indflydelse på selskabet. Her er ledelsen 100 pct. sammenfaldende,« siger Troels Michael Lilja med henvisning til, at direktøren og de fire bestyrelsesmedlemmer for Exelis Services alle er medlemmer af direktionen i Vectrus. Det åbner igen for, at Exelis Services kan slippe for at betale skat af sit overskud i Danmark, vurderer Troels Michael Lilja.
»Mellem moder- og datterselskaber kan man skattefrit overføre udbytte. Det amerikanske selskab vil formentligt kunne overføre udbyttet til sig selv uden at betale skat i Danmark,« siger Troels Michael Lilja, der dog understreger, at han ikke er skatteretsekspert.
Frygtede EU-retten
Indtil sidste år havde det danske Udenrigsministerium ansvaret for at udvælge de firmaer, der kunne byde på servicekontrakten for Thulebasen. Men det ansvar blev overdraget til USA, af frygt for at den hidtidige rollefordeling kunne være i strid med EU-retten. Det var i den forbindelse, at de nye krav blev formuleret. Martin Lidegaard afviser dog, at der var tale om en fejl, selv om kravene ikke giver mening i dansk selskabsret: »Vi taler ikke om dansk selskabsret, vi taler om et aftalevilkår mellem Danmark og USA,« skriver han.
Udenrigsministeren afviser dog at kommentere den konkrete aftale med Exelis Services, da de amerikanske myndigheder i øjeblikket behandler en klage over, at kontrakten med selskabet er i strid med de amerikanske udbudsbetingelser og aftalerne mellem Danmark/Grønland og USA. Af samme årsag mener Exelis Services ikke, at selskabet har lov til at udtale sig i klageperioden, siger talsmand Kim Ruberg.
Ud over spørgsmålet om skattebetaling i Danmark har der også været bekymring for, hvad der vil ske med de grønlandske og danske ansatte på Thulebasen. Her har Exelis Services tidligere udtalt, at man vil overtage de eksisterende medarbejdere.

