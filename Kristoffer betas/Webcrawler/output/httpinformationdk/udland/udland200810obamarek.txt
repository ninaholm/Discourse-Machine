Obama-reklamer i computerspil
Vi kender skjulte reklamer for produkter fra film. Nu er fænomenet også slået igennem i computerspil, og Barack Obama er blevet den første præsidentkandidat i historien, der har indrykket reklamer i computerspil


 Man må tage fantasien i brug, når det gælder om at mobilisere vælgergrupper, der normalt er svære at få i tale. I forsøget på at mobilisere unge mandlige vælgere, har den demokratiske præsidentkandidats kampagne derfor valgt at indrykke reklamer i en række populære computerspil. Det skriver The San Fransisco Chronicle.
Det drejer sig om i alt 18 spil, deriblandt det ekstremt populære Guitar Hero, hvor amerikanerne nu kan risikere at støde ind i reklamer for Obama, alt i mens de udlever deres indre rockstjerne. 
Målrettet reklame
Unge danskere skal nu ikke forvente at se Obama-reklamer, næste gang de rykker til computeren. Reklamerne bliver kun vist for computerspillere fra 10 udvalgte stater, heriblandt svingstaterne  Ohio, Iowa, Indiana, Montana, Wisconsin, North Carolina, Nevada, New Mexico, Florida, og Colorado.
Obamas kampagne oplyser, at reklamerne vil fortsætte indtil d. 3 november.

