USA's samtalepartnere i Zimbabwe risikerer straf
De ucensurerede diplomatiske indberetninger, som nu er frit tilgænge-lige,risikerer at få alvorlige konsekvenser i Zimbabwe, hvor flere regeringsmedlemmer har informeret amerika-nerne om præsident Robert Mugabes svigtende helbred


 Da WikiLeaks i 2010 begyndte at lække dokumenter fra den amerikanske udenrigstjeneste, advarede Barack Obamas regering om, at afsløringerne kunne koste menneskeliv. I Information kunne man lørdag læse om de potentielle personlige og politiske følger af lækket af de 251.287 ucensurerede dokumenter, hvor amerikanernes informanter fremgår med navns nævnelse. De første åbne trusler mod personer, der har talt med amerikanske diplomater, er registreret i Zimbabwe: »Når folk tidligere er blevet straffet for at sælge ud, bør det samme ske for dem, der er indblandet i WikiLeaks-sagaen,« siger Didymus Mutasa, Robert Mugabes minister for præsidentielle anliggender.
Mutasa er tilsyneladende en af de eneste i regeringspartiet ZANU-PF, der ikke har fortalt amerikanerne om den 87-årige Mugabes helbredsproblemer. Zimbabwes nationalbankdirektør, Gideon Gono, har ifølge de lækkede dokumenter i 2006 fortalt den daværende amerikanske ambassadør i Harare, Christopher Dell, om sine samtaler med Mugabes kone, Grace: »Han (Gono, red.) sagde, at Mugabes kone havde betroet ham, at præsidenten var 'fraværende' omkring 75 pct. af tiden, og at hun ville have ham til at gå af.«
Korruptionsfantasier
Christopher Dell var USA's ambassadør i Zimbabwe fra 2004 til 2007 og skrev i sin sidste indberetning fra landet, at »enden er nær« for Robert Mugabe. Nu ved den aldrende præsident, hvem der leverede stof til den fejlagtige profeti: »Nationalbankdirektøren betroede os, at Mugabes mentale helbredstilstand tilsyneladende er i forværring, og at han er ved at tabe sin evne til at sikre magtbalancen i landet«, rapporterede Dell. Gono skulle også forgæves have forsøgt at tage sin afsked: »Han vurderede, at korruption i guld alene koster mindst 250 mio. dollar om året, hvilket er nok til at give befolkningen mad, brændstof og medicin i flere måneder.«
Ifølge newzimbabwe.-com, som udgives i Storbritannien, benægter Gono at have sagt det: »Disse påstande er en hensynsløs ambassadørs holdninger, et produkt af deres fri fantasi eller af det græs, de ryger,« siger Gideon Gono og hævder, at han bliver citeret for at »give deres fantasier troværdighed«.
Højforræderi
Mugabes forsvarsminister, Emmerson Mnangagwa, er blandt de mange regeringsmedlemmer, der har talt med amerikanerne om et regimeskifte i Zimbabwe. Af andre medlemmer af ZUNA-PF nævnes Mnangagwa som en af de mulige kandidater til at afløse Mugabe. Ifølge journalisten og Afrika-eksperten Peter Tygesen vil de lækkede dokumenter få dramatiske konsekvenser i Zimbabwe:
»De afslører en række af Mugabes nærmeste som folk, der har siddet og fortalt selveste ærkefjenden USA om interne forhold i partiet. Det svarer til højforræderi. En af landets bedste analytikere siger, at partiet er på sit svageste i 35 år,« skriver Peter Tygesen på Facebook.
Amerikanerne har to kriterier for at beskytte informanter: Personer i totalitære samfund, der risikerer at blive dræbt eller forfulgt for at have hjulpet USA, og kilder i åbne samfund, der risikerer afskedigelse eller offentlig kritik for at videregive følsomme oplysninger. Det amerikanske udenrigsministerium vil ikke udtale sig om konkrete sager, men har ifølge nyhedsbureauet AP »flyttet« en håndfuld personer.
WikiLeaks-stifter Julian Assange hævder, at The Guardian er skyld i lækket af de ucensurerede dokumenter, og at WikiLeaks var nødt til at offentliggøre dem for at advare informanterne.

