I Sverige er hjemløse jobsøgende
Over en bred kam er hjemløse i Danmark ’bare’ hjemløse. I Sverige skelner man mellem de sociale tilfælde og de mange udenlandske hjemløse, som i mange tilfælde er arbejds­søgende mennesker fra resten af Europa. Enhedslisten vil nu åbne center efter svensk model


 Mens problemet med udenlandske hjemløse vinter efter vinter kommer op i Danmark, uden at man ser andre løsninger end at sikre overlevelse gennem nødherberger, har man i Sverige valgt en anden vej. Her ses problemet snarere som en opgave for det svenske arbejdsmarked end som et socialt problem. Derfor har man nu i et foreløbigt 2-årigt projekt i Stockholm oprettet et rådgivningscenter for hjemløse uden svensk cpr-nummer. Erfaringerne fra centret, der foreløbigt har fungeret et års tid, viser, at de udenlandske hjemløse i stor udstrækning er folk, der kommer til landet som konsekvens af den økonomiske krise i Sydeuropa.
»Vi ser i stigende grad folk fra lande som Spanien, Portugal, Italien og i særdeleshed Grækenland. Folk, der ikke nødvendigvis slås med psykiske problemer eller problemer med stoffer, men som kommer, fordi de er økonomisk trængte,« siger Khalid Bouizem fra centret Crossroads.
Der er således tale om folk fra alle lag af samfundet; fra ufaglærte, der gerne går til hånde til folk med universitetsgrader eller uddannede ingeniører. Folk, der er vant at have et job. Folk med familie og hus i deres hjemland, men som ikke længere kan klare den i de lande, hvor den økonomiske krise har ramt hårdest. Hos Crossroads får de en mulighed for at forstå de muligheder, de har i det svenske samfund, og hvordan de kan kom videre. Det kan være i form af et sprogskoleforløb, der kan hjælpe dem ind på det svenske arbejdsmarked eller andre opkvalificerende tiltag, der rent faktisk gør det muligt for dem at få et godt liv i Sverige. Meget af arbejdet i Cross­roads går således med ren oplysning: Hvordan fungerer tingene i kommunen, hvordan fungerer arbejdsformidlingen, hvad er mulighederne for at få en bolig, og hvad der skal til for at få det cpr-nummer, der i mange situationer er afgørende for at kunne fungere i samfundet og for eksempel få lægebehandling. I Crossroads tager man ligeledes kontakt til firmaer og institutioner, der kan matche de erhvervsmæssige kvalifikationer, som de hjemløse har. Men selv om man gør, hvad man kan for at hjælpe EU-borgere og andre, der er her på eksempelvis en Greencard­ordning, understreger man samtidig, at situationen ikke nødvendigvis bliver meget bedre i Sverige.
»Vi må fortælle dem, at deres chancer i virkeligheden er meget små. De må se virkeligheden i øjnene. Men de har jo ret til at være her. Vi har fri bevægelighed. Så vi gør, hvad vi kan for at hjælpe, men uden at skabe falske illusioner,« siger Khalid Bouizem.
Når realiteterne går op for folk, er der også en del, der vælger at tage hjem, hvilket man i Crossroads i visse tilfælde også hjælper dem økonomisk med.
»Det giver ofte god økonomisk mening, for folk der lever på gaden kan hurtigt blive syge eller på andre måder blive en social belastning. Så kan det være billigere at sende dem hjem til for eksempel Spanien,« siger Khalid Bouizem.
Samme situation
	Spørger man de organisationer, der har med hjemløse i Danmark at gøre, er der da også mange af de hjemløse, som de taler med, som giver udtryk for, at de er her for at finde arbejde. Det oplever man blandt andet i Kristuskirken på Nørrebro, hvor man i år har åbnet nødherberg for de udenlandske hjemløse. Thomas Willer, der er præst i kirken, understreger, at de herved tit adskiller sig fra de danske hjemløse, som ofte slås med for eksempel misbrug eller psykiske lidelser.
»De kommer, fordi de søger hen, hvor de tror, der er arbejde. Det fortæller de os, når vi taler med dem. Når de så ikke kan finde noget, synes mange, det er lidt flovt at tage hjem, og så bliver de her. Måske mere af stolthed end af så meget andet,« siger Thomas Willer.
I organisationen Projekt Udefra kombinerer man gadeplansarbejde blandt de hjemløse med undervisning og forskning i hjemløshed og udstødelse. Gadeplansmedarbejder Bo Heide-Jochimsen undrer sig over, at man i Danmark ikke gør mere for at få de hjemløse i arbejde, hvor det er en realistisk mulighed. Han påpeger, at – stik imod hvad nogle politikere tror – så forsvinder de hjemløse ikke, hvis vi bare lader dem være. Erfaring fra stort set alle sider peger på, at det tværtimod kun er, hvis de får hjælp til at komme videre, at de ikke ender på gaden. Et rådgivningscenter er derfor ifølge Bo Heide-Jochimsen første skridt, der skal til, hvis de udenlandske hjemløse skal væk fra gaden. Et rådgiv­nings­center, der som i Sverige skal arbejde tæt sammen med det danske arbejdsmarked.
»Uden hjælp handler det om her og nu-overlevelse, og så træder alt andet i baggrunden. Så det ville være tåbeligt kun at lave et rådgivningscenter uden at koble arbejdsmarkedet aktivt til det, som man gør det i Sverige,« siger Bo Heide-Jochimsen.
Enhedslisten vil nu følge det svenske forbillede og arbejde for et rådgivningscenter i Danmark. Socialord­fører Pernille Skipper er dog ikke villig til at gå hele vejen. Det skal ifølge hende kun handle om rådgivning; en afklaringsproces af, hvem de hjemløse er, og hvilke problemer de slås med.
»Et center skal ikke få dem i job, men et center skal få dem til at forstå de danske arbejdsmarkedsregler. Vi skal hjælpe dem til at få et realistisk billede af de muligheder, de rent faktisk har,« siger Pernille Skipper.
– Hvorfor nøjes med at rådgive folk om, hvordan man kan komme i arbejde – hvorfor ikke bare hjælpe dem i arbejde?
»Der skal ikke gøres forskel på danskere og udlændinge i forhold til arbejdsmarkedet. Der er også en helt masse danskere, der har behov for hjælp i forhold til arbejdsmarkedet. Vi skal ikke skelne,« siger Pernille Skipper.

