Abortmodstandere opruster i Storbritannien
Belejring af abortklinikker og overfusning af abortsøgende er blandt virkemidlerne i en indædt kampagne mod abort, der føres i Storbritannien med støtte fra kræfter i det konservative regeringsparti


 »Vi føler os ærligt talt som ofre for en politisk iscenesat heksejagt,« siger udtaler Ann Furedi, direktør for British Pregnancy Advisory Service (BPAS), den største udbyder af aborter i Storbritannien, til avisen The Guardian.
Hendes udfald kommer som en reaktion på, at den britiske sundhedsminister, den konservative Andrew Lansley, i sidste uge pludselig beordrede uanmeldte kontrolbesøg på 250 private og offentlige abortklinikker. Inspektionerne skulle have til formål at undersøge påstande om, at op mod en femtedel af de formularer, kvinder skal udfylde, når de søger abort, allerede er udfyldt af klinikkens personale. Men inspektionerne ligner ifølge kritikere snarere kulminationen på en ugelang og indædt kampagne fra abortmodstandere.
Darinka Aleksic, talskvinde og koordinator for kampagnegruppen Abortion Rights, der forsvarer retten til fri abort, fortæller, at ikke blot må medarbejdere på britiske abortklinikker og i sex- og sundhedsorganisationer nu tåle »en hidtil uset mængde kontrolinspektioner«. De bliver samtidig udsat for daglige protestdemonstrationer, hvor antiabortaktivister ’belejrer’ indgangen til abortklinikker, kommer med tilråb, passer de besøgende op og uddeler pamfletter.
Ved mindst en lejlighed har de også filmet abortsøgende kvinder, der ankommer til og forlader BPAS. Og demonstrationerne fortsætter. På fredag agter 40 Days for Life-gruppen at påbegynde en ny 40 dage lang såkaldt bønnevagt ud for BPAS’ klinik i Bedford Square, og gruppen håber, at Westminsters romersk-katolske biskop Alan Hopes vil deltage.
Det er kun få uger siden, en antiabortaktivist fra West Midlands erklærede sig skyldig i have hacket BPAS’ hjemmeside og stjålet tusindvis af personoplysninger.
’Vi er under belejring’
Presset mod udbydere af aborter er i forvejen massivt, efter at den konservative avis Daily Telegraph i sidste måned påviste, at nogle abortlæger skal have påtaget sig at udføre aborter på baggrund af barnets køn – en anklage, som alle abortudbydere og frit valgs-grupper uforbeholdent har fordømt.
»Vi oplever, at vi dybest set er under belejring. Hver uge bliver vi udsat for en byge af nye beskyldninger,« siger Darinka Aleksic. »Jeg vil ikke lyde hysterisk, men vi oplever, at der er kræfter i samfundet – både de radikale nicheaktører og mere etablerede antiabortgrupper – der konsekvent modarbejder kvinders interesser.«
Furedi, direktør for BPAS, erklærer sig »skuffet« over den konservative sundhedsminister og beskylder ham for at lefle for den socialkonservative fløj i det britiske konservative parti. Den tæller blandt andre parlamentsmedlem Nadine Dorries, der sidste år forgæves forsøgte at hindre abortudbydere som Marie Stopes International og BPAS i at tilbyde rådgivning til kvinder og i stedet henlægge den rådgivende funktion til ’uafhængige grupper’.
Dorries lovforslag skal snart til høring på ny.
Marie Stopes International oplyser, at dets ni største centre og ti mindre enheder er blevet inspiceret af den britiske sundhedsstyrelse, der »så vidt vi ved kunne konstatere, at alle vores medarbejdere arbejder inden for lovens rammer.«
En talskvinde for sundhedsministeriet fastholder, at inspektionerne var nødvendige, da der var fundet tegn på forhåndsudfyldte formularer på »en eller to klinikker«.
»Vi har pligt til at sikre, at de britiske abortlove følges,« siger hun
Britiske antiabortaktivister fra grupper som Society for the Protection of Unborn Children (SPUC) bedriver fortiden også et omfattende missionerende virke på skoler og højere læreanstalter.
The Guardian har haft lejlighed til at se noget af det materiale, der omdeles, deriblandt pamfletter, hvor der bl.a. fremsættes den påstand, at abort kan give øget risiko for brystkræft.
I en anden pamflet, der blev omdelt på skoler i Cambridgeshire, hedder det: »At føde et barn efter en voldtægt er den ultimative ikke-planlagte graviditet, men at få abort i denne tilstand kan blive et traume nummer to. Får man barnet efter en voldtægt, uanset om man vælger at beholde det, er der i det mindste kommet noget positivt ud af oplevelsen.«

