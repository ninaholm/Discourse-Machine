Kina hamstrer 'højteknologiske mineraler'
Kina er i gang med protektionistiske tiltag, der kan begrænse omverdenens adgang til sjældne jordarter, som har afgørende betydning for elektronisk produktion og for udviklingen af grøn miljøteknologi
Kinesernes protektionistiske tiltag, der kan begrænse omverdenens adgang til sjældne jordarter, har allerede skabt en panikagtig stemning blandt andet i Japan, hvor man er begyndt at mærke konsekvenserne - blandt andet hos Toyota, som er stærkt afhængig af sjældne jordarter til sin produktion af hybridbilen Prius.


 BEIJING - Yttrium, lanthan og thulium. Det er de færreste, der vil kunne nikke genkendende til disse grundstoffer. Men de såkaldte sjældne jordarter bliver stadig vigtigere for produktionen af alt fra hybridbiler og energisparepærer til mobiltelefoner og våbensystemer.
Mens verden bliver mere og mere afhængig af stofferne, er der udsigt til international kamp om adgangen til dem. Og her står Kina til at blive den store vinder. Landet har fuldstændig sat sig på markedet for sjældne jordarter, og besidder dermed et stærkt våben i internationale økonomiske forhandlinger. For selv om handlen med de sjældne jordarter kun lyder på omkring to milliarder dollar årligt, så kan højteknologisk produktion ikke finde sted uden.
»Vi er afhængige af sjældne jordarter lige så meget, som vi er afhængige af olie. Uden disse elementer vil store dele af den moderne økonomi simpelthen lukke ned,« siger Byron King fra Energy & Scarcity Investors til MarketWatch, som leverer finansnyheder.
Ifølge Byron King har de eneste, der har været opmærksomme på, hvor vigtige sjældne jordarter ville blive, været højt specialiserede kemikere - og så også regeringslederne i Beijing.
Allerede i 1980'erne anså Kinas daværende leder, Deng Xiaoping, sjældne jordarter for at være Kinas olie, og minedriften tog fart.
Mens Beijing har satset på sjældne jordarter - og andre lande har skrottet produktionen af dem - så har Kina inden for det seneste årti lagt beslag på markedet.
Landet tegner sig for omkring 97 procent af den globale produktion - som i 2008 var på 139.000 ton materiale - og Kina konsumerer selv omkring 60 procent af produktionen.
Eksportkontrol
Størstedelen af Kinas udvinding af de i alt 17 sjældne jord-arter finder sted i Indre Mongoliet. I starten af september erklærede provinsens viceguvernør, Zhao Shuanglian, at Kina planlægger at indføre eksportkontrol og etablere nationale reserver.
Det er blot den seneste indikation fra kinesisk side på, at omverdenen meget snart kan få akut mangel på de sjældne jordarter. Med den store kinesiske produktion vil Kina være i stand til at diktere, hvor meget der skal produceres, og hvem der skal have adgang til produktet.
»Kina konsumerer mere og mere af sine egne sjældne jordarter, og derfor eksporterer landet mindre,« siger  Sean Brodrick, der analyserer markedet for naturlige ressourcer, til MarketWatch.
Og det kan forhindre produktionen af en lang række produkter uden for Kinas grænser.
»Der vil ikke længere være fjernsynsskærme, computerharddiske, lyslederkabler, digitale kameraer og de fleste slags elektronisk afbildning på hospitaler,« siger Byron King om en verden uden sjældne jordarter.
»Vi må sige farvel til rum-opsendelser og satellitterne, og det globale system for olieraffinering vil også bryde sammen.«
At Kina har planer om at begrænse omverdenens adgang til disse 'højteknologiske mineraler' understreges af et nyligt regeringsforslag om strammere kontrol med eksporten. Kinas ministerium for industri og informationsteknologi er kommet med et udkast til et totalt forbud mod eksport af bl.a. terbium, som er hovedingrediens i energisparepærer, af dysprosium, som bruges i atomkraftindustrien og i lasere, yttrium, som findes i fladskærme, og lutetium, som bruges i legeringer.
Samtidig vil Kina skære ned for eksporten af andre sjældne jordarter til et niveau, som er langt under den mængde, der er brug for på globalt plan. For eksempel neodym, som er yderst vigtig for computer harddiske, og europium, som bruges i lasere.
Produktion til Kina
De kinesiske trusler om et eksportstop af sjældne jord-arter er et våben, som Kina stiller til skue for at dæmme op for det, som Beijing  ser som stigende protektionisme over for kinesiske  produkter i vestlige lande. Den kinesiske regering siger, at formålet ikke blot er at beskytte den hjemlige industris behov, men også at presse udenlandske bilproducenter, elektronikfirmaer og vindmølleproducenter og andre til at flytte deres produktion til Kina - for det  vil kun være her, de udenlandske producenter vil få lov at få adgang til de kinesiske reserver af sjældne jordarter.
Med mindsket eksport af de sjældne jordarter, kan Kina tvinge udlandet til at købe flere højteknologiske produkter fra Kina i stedet for blot de sjældne jordarter. Kinas greb om de eftertragtede mineraler kan dermed være med til at ændre på de verdensomspændende produktionsmønstre.
Samtidig kan det give Kina en enorm konkurrencefordel inden for grøn teknologi. Sjældne jordarter er fundamentale for produktionen af for eksempel hybridbiler og elektriske biler, vindturbiner og lavenergipærer. Kineserne planlægger at nedsætte eksporten af cerium, som reducerer kulilte fra udstødningsrør, og lan-than som bruges til eldrevne bilers batterier.
Panik mentalitet
Reaktionerne fra udlandet er ikke udeblevet. I Japan, verdens største importør af sjældne jordarter, er der rapporter om en udbredt 'panik mentalitet' blandt landets industrigrupper, der allerede lider under Kinas årlige eksportreduktioner. Blandt andet hos Toyota, som er stærkt afhængig af sjældne jordarter til sin produktion af hybridbilen Prius.
Japans industri brugte sidste år mere end 40.000 ton sjældne jordarter - en mængde, der overgår den, som Kina årligt vil være klar til at eksportere samlet til alle lande. Og Tokyo planlægger nu en nødplan for at sikre fortsat adgang til de sjældne jordarter.
I USA kræver Senatet og Repræsentanternes Hus nu, at Forsvarsministeriet tager det amerikanske militærs næsten fuldstændige afhængighed af kinesiske leverancer af sjældne jordarter op til revision.
I Australien har regeringen for nylig blokeret for en kinesisk statsejet virksomhedsovertagelse af en australsk mine med sjældne jordarter.
Og adskillige lande, hovedsageligt USA, Australien, Canada og Sydafrika, har reageret på udmeldingerne fra Kina med at skrue op for indsatsen for at udvinde sjældne jordarter fra egne miner. For på trods af at det kaldes sjældne jordarter, så findes de ikke kun i Kina, men over hele kloden. Men da udvindingsprocessen er beskidt og dyr, og da Kina viste sig at kunne gøre det til en langt lavere pris, afviklede de fleste lande deres miner.
Det ændrer Kinas jerngreb om produktionen nu på.
»På grund af Kinas fokus på at maksimere fordele af landets egne ressourcer af sjældne jordarter, er der nu et fokus på at identificere alternativer,« siger Dudley J. Kingsnorth, en konsulent i sjældne jordarter fra Australien, til avisen New York Times.
Selv om andre lande nu forsøger at sætte gang i deres egen produktion, vil Kina fortsat i mange år endnu være dominerende, da det tager op til 10 år at få udbytte fra minerne, efter beslutningen om at åbne dem er taget.
De sjældne jordarter forbliver derfor netop sjældne et godt stykke tid endnu. Og det er til Kinas fordel.


