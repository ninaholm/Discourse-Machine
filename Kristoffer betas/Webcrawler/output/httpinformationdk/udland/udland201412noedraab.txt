Et nødråb fra en populær pave
Pave Frans har global gennemslagskraft, men hans bestræbelser på at reformere katolicismen risikerer at blive saboteret i Vatikanet
Pave Frans brugte sit traditionelle julemøde med Vatikanets regeringsorgan, kurien, til at opregne 15 politiske synder, og det er nok første gang, at en pave beskylder kardinalerne for at lide af ’åndelig Alzheimers’ og ’eksistentiel skizofreni’. I går holdt paven tale til de fremmødte ved Vatikanet.


 Pave Frans, alias den 78-årige argentiner Jorge Mario Bergoglio, har i sine snart to år som den katolske kirkes overhoved overrasket og begejstret verden. Med sin kritik af kapitalismens udstødelsesmekanismer er paven i Rom trods sin status som omvandrende symbol på akkumuleret magt og rigdom endda blevet beskyldt for at være marxist. Han har iværksat en større reformproces i Vatikanet og taler med en udogmatisk klarhed, som fænger ateister og fremmer dialogen med andre trossamfund. Han har indkaldt biskopper fra hele verden til en diskussion om kirkens holdning til det moderne samfunds nye familieformer, der foreløbig har medført en formel åbning over for fraskilte og ikkekirkeligt viede, og fortsætter i 2015, hvor temaet om anerkendelse af homoseksuelles rettigheder igen vil trænge sig på.
Paven har også fordømt mafiaen og dermed forsøgt at bryde båndene mellem kirkens og de kriminelle organisationers magt. Pædofiliskandalerne har fået ham til at bekæmpe kirkens tavsheds- og straffrihedskultur, og med sin reform af Vatikanets bank, IOR, udfordrer han store økonomiske interesser. Desuden er pavestatens diplomati, det ældste og mest vidtforgrenede i verden, igen kommet til at spille en aktiv rolle under den argentinske pave – han fik for nylig sin del af æren for opblødningen mellem USA og Cuba, ligesom en af hans forgængere – Johannes XXIII alias italieneren Angelo Roncalli – var medvirkende til, at Cuba-krisen i 1962 ikke endte med en verdenskrig.
Den forståelige begejstring for viljen til forandring overdøver den interne modstand, som pavens reformbestræbelser bliver mødt med. Således brugte han sit traditionelle julemøde med Vatikanets regeringsorgan, kurien, til at opregne 15 politiske synder.
Det er givetvis første gang i kirkens historie, at en pave beskylder kardinalerne for at lide af »åndelig Alzheimers« og »eksistentiel skizofreni«.
Absolutismens faldgruber
De hårde ord er et nødråb – angreb er som bekendt det bedste forsvar. Pavens almægtighed kan nemlig være svær at håndtere. Absolutismen fungerer, når traditionerne bliver holdt i hævd, så alle de gejstlige marcherer i takt i henhold til de ritualer, der har befæstet pavestolens magt gennem årtusinder. Men i opbrudstider kan Vatikanets politiske apparat stille sig på bagbenene og underminere reformerne med passiv modstand.
Den seneste pave, der forsøgte at relativisere embedets autoritet – Johannes Paul I alias italieneren Albino Luciani – ved at omtale sig selv med »jeg« i stedet for det kongelige »vi«, døde på mystisk vis efter blot 33 dage som Romerkirkens chef. På katolske webmedier kan man nu læse, at Frans bliver kritiseret for at bedrive populistisk »Copacabana-teologi« og for dermed at forsømme »sin evige og universelle mission« som Sankt Peters 265. efterfølger.
Den italienske journalist Antonio Socci har med anonyme kardinaler som sine kilder sågar hævdet, at valget af Bergoglio i 2013 var ugyldigt. Kuriens tidligere leder, kardinal Tarcisio Bertone, er blevet et iøjnefaldende eksempel på et kirkeligt magtsystem, der betragter sine privilegier som gudgivne og modsætter sig enhver forandring, ved at installere sig i en overdådig lejlighed i Vatikanet, mens paven nøjes med et værelse på et pensionat. Frans’ kritik af indbildskhed, rivalisering, bagtalelse og klikedannelse er ifølge ekspertiagttagere møntet på Bertone og andre kardinaler:
»Pavestaten har i århundreder opfattet sig selv som en absolut magt uden plads til den mindste kritik eller modstand,« skriver teologen Vito Mancuso i den verdslige avis La Repubblica og påpeger, at den logiske følge er »mental forstening« og »ligegyldighed over for andre« i Vatikanet. For at reformere kirken og kurien er Frans derfor nødt til at reformere selve paveembedet. Det åbne spørgsmål er, om reformbestræbelserne forsætter under hans efterfølger.

