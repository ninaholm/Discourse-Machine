Liv og død forhandles på internettet i Myanmars flygtningelejre
For Myanmars internt fordrevne muslimske rohyingaer er flygtningelejrenes internetcafeer blevet en vital kommunikationskanal med eksilerede familiemedlemmer og menneskehandlere 
En rohingya-familie taler med slægtninge i udlandet over Skype
 i en af internetcafeerne i Thae Chaung-flygtningelejr.


 Familien sidder foroverbøjet i en halvcirkel omkring den støvede computerskærm.
»As-Salaam-Alaikum,« råber i de kor, da ringetonen hører op, og videoopkaldet forbinder. Efter et par sekunders forsinkelse kommer der, lettere skrattende, et svar gennem højttalerne.
»Wa-Alaikum-Salam!«
Montas på 55, smiler bredt, da hun får øje på en af sine sønner og hans kone på skærmen. Sønnen bor nu i Malaysia, men forsøger at afse tid til at se sin mor på denne måde, via et videolink på Skype, mindst en gang eller to gange om måneden.
Der er meget at tale om, men alle vil hilse. Søskende, fjernere slægtninge og bekendte trænger sig på for få et glimt. Og da alle har hilst og småsnakket, er samtaletiden næsten forbi.
»Det føles godt at høre min søns stemme og at se ham. Men det er frustrerende, vi ikke kan tale hele dagen«, siger Montas.
Det hele foregår i en af de stadig flere internetcafeer, som dukker op i en gade i en af flygtningelejrene, umiddelbart uden for byen Sittwe i det vestlige Burma. Caféejerne bruger deres mobilers 3G-netværk som modem og tilbyder – afhængigt af, hvor god dækningen er på tidspunktet – tjenester fra e-mail og tekstchat til tale- og videoopkald. Prisen er 100 Kyats, det svarer til 70 øre.
Fra interimistiske skure med bambusvægge på begge sider af den støvede smøge høres dagen lang den samme lyd: opkaldssignaler; samtaler, der afbrydes, glade hilsner – »As-Salaam-Alaikum!« Men indimellem også hulk og desperate klageråb.
De fleste mennesker, der bor her har fået deres huse brændt ned eller er flygtet af frygt for at blive næste offer.
Det hele tog fart i juni 2012, da en ung buddhistisk kvinde blev voldtaget og myrdet. Gerningsmændene var angiveligt muslimske rohingyaer, og rygtet herom satte gang i en kædereaktion af voldelige optøjer. I januar 2014 rapporterede FN, at over 40 rohingyaer – mænd, kvinder og børn – var blevet dræbt af en lynchende pøbel. Ifølge Human Rights Watch skete det, mens sikkerhedsstyrker og politi så passivt til eller endda deltog i volden mod muslimer.
De, som nu lever som internt fordrevne, holdes indespærret af hensyn til – som det hedder – ’deres egen sikkerhed’.
For dem, der ønsker at komme væk, er der kun få alternativer. Tilladelse kan gives til at rejse uden for lejrens grænser, men for at opnå den skal der betales en klækkelig sum i bestikkelse – ifølge Informations oplysninger op til 1.000 dollar. En anden mulighed er at lægge sin skæbne i hænderne på menneskehandlere og søge mod Malaysia. Men rejsen over havet er både bekostelig og farlig.
Gamle rødder
I den racistiske diskurs, der råder i Myanmar, findes intet rohingya-folk. Der findes kun ’bengalere’, som i moderne tid er indvandret ulovligt fra Bangladesh.
Et trusselsbillede manes frem, der kan minde om europæiske højre- ekstremisters ’Eurabia’. Heri beskrives rohingyafolket som uforeneligt med Myanmars egen civilisation. Ashin Wirathu, den åndelige leder af ekstreme nationalistiske og buddhistiske 969-bevægelse har gentagne gange betegnet rohingya-muslimerne som ’urene vilde’ og advaret om voldtægt af myanmarske piger.
I virkeligheden var rohingyaernes forfædre i dette område, længe før det blev del af det nuværende Myanmar. I 1400-tallet havde kongedømmet Arakan – i dag delstaten Rakhine State – sin storhedstid og gode forbindelser med de muslimske sultaner i Vestbengalen. Udbyttet var ikke blot økonomisk, men også kulturelt. I sin bog, Burmas historie, beretter forfatter og journalist Bertil Lintner, at de arakanesiske konger nok var buddhister, men ikke desto mindre overtog deres hofritualer fra det muslimske Bengal. De havde også muslimske navne og titler ved siden af de arakanesiske. Den muslimske befolkning i Arakan voksede yderligere i 1500-tallet og 1600-tallet, da portugisiske pirater og købmænd efterlod sig bengalske slaver.
I dag er rohingya-folket udpeget af FN som en af verdens mest udsatte minoriteter. Den internationale kritik af, hvordan denne folkegruppe behandles i Myanmar synes ikke at gøre indtryk her. Tværtimod stejler man ofte, når spørgsmålet rejses. Repræsentanter for den myanmarske regering kritiserede f.eks. Ban Ki-moon offentligt, da han sidste efterår talte for rohingyafolkets rettigheder.
Da FN’s særlige udsending for menneskerettigheder i Myanmar, Yanghee Lee, i januar gjorde opmærksom på minoritetens sårbare stilling, blev hun i en offentlig tale munken Ashin Wirathu, hængt ud som »en luder«.
At leve i elendighed
Ved en computer på en internetcafé sidder Muhammad Esake og Hasina Bagaum og fører en ophidset tale med en af sine sønner, som har reddet sig i eksil i Malaysia.
»Du har ikke sendt os penge i fire måneder – hvad laver du?« råber moren.
»Din bror kan godt finde ud af at sende penge. Hvorfor arbejder du ikke lige så hårdt som ham,« vil faren vide.
»Hvad skal jeg gøre? Jeg arbejder kun to eller tre dage om ugen. Det giver ikke nok til at kunne sende penge,« siger sønnen.
Forældrene ser på hinanden og ryster på hovedet. At slippe ud af lejrene og derfra videre til Malaysia er et dyrt eventyr. Ofte sender familierne deres ældste sønner af sted først, fordi de anses for at have de bedste chancer for at finde et job i det nye land og sende penge hjem. For at få råd til at betale smuglerne er det ofte nødvendigt, at familierne optager store lån eller sælger deres ejendele.
»Din bror har sendt 5.000 rupier. Du bør være i stand til at sende mindst 2000,« siger Hasina Bagaum til sin søn, inden de afslutter opkaldet.
Uden for det mørke rum, hvor computerskærmen er eneste lyskilde, sidder der flere og venter på at ringe. Det sker ofte, at forbindelsen bliver langsom eller forsvinder helt, og så bliver køen længere, og atmosfæren præget af irritation. Gennem hver internetcafé passerer der dagligt mellem 30 og 45 personer, der vil ringe til en eller anden.
Netcafégæsterne, der sidder og venter på nogle plastpaller, har alle små krøllede stykker papir med tal skrevet på. De fleste af dem begynder med +60, landekoden for Malaysia.
Indbringende smugling
Indehaverne af netcafeerne træder også til som hjælpere, der kan ordne andre sager for flygtningene, f.eks. hvis der skal forhandles med menneskesmuglere eller overføres penge til dem igennem diverse mellemmænd.
Toryubar på 65 vil ringe til sin datter Asima, der befinder sig på et hemmeligt sted på grænsen mellem Thailand og Malaysia sammen med sine tre børn – i hænderne på menneskehandlere. Caféejeren, der kalder sig Joda – ringer op og indleder samtalen.
»Asimas mor er her og vil gerne tale med sin datter,« siger Joda.
»Har hun pengene?« spørger smugleren.
»Ja, det har hun,« svarer Joda.
»Hvor meget er der?«
»Jeg har 4.000 dollars,« siger Toryubar og fortsættter: »Jeg ved, du vil have mere.«
»Hvad er problemet med dig? Hvorfor er du så uærlig,« brøler smugleren tilbage.
»Bror, jeg har intet arbejde. For Guds skyld, vis mig nåde«, siger Toryubar.
Joda tager imod seddelbundterne fra Toryubar, tæller dem op og bekræfter over for smugleren, at det lovede beløb er der. Smugleren går efter en del snak med til at nøjes med de penge, Toryubar har været i stand til skrabe sammen fra venner og familie. Han giver anvisninger på, hvordan pengene skal overføres og går derpå af sted for at hente Asima, Toryubars datter og give hende telefonen.
»Mor! Hvordan har I det?«
»Vi har det godt,« svarer Toryubar. »Hvordan har dine børn det?«
»De overlever. De var meget syge før, men nu går det bedre. De holder os i et hus i skoven.«
»Vi har betalt for jer nu. Det var ikke let at skaffe pengene. Hvis I hører fra Jamal (Asimas mand), så sig, at vi har brugt alle de penge, vi havde sparet op før høsten. Sig til ham, at hans forældre bliver nødt til at hjælpe os.«
»Okay, mor. Nu siger de, at jeg ikke kan tale længere«, siger Asima.
»Vi beder for dig,« siger Toryubar, men opkaldet er allerede afbrudt.
Som Toryubar kommer mange til netcafeen for at tale med menneskesmuglere. Turen over havet til Thailand og Malaysia er meget risikabel, og det er langt fra alle, der når frem,« siger Matthew Smith, grundlægger af menneskeretsorganisationen Fortify Rights.
»De får hverken nok mad, vand eller plads om bord på bådene. Vi har også dokumenteret tæsk, tortur og mord om bord på bådene – og tilfælde, hvor flygtningene har taget deres eget liv«, siger han.
Menneskehandel er meget indbringende. Prisen per person for en rejse er på mellem 1.000 og 2.000 dollars. Det er penge, der går ind i, hvad Matthew Smith betegner som »tværnationale smuglernetværk sponsoreret fra Myanmar, Thailand og Malaysia«.
Når flygtningene når til Thailand, transporteres de til de fjerntliggende lejre, som smuglerne kontrollerer langs grænsen til Malaysia. Her holdes de tilbage, indtil deres pårørende har betalt for turen.
»Lykkes det ikke for familien at skaffe penge, sælger smuglerne flygtningene videre. Vi har dokumenteret, hvordan unge piger bliver solgt som hustruer, og hvordan mænd bliver solgt som arbejdskraft i bl.a. fiskeriet. Det sker også, at de bliver slået eller torteret i lejrene for at øge presset på familien for at betale«, siger Matthew Smith.
Manglende pleje
Folk i flygtningelejrene kender risikoen. De har hørt skrækhistorier og rygterne. De kender folk, som er gået om bord i bådene for aldrig siden at blive set eller hørt igen. Men de vælger at lægge deres egnes eller deres børns liv i hænderne på netværk af menneskesmuglere for at redde sig væk herfra.
Et af de største problemer i lejrene er manglen på lægehjælp og medicin.
I udkanten af en af lejrene er doktor Nyi Nyi Khin Maung i gang med at behandle en patient med lungeproblemer. Kvinden ligger på et træbord i et skur. Som tilfældet er for hende, kommer her mange med åndedrætsvanskeligheder, men også feber og hjerteproblemer er almindelige lidelser.
»Det er meget vanskeligt at arbejde her. Vi kan ikke tilbyde nogen form for daglig pleje her, fordi vi ikke har elektricitet. Det bliver således mest akut pleje,« siger dr. Ny i Nyi Khing Maung, som er en af hospitalets tre læger. Sammen får de mellem 150 og 200 patienter om dagen.
Udbuddet af behandlingstilbud er så utilstrækkeligt, at mange i stedet henvender sig til lejrens apoteket for hjælp. Et stykke fra hospitalet driver Ko Maung Maung et apotek med sin kone. Hylderne er fyldt op med pilleglas i lodrette stabler, men et nærmere kig viser, at langt de fleste medikamenter for længst har passeret dem anbefalede udløbsdato.
Otteårige Armad har kastet kraftigt op de seneste dage og lider af forstoppelse. Ko Maung Maung tester ham for malaria med negativt resultat og giver drengen noget paracetamol.
»Vi kan ikke gøre så meget mere her – det er bare et apotek,« siger Ko Maung Maung.
Håbløse udsigter
På nuværende tidspunkt er der imidlertid meget lidt, der tyder på nogen snarlig forbedring af situationen. Regeringen i Myanmar har politisk intet at vinde på hjemmefronten ved tage rohingya-folkets situation op. Da det for nylig blev foreslået at give rohingyaerne midlertidig stemmeret, udbrød der vilde protester fra buddhistiske nationalister landet over.
I mellemtiden går hverdagen videre i lejrene i Rakhine State. Telefonforbindelser kobles op, afbrydes og kobles op igen i skurene langs internetgaden i en af lejrene.
Noor Bagaum, der er 28, taler med sin 35-årige mand, Muhammad, der har været i Malaysia i 10 måneder nu.
»Send os ikke flere penge. Sørg for, at du selv har nok først, så du kan købe tøj og se godt ud,« siger hun.
Da Muhammed taler til hende, smiler hun, som om de var nyforelskede. Det er to måneder siden, de sidste talte sammen.
»Jeg vil kysse dig,« siger Muhammad pludselig.
»Ti stille, der er andre mennesker her, som hører os, så tænk på, hvad du siger,« griner Noor.
Da hun er færdig med opkaldet, og Muhammad har lagt på, siger Noor, at hun forsøger at holde humøret oppe, når hun taler med sin mand.
»Vi har det svært her, men det er hårdt for ham i Malaysia også – jeg vil ikke have, at han skal bære min byrde oven i sin egen.«
De har stadig gæld efter at have betalt de smuglerne, der førte Muhammad til Malaysia.
»Jeg ved, det vil tage meget lang tid, før vi mødes igen.«
Noor bliver tavs i et øjeblik.
»Jeg ved bare ikke, hvor længe,« siger hun og går ud i eftermiddagssolen med børnene efter sig.
© Axel Kronholm og Information. Oversat af Niels Ivar Larsen

