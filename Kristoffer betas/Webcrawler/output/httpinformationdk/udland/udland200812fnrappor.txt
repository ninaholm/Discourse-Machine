FN-rapportør for menneskerettigheder udvist af Israel
Richard Falk, amerikansk jøde og FN-rapportør, blev udvist af Israel, da han trodsede besked om indrejseforbud. Falk kaldte for få uger siden Israels fremfærd i Gaza ’en forbrydelse mod menneskeheden’


 Beirut - En højrøstet kritiker af Israels politik i de besatte palæstinensiske områder, den amerikanske professor Richard Falk, der er FN's særlige menneskerettighedsrapportør for Israel og de palæstinensiske områder, blev søndag nægtet indrejse til Israel, da han landede i Ben Gurion-lufthavnen nær Tel Aviv. 
Israels udenrigsminister og leder af regeringspartiet Kadima sagde ifølge avisen Haaretz: 
"Falk er ikke velkommen i Israel." 
Udenrigsministeriets officielle forklaring er, at Falks besøg var "ukoordineret" og fandt sted uden "statslig godkendelse", hvorfor han blev afvist. 
FN-rapportøren gjorde sig senest bemærket på den globale mediescene i forrige uge, da han sagde, at Israels blokade mod Gaza "svarer til forbrydelser mod menneskeheden". Falk sammenlignede sidste år Israels behandling af palæstinenserne med Nazi-Tyskland i perioden 1933-45, hvor seks millioner jøder blev henrettet i koncentrationslejrenes gaskamre. Han har tillige søgt at så tvivl om den officielle version af 11. september-angrebet på USA i 2001.
'Ekstrem kritik af Israel'
Israel har siden juni sidste år opretholdt en blokade mod Gaza, der ifølge menneskeretsorganisationer og FN-observatører medfører øget risiko for underernæring af især børn med deraf følgende langtidsskadevirkninger. Israel tillader kun, hvad dets militære myndigheder kalder "nødvendige og livsvigtige" forsyninger, forsyninger, der ifølge UNRWA, FN-hjælpeorganisationen i Gaza, som halvdelen af de 1,5 mio. indbyggere er afhængige af, er "helt utilstrækkelige". 
En talsmand for det israelske udenrigsministerium, Yigal Palmor, sagde i går til nyhedsbureauet AP, at Falk "ikke forsøger at fremme menneskerettigheder, men kommer med forhåndskonklusioner, der selvfølgelig er ekstrem, metodisk kritik af Israel - og kun Israel". 
Det var Udenrigsministeriet, der hindrede Falks indrejse, og han havde ifølge andre kilder i ministeriet på forhånd fået besked på, at han ikke var velkommen.
Jessica Montell, leder i Btselem, en israelsk menneskeretsorganisation, der overvåger forholdene i de besatte områder, sagde, at uanset de juridiske overvejelser om professor Falks mandat, var indrejseforbuddet "upassende for demokratiet". 
Falk, der er tidligere professor ved Princeton University i USA, er amerikansk jøde og som sådan berettiget til statsborgerskab i Israel, dersom han ønsker det, hvilket Israel da også på et tidligere tidspunkt har bekræftet. 
'Afskyelig moral'
Falk er ikke den eneste jøde, der kritiserer den jødiske stat for sin fremfærd over for palæstinenserne. 
Den argentinskfødte dirigent Daniel Barenboim, der tillige har spansk og israelsk statsborgerskab og er 'æresborger' i Palæstina, har ved adskillige lejligheder irriteret regeringen i Jerusalem med dels kritiske udtalelser om Israels politik, dels ved at dirigere koncerter i Ramallah, den palæstinensiske hovedby på Vestbredden. Daniel Barenboim, der søndag som 'fredsambassadør' dirigerede FN's festkoncert i anledning af 60-årsdagen for FN's menneskerettighedserklæring, har kaldt Israels fremfærd i de besatte områder for "moralsk afskyelig og strategisk forkert". Han har desuden dannet et orkester bestående af jødiske og arabiske musikere. 
For at understrege, at Falk er et særtilfælde, offentliggjorde Israel i går en liste på syv specialrapportører for FN's Menneskerettighedsråd samt to andre FN-embedsmænd, der uhindret havde fået adgang trods Israels generelle modvilje mod, hvad der betegnes som "anti-israelske fordomme i FN".
'Farlig'
FN-generalforsamlingens formand, Miguel d'Escoto Brockman, en romersk-katolsk tidligere udenrigsminister fra Nicaragua, kaldte afvisningen af Richard Falk for "farlig".
D'Escoto er på kollisionskurs med Israel, efter at han blev beskyldt for forsøg på at forhindre FN-ambassadør Gabriela Shalev i at tale ved FN's generalforsamling. Angiveligt har Brockman modtaget dødstrusler over internettet efter rapporter i israelsk presse om sagen. 
Mirit Cohen, talskvinde for den israelske FN-mission, sagde ifølge nyhedsbureauet AFP, at "d'Escoto har fra sin første dag som formand for generalforsamlingen været splittende og kontroversiel, hvorved han har skadet sit embede".
Der forelå i går ingen kommentarer fra Richard Falk efter hans tilbageflyvning til Zürich. 


