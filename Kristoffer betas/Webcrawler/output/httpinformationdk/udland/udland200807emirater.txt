Emirater sender ambassadør til Irak



 Irak fik i går lidt medvind i forsøget på at skabe bedre diplomatiske forbindelser til andre arabiske lande. Under et besøg i De Forenede Arabiske Emirater fik Iraks premierminister, Nuri al-Maliki, nemlig at vide, at emirataraberne nu har udnævnt en ambassadør, som skal placeres i den irakiske hovedstad, Bagdad.
Ingen af Iraks sunniarabisk ledede nabolande har haft ambassadører i Irak, siden Egyptens udsending blev bortført og dræbt kort efter sin ankomst til hovedstaden Bagdad i 2005. På samme måde oplever Irak sjældent officielle statsbesøg fra de øvrige arabiske lande. 
AFP

