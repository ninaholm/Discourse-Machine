Rapport dokumenterer store civile tab i Gazakrig
Over halvdelen af de 1.387 dræbte under Israels offensiv i Gazastriben var civile, viser rapport fra israelsk menneskerettighedsgruppe. Landets hær afviser tallet som overdrevet
En lille palæstinensisk pige i sin mobile kravlegård lige foran sin families totalt udbombede hus, der blev ødelagt under Israels 22 dage lange bombardement af det nordlige Gaza i år i januar. Halvdelen af de civile dræbte i Gaza var civile, mener en israelsk organisatiopn.


 Langt størstedelen af de dræbte under Israels offensiv i Gazastriben var civile, viser en opgørelse fra den israelske menneskerettighedsorganisation B'Tselem.
Ifølge B'Tselem blev 1.387 palæstinensere dræbt under den 22 dage lange krig i december og januar 2008. Af dem var 773 civile og kun 330 kæmpende personer. Yderligere 248 var Hamas-politifolk, mens det ikke har været muligt at bedømme, hvorvidt de resterende 36 personer var kombattanter eller ej.
Blandt de dræbte civile var 320 palæstinensere under 18 år og 109 kvinder.
Rapporten strider mod oplysninger fra det israelske militær om, at størstedelen af de dræbte palæstinensere var militante.
Israels militær siger, at 1.166 palæstinensere blev dræbt under offensiven. Af dem var 709 militante og 295 civile, hvoraf 89 var børn. Ifølge militæret har det ikke har været muligt at afklare de sidste 162 personers status.
Politiet var fjenden
En del af forklaringen på forskellene i opgørelsen skal findes i, at militæret betragter de 248 Hamas-politifolk som kombattanter, mens de ifølge B'Tselem ikke deltog i kamphandlingerne.
I undersøgelsen sætter B'Tselem navn på hver enkelt offer for krigen og forklarer, at oplysningerne er indhentet fra øjenvidner, dødscertifikater og »andre former for beviser«.
Organisationen opfordrer den israelske regering til at iværksætte en uafhængig undersøgelse af Gaza-offensiven. »Det meget store civile tabstal og den omfattende ødelæggelse på civil ejendom kræver en seriøs selvransagelse fra det israelske samfunds side, lyder det i en pressemeddelelse fra B'Tselem.
En talsperson fra den israelske hær siger i en kommentar til rapporten fra B'Tselem, at gruppen »ikke har redskaberne eller den efterretningsmæssige formåen« til at foretage en komplet undersøgelse af, hvem de dræbte var.
»Vi er en stor organisation. Vi har et stor efterretningskorps, og vi har foretaget en meget grundig og komplet undersøgelse som viste, at størstedelen af de dræbte var militante fra Hamas,« siger talskvinden, oberstløjtnant Avital Leibovich.
Amnesty: 1.400 0fre
Tallene fra B'Tselem stemmer nogenlunde overens med tidligere opgørelser fra blandt andre menneskerettighedsgruppen Amnesty International og palæstinensiske organisationer.
Amnesty rapporterede tidligere på året, at omkring 1.400 palæstinensere blev dræbt under den 22 dage lange offensiv. Over 900 af de dræbte var civile, heriblandt omkring 300 børn og 115 kvinder, har Amnestys undersøgelser vist.
ritzau/Reuters


