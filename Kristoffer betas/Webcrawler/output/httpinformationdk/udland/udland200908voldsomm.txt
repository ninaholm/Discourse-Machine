Voldsomme protester mod privatisering i Kina
Med to voldsomme arb-ejderprotester, hvor én blev dræbt og en embeds-mand holdt fanget i fire dage, er konflikten om privatisering af Kinas statsejede virksomheder kommet i fokus. Landets arbejdere vil i stigende grad demonstrere, det er den eneste måde, de bliver hørt på, siger aktivist 


 BEIJING – Chen Guojuns sidste rejse gik fra Beijing til Jilin-provinsen i Nordøstkina. Den 40-årige bestyrer var sendt af sted for at fortælle metalarbejderne fra den statsejede virksomhed Tonghua, at de fleste af dem ville blive fyret. Kun 5.000 af de i alt 30.000 ansatte ville beholde deres job. Virksomheden skulle strømlines. Det var kravet fra Chen Guojuns arbejdsgiver, en privat koncern fra hovedstaden, som skulle være jern- og stålvirksomhedens nye ejer.
Chen gav arbejderne beskeden om formiddagen den 24. juli. Klokken 11 om aftenen var han død, tæsket ihjel af vrede arbejdere.
Da arbejdere i sidste uge i Centralkina fik at vide, at deres statsejede arbejdsplads  skulle over på private hænder, fik det også kedlerne til at eksplodere her. Arbejderne rettede deres raseri mod embedsmanden Dong Zhangyin. Han blev holdt fanget på fabrikken i Henan-provinsen i hele fire dage, inden arbejderne slap ham fri lørdag.
De to episoder udgør et ubehageligt gensyn for Kinas kommunistparti. Kæmpe protester hærgede Kina i 1990’erne, da arbejdere viste deres hårde modstand mod statens forsøg på at privatisere store dele af industrien. Det var en konflikt, som stort set var glemt. Men den er nu dukket op til overfladen igen, og det er tydeligt, at myndighederne stadig ikke har lært, hvor eksplosivt det kan udvikle sig, når man ikke respekterer arbejderne, siger arbejdsrettighedsaktivisten Liu Kaiming fra byen Shenzhen.
»I både Henan og Jilin gjorde lokalregeringerne og virksomhederne ikke noget for at informere arbejderne og tage dem med på råd. Arbejderne følte, de var blevet stukket i ryggen,« siger han. »Arbejderne er vant til de sikre rammer i en statsejet virksomhed, og transformationen af deres arbejdsplads gør dem usikre, og de føler sig truet. Det gøder grunden for oprør.«
Succes med vold
Ifølge kinesisk lov skal privatiseringen af statsejede virksomheder godkendes af arbejderne. Men det er en lov, der ofte ignoreres. 
Det lader dog til, at arbejderne med deres protester i første omgang opnåede det, de ville. Både i Jilin og Henan sluttede de først deres protester, efter myndighederne havde forsikret dem om, at de aftaler, der var blevet lavet med de private virksomheder, ville blive revet i stykker. 
Men succesen, der blev opnået gennem vold, vil blot forstærke arbejdernes opfattelse af, at det er den eneste taktik, der virker, da der f.eks. ikke findes selvstændige fagforeninger til at tale deres sag, mener Liu Kaiming.
»De sidste par år har arbejdere i Kina fundet ud af, at ingen lytter til dem, med mindre de råber meget, meget højt,« siger han. »De kan se, at de kun opnår resultater gennem protester, ikke gennem forhandlinger. Og jo større protesterne er, jo større resultater opnår de. Derfor vil det fortsætte på denne måde, hvis regeringen og virksomhederne ikke ændrer deres praksis.«
Arbejderprotester er almindelige i Kina. Ifølge regeringen steg antallet af arbejdsmarkedskonflikter i 2008 med 98 procent i forhold til året før – der var 237.000 sager, som involverede 1,2 millioner arbejdere.
Inden for specielt det sidste år har mange konflikter været resultatet af pludselige lukninger af mange af eksportindustriens fabrikker i Sydøstkina pga. den globale finanskrise.
I 1990’erne var det dog privatiseringen af statsejede virksomheder, der førte til de største sammenstød. Arbejderne var blevet lovet livstidsarbejde, men pludselig blev de fyret i millionvis. Virksomhederne var tynget af udbetaling af lønninger til alt for store arbejdsstyrker, og af at stå for arbejdernes og deres familiers skolegang, sundhedsomkostninger og pension. Staten solgte derfor ud af virksomhederne i et forsøg på at gøre dem mere effektive og internationalt konkurrencedygtige.
I sidste årti førte det til, at 50 mio. arbejdere blev fyret, og mange endte i fattigdom. 
»Det er det, arbejderne i Jilin og Henan er bange for skal overgå dem,« mener Wang Xiaolu, en økonom fra Det Nationale Økonomiske Forskningsinstitut, en tænketank i Beijing. »De så, hvordan det gik arbejderne i 1990’erne, og nu kan de se, at turen er kommet til dem.«
Wang mener, at øget privatisering er nødvendig for at styrke Kinas økonomi. Og for at undgå, at det i fremtiden fører til flere voldelige demonstrationer, er det bydende nødvendigt at forbedre Kinas velfærdssystem, siger han.
»Der er næsten intet socialt sikkerhedsnet for arbejdere, der mister deres job. De vil derfor kæmpe så hårdt som muligt for at beholde det. For dem er det et spørgsmål om overlevelse,« siger han.
Mediefokus
Især drabet på Chen Guojun har ført til intense diskussioner i kinesiske medier om behandlingen af arbejderne.
I en leder fra det officielle nyhedsbureau Xinhua spørges der retorisk: »Var episoden ved Tonghua ikke i virkeligheden et spørgsmål om, at der ikke var blevet taget hensyn til arbejdernes interesser?«
I den engelsksprogede avis Shanghai Daily bakkes der op omkring arbejdernes hengivenhed over for statsejede virksomheder, og der mindes om, at »Kina stræber efter en socialistisk markedsøkonomi«, og at »statsejerskab er Kinas nationaløkonomis søjle.«
Sympatien falder ud til arbejdernes fordel. Men det kan arbejdsrettighedsaktivisten Liu Kaiming ikke bruge til noget.
»Arbejdere hyldes, og der tales om at beskytte deres rettigheder,« siger han, »men der sker ingen strukturelle forbedringer. Der tales kun for at formidle arbejderne, efter de har protesteret, men ikke om, hvordan vi kan undgå fremtidige uroligheder.«
mago@information.dk

