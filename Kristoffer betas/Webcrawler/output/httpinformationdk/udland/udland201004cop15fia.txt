COP15-fiasko skyldtes dansk læk
Connie Hedegaard giver, ifølge den indiske miljøminister, det danske læk af et forhandlingsudspil skylden for den utilfredsstillende klimaaftale


 Den indiske miljøminister, Jairam Ramesh, fortæller i et interview til The Guardian, at Connie Hedegaard over for ham har medgivet, at det danske læk var dødsstødet til klimaforhandlingerne ved FN-topmødet i december 2009. Jairam Ramesh mener ligeledes, at lækket forpurrede chancerne for en vellykket klimaaftale:
»Det danske forhandlingsudspil cirkulerede i begyndelsen af konferencen, og det blev på mystisk vis lækket til den engelske avis The Guardian. Det ødelagde alt tilliden, og gav 'Copenhagen' dødsstødet fra starten af,« siger Jairam Ramesh til The Guardian.
De mørklagte forhandlinger blev dog bremset, da forhandlingspapiret blev lækket til medierne, inden parterne var kommet til enighed. Hvilket, ifølge Guardian, var med til at underminere den danske formand Connie Hedegaards autoritet.
»Connie Hedegaard mødtes med mig i går, og her medgav hun for første gang, at lækket af forhandlingspapirerne var klimatopmødets endeligt. Lækket var et slag mod forhandlingerne, som COP15 ikke overlevede,« siger den indiske miljøminister Jairam Ramesh.
Connie Hedegaard forholder sig uforstående over for Rameshs udtalelse:
»Jeg ved ikke, hvorfor den indiske miljøminister giver dette signal til The Guardian. Jeg ved kun, at jeg ikke har sagt noget til ham om den danske tekst, som jeg ikke har sagt mange gange før,« siger Connie Hedegaard til Information og fortsætter: »Min besked til den indiske minister var klar: Jeg er sikker på, at det er interessant for journalister og historikere at spekulere i sagen, og en eller anden dag vil vi sikkert kende historien bag. Men det rører ikke ved det faktum, at vi ikke fik et bedre resultat i København, fordi der manglede politisk vilje.«


