Hvorfor har ’verdens mest ligestillede land’ et feministparti?
Jo mere ligestillet et samfund er, jo større er risikoen også for skuffede forventninger, siger professor som forklaring på, hvorfor partiet Feministisk Initiativ ved hjælp af politiske homeparties og en karismatisk leder i nogle målinger står til at komme i Riksdagen
 Feministisk Initiativ har haft stor succes med såkaldte homeparties, hvor deres topkandidater mødes ansigt til ansigt med potentielle vælgere – så stor, at de ofte må booke lokaler, da folks stuer ikke kan rumme de mange deltagere


 Man skulle tro, de slog sig på lårene blandt liberale svenskere. Et feministisk parti, der vil indføre klimakundskab i skolen, har talt om obligatorisk seksualundervisning i børnehaven, om at uddanne mænd i at blive en mindre klimabelastning, afskaffe forsvaret, stoppe våbeneksporten og i øvrigt øge statens budgetter ved at hæve en lang række offentlige ydelser, burde være en politisk walkover.
Men det liberale Sverige griner ikke ad Feministisk Initiativ (FI). Tværtimod raser de over, at partiet ikke bliver udsat for kritisk granskning i pressen.
»FI får uproportionelt meget mediedækning, sikkert takket være deres store stjerne Gudrun Schyman (FI’s talskvinde, red.) Men hvorfor er journalisterne ikke kritiske over for deres politik?« spørger f.eks. den liberale debattør og blogger Rebecca Weidmo Uvell på svt.se.
I stedet for kritiske spørgsmål får partiet ifølge en meningsmåling i sidste uge lige de fire procent af stemmerne, som det kræves for at komme i Riksdagen ved valget på søndag.
I det seneste år er antallet af medlemmer vokset fra uge til uge. I maj var de 12.000, i august rundede de 18.000 medlemmer. Det er flere, end hvad de to yngste partier i Riksdagen, Sverigedemokraterna og Miljöpartiet, havde, da de for første gang kom ind.
»Det er en folkebevægelse,« siger Katerin Mendez, ordfører for partiet i Malmø og opstillet som nummer otte på partiets liste til Riksdagsvalget, til en forsamling på 18 tilhørere – 17 kvinder og én mand – der er samlet til et af partiets legendariske homeparties en sensommeraften i et boligkvarter i Malmø.
Homeparties, eller dagligstuemøder som det kan oversættes til, er FI’s valgmaskine. Partiets populære frontfigur, Gudrun Schyman, har stået i op mod 200 private stuer. Senere blev man nødt til at udvide og flytte til større lokaler, når Gudrun kom på besøg.
Flere kendisser, heriblandt komponisten bag Abba Benny Andersson støtter partiet økonomisk.
Og mens de gamle partier famler efter en strategi på de sociale medier, har de sociale medier udgjort den eneste tilgængelige massekommunikationsstrategi for Feministisk Initiativ, som ikke allerede sidder i Riksdagen og derfor ikke bliver inviteret med til partidebatterne i tv.
Twitter og Facebook er blevet det naturlige sted for partiet at nå de mange nye, unge vælgere, og det er der, de fører valgkamp. Der, og så i folks stuer.
»De andre partier banker på folks døre og deler valgmateriale ud. Vi bliver i to timer,« siger Katerin Mendez.
Sigrid Nygaard
Fokus på værdier
Lidt under halvdelen af Katerin Mendezs tilhørere er under 30. Resten er mere grånende i toppen som for eksempel mødets initiativtager, Anne Kennedy. Hun er aktiv i Vänsterpartiet, men er nysgerrig på det nye parti. Derfor har hun arrangeret aftenens homeparty.
Katerin Mendez fortæller, at hun er uddannet socionom, og glad for sit arbejde. Men på et tidspunkt blev hun sygemeldt med stress og gik på deltid.
»Så fik jeg en ny chef, der ville have, at de deltidsansatte gik op på fuld tid. Det var det, der fik mig til at blive aktiv. Vi vrider folk til den sidste dråbe på arbejdsmarkedet, og det er i høj grad kvinderne, det går ud over. Vi må have mere fokus på værdierne,« siger Katerin Mendez. Flere af tilhørerne, der sidder på stole i en ring omkring Mendez, nikker indforstået.
Katerin Mendez taler ikke meget om, hvad der er partiets konkrete politik. Hvad de f.eks. vil gøre ved, at der ikke er sket nogen fremgang i forhold til de ligestillingsmål inden for økonomi, magtfordeling, mænds vold mod kvinder og det ubetalte arbejde i hjemmet, som Sverige vedtog i 2006. Eller hvad de vil gøre for at mindske antallet af fattige børn, forbedre arbejdsmiljøet og ændre det kønsopdelte arbejdsmarked, som er andre af de svenske samfundsproblemer, Mendez tager op. I stedet handler det om »videnspolitik« og en »feministisk folkeuddannelse«, der oplyser om den ulige fordeling af magten mellem kønnene, siger Mendez. »Det vigtigste er, at vi højner folks vidensniveau. Mange tror, vi har opnået ligestilling i Sverige. Men det er en myte,« siger hun.
Svenskere er feminister
To gange har Feministisk Initiativ prøvet at komme ind i Riksdagen. Sidst i 2010 stemte 0,4 procent af svenskerne på FI. I juni gav meningsmålingerne FI 3,6 procent af stemmerne, så dykkede det, men derefter kom partiet altså lige op på de fire procent i en af valgkampens sidste målinger. Og selvom de fleste kommentatorer vurderer, at partiet ikke kommer til at klare spærregrænsen, hvad er det så, der giver et erklæret feministparti medvind i et land, de fleste udefrakommende betragter som det mest ligestillede i verden?
Et mandat ved EU-parlamentsvalget i maj var for det første en historisk sejr for partiet.
Ved EU-parlamentsvalg stemmer vælgerne traditionelt mere ideologisk, end de gør til et Riksdagsvalg. Men for nogle uger siden kom der en måling, som viste, at 47 procent af svenskerne betragter sig som feminister. Det tilsvarende tal i 2010 var 33 procent. Der findes ikke sammenlignelige undersøgelser i de andre nordiske lande, men tallet ville formentlig ikke være nær så højt i hverken Norge eller Danmark, vurderer Drude Dahlerup, professor i statskundskab ved Stockholms Universitet.
Feministisk Initiativs succes har desuden fået de andre partier til at adressere FI’s mærkesager om feminisme, ligestilling og antiracisme, påpeger Drude Dahlerup.
Socialdemokraternas leder, Stefan Löfven, der er tidligere fagforeningsboss i et af Sveriges tungeste mandlige fagforbund, IF Metall, har i løbet af sommeren erklæret, at han er feminist og er samtidig begyndt at berøre ligestilling i sine taler. Og det borgerlige parti, Folkpartiet, er gået til valg på sloganet »Feminisme uden socialisme«.
»Der findes en understrøm i befolkningen, som presser ligestillingsspørgsmål frem. Og så tror jeg, det handler om øgede forventninger. Jo mere man taler om og forsøger at indføre ligestillingspolitik, jo mere kritiske bliver folk over for, om målene virkelig er nået. Man er nået ganske langt, men der er stadig ulige løn, stadig mange voldtægter og flest mænd på topposterne i erhvervslivet,« siger Drude Dahlerup.
Den opfattelse deler Katrine Kielos, lederskribent på Aftonbladet, feminist og forfatter til flere bøger, senest Det eneste køn om køn og økonomi.
»Der findes en gruppe vælgere, som oplever, at ligestillingsarbejdet har stået stille under den borgerlige regering. De andre partier beskæftiger sig med ligestilling, men det flytter sig ikke rigtigt, derfor får denne gruppe afløb for deres frustration ved at søge mod FI,« siger Katrine Kielos, der også peger på, at der er en bred anerkendelse af Gudrun Schymans indsats for at skubbe partiet i gang igen efter valgnederlaget for fire år siden.
Schyman beskrives som en karismatisk frontfigur og svensk politiks måske største fænomen lige nu. Hun har været mange år i politik og havde også succes som leder af Vänsterpartiet i 1990’erne, indtil hun røg på en dom for skattesvig i 2003.
Sigrid Nygaard
Fløjene dominerer
Dernæst har FI valgt at angribe det indvandrerkritiske parti Sverigedemokraterne (SD) direkte, blandt andet med slogans som »Ud med racisterne og ind med feministerne«. Ser man på de to partiers vælgergrundlag, kan den konfrontation groft sagt oversættes til de unge storbykvinder mod udkantssveriges mænd.
»Det er lykkedes FI at blive et protestparti på venstrefløjen. Så man kan blive tiltrukket af partiet, selvom man er mere optaget af racisme end feminisme,« siger Drude Dahlerup.
Ifølge Katrine Kielos er FI’s fremgang også et udtryk for, at svenske vælgere trækker ud på fløjene til enten SD, som står til en fordobling af stemmerne ved valget på søndag, eller til FI og Vänsterpartiet, der også har fremgang i meningsmålingerne.
»Den gruppe, der bevæger sig mod venstre, blev tidligere fanget op af Socialdemokraterne, men vælgergrupperne i Sverige er blevet meget mere splittede op til dette valg,« siger Katrine Kielos. Men også Kielos hæfter sig ved, at partiet primært appellerer til en følelse af uretfærdighed blandt deres vælgere og samtidig benytter sig af meningspåvirkning snarere end traditionelt politisk arbejde.
»Mange vælgere føler vel, at perspektivet er vigtigt, men det er jo ikke sådan politik fungerer. Det handler om evnen til at få sine politiske forslag igennem. Men FI er anderledes, det er mere en bevægelse end et parti,« siger hun. For Katerin Mendez, der selv har indvandrerbaggrund, handler det også om repræsentation.
»Vi vil øge repræsentationen af kvinder og indvandrere f.eks. De mennesker, der mærker problemer på deres egen krop, skal selv være med til at formulere løsninger. Hvis FI kommer ind, vil de andre partier være tvunget til at lytte til os. Der skal ske noget nyt. De gamle politiske partier blev dannet af hvide mænd for andre hvide mænd,« siger hun.
Efter to timers oplæg er der kanelbullar og kaffe. Ingen hidsige diskussioner har anfægtet Katerin Mendez’ to timer lange oplæg. En kvinde syntes dog ikke, det kun var mænd, der var en klimabelastning, mens en anden reagerede, da Mendez sagde, at alle asylansøgere i Sverige burde få asyl.
»Det er jeg ikke enig i. Södertalje har taget flere syriske flygtninge end hele USA,« forsøgte hun, men nogen diskussion blev der ikke ud af den sag. 25-årige Linnea har nikket ivrigt i løbet af aftenen. Hun opfatter det, som om feminisme ikke længere er en lukket klub af vrede kvinder.
»Jeg tror, der var mange, der ikke tidligere følte sig inkluderet i det feministiske projekt, men FI har åbnet døren til forandring og vist, at feminisme ikke bare handler om kvindespørgsmål, men også om at andre værdier skal blive de dominerende i samfundet,« siger hun.
Om hun vil stemme på partiet til Riksdagsvalget er straks mere tvivlsomt. Hun er bange for, at hendes stemme går tabt, hvis partiet ikke klarer spærregrænsen.
»En ny regering er det vigtigste,« som hun siger.
I de seneste meningsmålinger haler den borgerlige blok ind på de rødgrønne partier, der har ligget på en komfortabel føring. Det vil sikkert få flere til at ræsonnere som Linnea, vurderer de politiske kommentatorer.
Ifølge statistikbureauet Botten Ada er det tvivlsomt, om partiet opnår stemmer nok til at komme ind, og som Vesna Prekopic skriver i tidsskriftet Dagens Arena:
»Når partiet efter al sandsynlighed ikke kommer i Riksdagen bidrager en stemme på dem til at styrke Alliancen og Sverigedemokraterna – og får dermed modsat effekt, end hvad der var tanken.«

