Med satire skal UKIP slås
UKIP-modstandere har forsøgt at kvæle partiets succes med debat, fakta, chikane. Nu forsøger de med et nyt våben – humor


 
	Det antieuropæiske parti UKIP har haft stor succes med at vinde utilfredse vælgere over ved at møde dem på dørtrinnene og i de britiske pubber op til Europa-Parlamentsvalget, som partiet vandt foran alle de etablerede partier. Så hvorfor ikke fortsætte succesen via de elektroniske medier, synes en gruppe partisoldater at have tænkt.

	»Hvorfor stemmer du UKIP i år? Fortæl os, fortæl Twitter og lad os sætte gang i en tendens!« lød opfordringen fra @UKIPHarrogate.

	I starten gik det da også meget godt. ’Donna in Sussex’ skriver: »Fordi demokrati kun fungerer, når vores repræsentanter står direkte til ansvar over for os.« Og Twitter-brugeren Wilfulsprite erklærer, at han stemmer UKIP: »For at forlade EU og ikke tillade, at Storbritannien bliver en obskur region af Europas Forenede Stater.«

	Men, men men … er Twitter-brugeren Elizabeth Day virkelig jaloux på UKIP-formand Nigel Farages tyske kone, når hun skriver: »Fordi jeg er led og ked af udlændinge, der kommer herover & fornægter det hårdtarbejdende britiske folk retten til at blive Nigel Farages kone.«

	Halvejs gennem dag ét for lanceringen af hashtagget er sarkasmen ikke til at tage fejl af. Twitterbruger Vikki Stone kommenterer på (nu tidligere) UKIP-kandidat David Silvesters påstand om, at vinterens voldsomme oversvømmelser i Storbritannien var Guds straf for regeringens lov, der tillader bøsser og lesbiske at blive gift: »Fordi vejret virkelig er begyndt at blive bedre, og det vil jeg ikke have ødelagt af homoseksuelle.«

	Nicole stemmer omvendt UKIP, »fordi det er det første politiske parti, der anerkender min evne som lesbisk til at forårsage global opvarmning«.

	En Nigel Farage-kommentar om, at han føler sig ubehagelig til mode, når han rejser med tog, fordi der stort set ikke bliver talt engelsk længere, bliver også grebet af Twitter-brugerne: »Fordi jeg så folk på toget bruge tegnsprog & da jeg råbte ’Rejs hjem til Tegnland’ lod de som om at de ikke kunne høre,« tweeter Brian Dooley.

	I racismekategorien er der særlig mange kommentarer, såsom: »Fordi jeg ikke ønsker, at mine børn skal vokse op sorte ligesom mig.« Og »fordi jeg er bekymret over, om sorte vil begynde at få børn med homoseksuelle og skabe en herskerrace af fantastiske dansere«.

	Darren Naveed – der tilsyneladende venter på sine eksamensresultater – erklærer, at han stemmer på UKIP, »fordi jeg ønsker at sende mine forældre tilbage, før resultaterne kommer«.

	Krumme bananer

	Inden for ’mad og drikke’-kategorien er udvalget også pænt.

	James McMahon stemmer på UKIP, »fordi jeg hader al det udenlandske møg. Jeg kan lide god britisk mad såsom curry og kinesisk« – med henvisning til, at man siger, at chicken Tikka Masala er briternes nationalret.

	Tomas Hirst stemmer UKIP, fordi han kan lide sine »bananer krumme, min ost karakterløs og min politik smertelig på vildspor«.

	En hel del tweets ironiserer over briternes egen uvidenhed om verden. Yung Nkrumah støtter UKIP, »fordi disse rumænere skal rejse hjem til Rom«. Og Charlie Harrison stemmer på partiet, »fordi jeg var på Pizza Hut forleden, og en ud af fire stole vendte mod Mekka. Det kan ikke være et tilfælde«.

	En hel del tweets er imidlertid svære at afkode – brugere med UKIP-logo, der tweeter årsager for deres støtte, der ligger på grænsen mellem det seriøse og det sarkastiske. Såsom John Barras tweet: »Fordi jeg er træt af at høre grim sniksnak i min gade. Johnny Udlænding vil bare ikke tage sig sammen og lære engelsk.«

	Eller denne tweet: »Fordi du ikke kan stole på, at de andre partier forstår rettænkende menneskers moralske og kulturelle følelser.«

	Den mest tvetydige er måske denne: »Fordi jeg mener, at folk fra andre lande, der bor i mit land, er hovedårsagen til, at jeg har fejlet i mit eget liv.«

	Alvor eller ironi?

