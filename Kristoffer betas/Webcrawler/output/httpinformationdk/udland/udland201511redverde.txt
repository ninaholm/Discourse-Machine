Red verden med din biksemad
Uanset hvad man når frem til på klimatopmødet COP 21 i Paris, er den grønne omstilling i fuld gang. Forbrugsmønstre bliver stedse klogere og mere bevidste


 Vi køber ting, som vi ikke har brug for med penge, som vi ikke har for at imponere mennesker, som vi ikke kan lide. Citat om overforbrug fra filmen Fight Club.
’Brug og smid væk’-kulturen er i den vestlige verden ganske udbredt. Men der er lys forude, for vi forbrugere er i stigende grad på vej fra at være forbrugere til at blive opbrugere. Vores indkøbsmønstre bliver stedse klogere og mere bevidste. Kloge i forhold til vores egen privatøkonomi og hensynet til klodens knappe ressourcer.
Den grønne omstilling er i fuld gang. Og det er den, uanset hvilken regering vi lige har, og uanset hvad man nu når frem til på det kommende klimatopmøde COP 21, som jeg i øvrigt glæder mig til at opleve tæt på i Paris til december. Al Gore forudså det allerede for snart 10 år siden: »De eneste meningsfulde og effektive løsninger på klimakrisen indebærer massive ændringer i menneskelig adfærd og tænkning.«
Ifølge FN’s Klimapanel IPCC rammer alvorlige klimaforandringer en række lande allerede om 60-80 år. I takt med en varmere klode vil det i fremtiden blive sværere at producere ressourcer og al den mad, en voksende verdensbefolkning får brug for. Intelligent udnyttelse af Jordens ressourcer bliver derfor et af de allermest centrale fokusområder i fremtiden.
Vi forbrugere kan
Vi kan nemlig ikke bare give op og flytte til en anden planet. Ej heller selv om NASA antyder, at der muligvis er vand på Mars – og Mars-missionen, som lægger an til koloniseringen af planeten, ellers har høstet global interesse og 202.586 ansøgere, heriblandt over 489 danske.
Før vi begynder at terraforme andre planeter og bygge rumkolonier i en fjern fremtid, skal vi først få styr på vores egen koloni her på Jorden – så vi i fremtiden ikke gentager fortiden og nutidens fejl.
Vi kan gøre rigtig meget som individer allerede i dag, uden at vi behøver at vente på at politikere eller industrien handler for os.
Begrebet ’grøn omstilling’ er efterhånden blevet lidt slidt, så lad os i stedet kalde det for ressourceeffektivitet. Altså at vi omgås og anvender klodens knappe ressourcer på ansvarlig vis. Og det er der efterhånden talrige eksempler på:
Vi er blevet bedre til at låne og dele. Hvorfor bruge penge på en dyr boremaskine, som man kun bruger to gange om året? Bor man i en opgang med gode naboer, kan man lige så godt låne en – og så kommer man også hinanden ved.
Vi presser os til mindre spild
Vi er blevet bedre til genbrug. Flere og flere genbrugsmarkeder skyder op, og vi benytter dem flittigt og giver brugte ting nyt liv. Kunsten er ikke at købe mærketøj til mange tusinde kroner – men at købe tøj, som måske endda er genbrug, der ligner en million.
Vi er blevet bedre til at minimere vores plastic- og emballageforbrug. I supermarkederne ser man flere og flere kunder med egne stofindkøbsposer. Fra at være en ting som ældre damer gjorde for 20 år siden, er bring-selv-indkøbsposen i dag blevet nærmest trendy og fås i et hav af spændende designs og farver. Vi er blevet bedre til at undgå madspild. Danmark har slået EU-rekord: De seneste fem år har vi mindsket vores madspild med 25 pct. Vi forbrugere er blevet bedre til at udnytte al maden og handle mere fornuftigt, hvorfor de fleste danske supermarkeder i dag sælger datovarer til nedsatte priser. Det både mindsker madspild, hjælper os med at få god mad til billige penge og samtidigt sørger for lidt mere indtjening til supermarkederne.
Vores nye ressourceeffektiviserede forbrug er i den grad med til at påvirke industrien – også på den kloge måde. Vi forbrugere kan skabe efterspørgsel på nye og bæredygtige produkter og løsninger, som industrien kan efterkomme. Så ja, din biksemad af gode rester er et skridt mod en bedre verden.
Selina Juul er stifter af forbrugerbevægelsen Stop Spild Af Mad

