Tyrkiets værste krise i 30 år
To terrorbomber forværrer den politiske krise, netop som den er på sit højeste. Der ventes krav om gengældelse og regeringens modstandere får ny vind i sejlene
Mindst 13 mennesker blev dræbt og mere end 70 såret ved to bombeeksplosioner søndag aften i den tyrkiske hovedstad, Istanbul. Ingen har endnu taget ansvaret for attentaterne, men tyrkisk politi og efterretningstjeneste mistænker den kurdiske separatistbevægelse PKK for at stå bag, bevægelsen afviser imidlertid mistankerne.


 ISTANBUL - Ind imellem alle telegrammerne om seriebomberne søndag aften, udsendte Anatoliens Nyhedsbureau i går også en notits om, at Tyrkiet har kurs mod at blive verdens 9. største økonomi i 2050. Vurderingen kommer fra den internationale investeringsbank Goldman Sachs og den afspejler, hvad det er, der er på spil i Tyrkiet i disse dage, hvor landet står midt i sin alvorligste politiske krise siden militærkuppet i 1980. 
Tilliden til tyrkisk økonomi hænger i høj grad sammen med regeringspartiet AKP, der mere end nogen anden tyrkisk regering har sendt væksten op og inflationen ned. Hvis ikke landet kommer hurtigt gennem krisen og kan genoptage sin kurs mod mere vækst og demokrati kan tilliden til tyrkisk økonomi erodere, og det er ikke bare økonomien, men også forholdet til Europa, der er på spil.
"Et konstant svagt, ustabilt, fremmedfjendsk, indadvendt, ultranationalistisk og udemokratisk Tyrkiet vil ikke være et argument for at udstrække Europas 'bløde magt' til Mellemøsten, Kaukasus og Det Østlige Middelhav. Så enkelt er det," skriver kommentatoren Yavuz Baydar i en klumme i avisen Zaman.
Planer om kup
I øjeblikket er Tyrkiet ikke så attraktiv. Søndag aften eksploderede to terrorbomber i Istanbul med 17 døde til følge, få timer senere, i går formiddags, trådte Forfatningsdomstolen sammen for at vurdere den sag, anklagemyndigheden har rejst med krav om lukning af regeringspartiet, og i sidste uge besluttede en kriminaldomstol at indlede retssagen mod henved 100 fremtrædende tyrkere for meget konkrete og fremskredne planer, der skulle have ledt til et militærkup. Hver for sig er det særdeles alvorlige sager, og iagttagere og kommentatorer strides i øjeblikket om, hvorvidt der er en sammenhæng. 
Det mest konkrete bevis på, at der er en sammenhæng er det anklageskrift, der er fremlagt i sagen om militærkuppet. Ifølge det skulle Ergenekon-gruppen, som kupmagerne kalder sig, have haft hyppige kontakter med forskellige terrororganisationer i Tyrkiet med henblik på at overtage dem og udnytte dem til deres eget formål. Ifølge et vidne, har Dogu Perincek, der er leder af det tyrkiske arbejderparti og en af de hovedtiltalte i Ergenekon-sagen, hyppigt besøgt PKK's lejre i Libanon i 1980'erne og det fremgår af sagen, at han skulle være medgrundlægger af organisationen.
Anklageskriftet indikerer også, at Ergenekon har stået bag en stribe politiske mord på en journalist, en forretningsmand, en akademiker og en højesteretsdommer i perioden 1993-2006. Alle drab er hidtil blevet tilskrevet forskellige islamistiske og venstreorienterede grupper.
Hensigt til provokation
Om der også er forbindelser mellem Ergenekon og søndagens bomber i Istanbul er ikke klarlagt, men det er bemærkelsesværdigt, at Ergenekon havde til hensigt at skabe kaos og uro i Tyrkiet gennem voldelige demonstrationer og politiske drab, netop i juli i år, for på den måde at provokere militæret til at skride ind og dermed fjerne regeringen fra magten.
Om der er forbindelse mellem de to retssager mod AKP og Ergenekon er heller ikke klart i landet, hvor gennemsigtighed og et upolitisk retssystem stadig er noget, man bare taler om. Men mange i Tyrkiet ser den ene sag som en form for hævn over den anden, da begge kan forstås som led i den årelange strid mellem den nye religiøse elite - symboliseret ved AKP - på den ene side. Og den gamle verdslige elite - symboliseret ved Ergenekon, domstolene og militæret - på den anden.
"Lukningssagen er symptomatisk for de brudflader det tyrkiske samfund er nået til. Ikke kun mellem religiøse og sekulære, men også mellem de, der vil forandre det gamle magtsystem, og de der ikke har vænnet sig til forandringerne i Tyrkiet og verden i det hele taget. Derfor er sagen afgørende for Tyrkiets fremtid," siger Ebru Ilhan, der er forsker ved tænketanken Tesev i Istanbul.
"Som med al terror er befolkningens reaktion en tendens til at kræve vold i ønsket om svare igen og hævne ulykken og de tabte liv. Det fører til en vækst i nationalismen, og fortalerne for Ergenekon vil have mere grundlag for at hævde, at man bør støtte en kriminel organisation, der vil genoprette fred med vold. For hvis demokrati og dialog ikke hjælper og terrorismen fortsætter må svaret, i deres optik, være at svare på samme måde."
Avis peger på PKK 
Ingen havde i aftes taget ansvaret for bomberne, men den højreorienterede avis Hürriyet var allerede i går morges klar med en overskrift, der anklager PKK for "massakre på civile". Påstanden er kun indirekte bekræftet af tyrkisk politi og guvernøren i Istanbul, mens PKK selv har afvist den. 
Overskriften afspejler om ikke andet den gængse opfattelse blandt tyrkerne, og frygten er nu, at Tyrkiet vil blive ramt af voldelige, nationalistiske optøjer rettet mod landets kurdiske mindretal, på samme måde som det skete i oktober sidste år, da PKK tog syv tyrkiske soldater som gidsler og dræbte 12 andre. Dengang blev kurdere, kurdiske partier og kurdiske forretninger over hele landet angrebet med brand, trusler og knuste ruder til følge.
Selv om krisen er særdeles alvorlig for Tyrkiet, er det ikke første gang landet er i lignende krise. Med 30 års kamp mod terrorisme og fire militærkup er Tyrkiet og tyrkerne vant til lidt af hvert, og ikke mindst til at komme videre.


