Sean Penn optrådte som reporter i interview drejet af narkoboss
Hollywood-skuespilleren klandres for et underligt interview i magasinet Rolling Stone, han lavede med den mexicanske narkokonge Joaquin Guzmán, inden han blev taget til fange i fredags. Skal skuespillere optræde som journalister, diskuteres det i USA?
Verdens mest eftersøgte, den mexicanske narkokonge Joaquin Guzmán, også kendt som ’El Chapo’ (Stumpen – på knap 168 cm) blev fanget af Mexicos militær i fredags. Han ville have drejet en storfilm om sit liv. Den amerikanske skuespiller Sean Penn interviewede ham i oktober til Rolling Stone med kritik til følge.


 Han havde allerede interviewet Venezuelas nu afdøde præsident Hugo Chávez og Cubas præsident, Raúl Castro, og skrevet to panegyriske artikler.
Så hvorfor skulle Hollywood-skuespilleren og velgørenhedsaktivisten Sean Penn sige nej, da han sidste forår fik mulighed for at interviewe verdens mest eftersøgte mand – den mexicanske narkokonge Joaquin Guzmán, også kendt som ’El Chapo’ (Stumpen, red.)?
Netop som nyheden om tilfangetagelsen af El Chapo i fredags ryddede avisernes forsider verden over, offentliggjorde det amerikanske magasin The Rolling Stone lørdag, hvad det kalder et eksklusivt interview med den berygtede narkoforbryder.
Guzmán sikrede sig en plads i mexicansk folklore og exceptionelle fængselsflugter, da han i juli sidste år (nok en gang)undslap fra en enecelle i Mexicos angiveligt sikreste fængsel, Altiplano, gennem en over en km lang underjordisk nygravet tunnel. Historien var så utrolig, at flere Hollywood-filmselskaber straks kontaktede narkokongens advokater med tilbud om at lave en film.
Men El Chapo ville have en betroet person til at stå for en selvbiografisk film, han i lang tid havde planlagt at få produceret. Han valgte den mexicanske skuespillerinde Kate de Castillo, der ifølge Rolling Stone i en beundrende tweet i 2015 opfordrede narkokongen til at investere en anslået formue på en mia. dollar på velgørende formål.
Det er her, Sean Penn kommer ind i billedet. Han anmoder de Castillo om at sætte ham i kontakt med den mexicanske narkomafiaboss. Det lykkes at få et møde sat i stand, som finder sted i oktober i en jungle i den nordvestlige mexicanske delstat Sinaloa.
I den lange artikel i Rolling Stone beskriver den amerikanske skuespiller rejsen fra Los Angeles tidlig morgen til ankomsten i Guzmáns skjulested om aftenen sammen med Kate de Castillo.
Men det viser sig hurtigt, at Penn ikke er i besiddelse af journalistisk tæft.
Han begår den utilgivelige brøler at acceptere at vende tilbage otte dage senere for at lave det egentlige interview fremfor at gøre det på stedet. Det til trods for, at han tilbringer mindst tre-fire timer sammen med Guzmán, mens de spiser og drikker tequila.
Sent på natten flygter narkokongen, hans to sønner og snesevis af deres ’soldater’ ud af junglen; den mexicanske hær er lige i hælene på dem.
Om det skyldes, at Sean Penn og Kate de Castillo (der er ret genkendelige i Mexico) er blevet aflyttet eller efterfulgt af de amerikanske og mexicanske efterretningstjenester, vides ikke. Men det er oplagt en mulighed.
Miskrediteret historie
I alle tilfælde bliver det personlige interview aldrig til noget. I stedet må Sean Penn stille skriftlige spørgsmål, som Guzmán besvarer. En kæmpe chance for at give verdensoffentligheden et indblik i denne megaforbryders selvopfattelse og hans indflydelse i Mexico er altså tabt på gulvet.
Men det er ikke kun her, Sean Penn synes at gå galt i byen. Nogle pressekritikere i USA fremhæver det fagligt uetiske i, at skuespilleren og Rolling Stone uden videre accepterede et krav fra Guzmán om at godkende det endelige manuskript.
»At give en kilde kontrol over artiklens indhold er uacceptabelt. Det miskrediterer hele historien – uagtet om kilden forlanger ændringer i teksten eller ej,« skriver Andrew Seaman, en journalist og ekspert i presseetiske spørgsmål, i en blog trykt af Society of Professional Journalists i New York.
Overraskende erklærer Steve Coll, leder af journaliststudier på Columbia University, sig uenig.
»At score et eksklusivt interview med en eftersøgt forbryder er legitim journalistik, uagtet hvem reporteren er,« siger han til The New York Times.
Ifølge Rolling Stone godkendte narkokongen teksten uden at forlange ændringer. Det er umiddelbart forståeligt; man skal lede længe og med lup i artiklen efter et kritisk spørgsmål eller iagttagelse.
Indholdet af Penns spørgsmål afslører en god portion sympati for narkobossen. Han spørger til hans opvækst, hans familie, hans mor og om han selv tager narkotika (nej!) og om fremtidsudsigten for hans forretningsimperium.
Et af de mere kuriøse spørgsmål stillet til Guzmán er, om terrorisme i Mellemøsten har haft nogen indflydelse på narkoerhvervets fremtid.
»Næ, det gør da ingen forskel,« svarer den eftersøgte forbryder.
Penn vil også gerne vide, om Guzmáns ’aktiviteter’ har nogen konsekvenser for Mexico uden at spørge, om de skulle være negative eller positive. Narkobossen benægter det selvfølgelig, og der er ikke nogen mulighed for at følge op, fordi hele interviewet foregår skriftligt.
Hollywood-skuespilleren er også blevet kritiseret for en besynderlig journalistisk stil i artiklen. Inden han stiger ind i en bil, der skal køre ham og de Castillo på en syv timer lang tur gennem junglen, går han bag et træ for at lade vandet.
»Jeg står her og holder min tissemand. Jeg anser denne kropsdel for at være sårbar mod irrationelle narkofyres knive, så jeg kigger en sidste gang ned, inden den bliver lukket ind i mine bukser igen,« skriver han.
Penn fremstiller endvidere ting, han har hørt som kendsgerninger. Eksempelvis skriver han, at El Chapo sendte ingeniører til Tyskland, mens han sad i Altiplano-fængslet for at få dem trænet i at bygge en underjordisk tunnel. Rolling Stone har ikke tjekket denne oplysning, ej heller valgt at gør det til en påstand frem for en kendsgerning.
I starten af artiklen gør Sean Penn sig nogle overvejelser, hvorvidt det er moralsk forsvarligt at interviewe en eftersøgt storforbryder. Det er det, skriver han, fordi amerikanske forbrugere bærer et lige så stort ansvar for de 27.000 mennesker, der hvert år bliver dræbt i Mexicos narkokrige, som Joaquin Guzmán.

