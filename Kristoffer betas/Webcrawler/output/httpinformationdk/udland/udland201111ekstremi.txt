’Ekstremisterne har ikke en chance’
Uanset hvad der sker i disse dage i Egypten, har  diktatur og ekstremisme ikke en chance, siger professor Imad Salamey, leder af Center for Arab Research and Development i Beirut. Han er optimist for de arabiske demokraters fremtid
Demonstranterne i Mellemøsten har vist, at de er i stand til til at organisere deres deltagelse i den ny tid, siger Imad Salamey. Og eftersom de kommunikerer frit, har de undermineret muligheden for genskabelse af en autoritær struktur.


 Beirut — »Hvad vi er vidne til, er kampen om fremtidens Egypten,« siger Imad Salamey, da vi mødes på en Starbuck’s nær LAU, Libanons Amerikanske Universitet (ikke at forveksle med Beiruts AUB), hvor han er professor med speciale i arabisk politik.
»Den politiske kamp i Egypten er både ideologisk og politisk. Ideologisk i brudfladen mellem religiøst teokrati og pluralistisk demokrati, politisk i striden om civilt eller militært styre,« siger han.
»Alle grupper, de liberale, de religiøse og den militære, er i gang med at positionere sig. Det er den kamp, du ser i Kairos gader i disse dage.«
Aftalen om en kop kaffe med Imad Salamey blev truffet før de seneste gadekampe i Kairo — og hensigten var at se nærmere på ’den arabiske demokratimodel’ eller — om man vil — ’muslimsk pluralisme’. Men som sædvanlig griber begivenhederne forstyrrende ind, og nu er Egypten på tapetet.
»Vi står i en overgangsperiode,« siger Salamey. »Revolutionerne i Tunesien og Egypten har betydet en fladere beslutningsstruktur, hvor folk er med i magtudøvelsen. Og hvor det har vist sig, at folk er i stand til at organisere en deltagelse i den ny tid, der er på vej. De kommunikerer frit og har dermed undermineret muligheden for at genskabe en autoritær struktur. I det mindste har de gjort det yderst vanskeligt for nye magthavere med den ambition. Men nu kommer vanskelighederne. De er uenige om, hvordan den nye bygning skal se ud, for hvad er designet? Sekulært eller religiøst? Udfordringen er at skabe et politisk pluralistisk system, der fungerer fredsommeligt. Hvis Mellemøsten kan virkeliggøre en pluralistisk tilstand, vil det blive relativt nemt at opbygge de nye samfund. Lykkes det ikke, bliver det endog meget svært. I Libyen skændes man allerede om, hvor hovedstaden skal placeres — skal Benghazi være hovedstad, skal Misrata eller vil centret stadig være Tripoli. Stammemodsætninger, krav om decentralisering og etniske forskelle spiller ind, og der er ikke en enkel løsning.«
— Det har forskrækket europæere, at de nye politikere taler om sharia som grundlag for de politiske systemer?
»Mange muslimer nærer stærke antivestlige følelser, bl.a. som følge af populistisk islamisk agitation: Du ved; den fælles fjende, der vil os det ondt. Det er fortidige billeddannelser, hentet i kolonitiden, og de bruges bevidst i en strategi, der spiller på frygt for, at kolonialismen er fortsat i nye forklædninger — det mest brugte eksempel er Israel. Denne populisme har tag i folk, der lever i ludfattige samfund uden udsigt til forbedring, men erfaringen siger, at når de islamiske politikere kommer til magten, ændrer de taktik — se på Det Muslimske Broderskab, der nu fremstår moderat. Se på Hamas, der nu bruger al deres styrke på at forhindre Islamisk Jihads angreb på israelerne. Islamisterne har mistet deres momentum, for at have magt fordrer en helt anderledes dynamik. Nu forhandler de om fangeudveksling i Gaza, og islamisterne i Egypten beskytter gasledningen gennem Sinai til Israel mod ekstremisters attentater.«
Et postulat
Du er optimist?
»Vesten har en udpræget idealistisk forestilling om demokrati, som Vesten end ikke selv lever op til, og som er højst forvirrende. Der er en erklæret forventning om ’sekulært demokrati’, men hvor findes det? Ingen steder. Jeg ser det ikke i USA, ej heller i Europa, hvor det kristne højre og/eller det kristne venstre har betydelig magt. En rent sekulær samfundsmodel findes ikke, der findes mere eller mindre sekulære samfund — Sverige er måske sekulært — men relativt set eksisterer det sekulære demokrati kun som postulat.«
Imad Salamey gør gældende, at når ordet ’sekularisme’ har en grim klang i mellemøstlige øren, er det ikke kun, fordi Schweiz har forbudt minareter i alpelandskabet, hvilket han lige nævner i en sarkastisk sidebemærkning, men fordi de arabiske diktaturer byggede på vestlige sekulære samfundsteorier.
»Da de panarabiske nationalistiske bevægelser tog over i Irak og Egypten i 50’erne, arvede de europæiske venstreorienterede forbilleder, der ledte til øget statskontrol, manipulering af masserne, monopolisering af medier, kort sagt til kontrolstater. Islamisterne var et svar på misnøjen med politistaten.«
Omvendt har Vesten efter angrebet på USA 11. september 2001 frygtet islamisk aktivisme. Den var anvendelig, da det handlede om at smide russerne ud af Afghanistan i 80’erne, men den blev op gennem 90’erne en byrde, som Salamey udtrykker det, det ny fjendebillede efter Murens fald.
»Det stod klart, at islamisterne var et alternativ til de nationalistiske, sekulære diktaturer i den arabiske verden, og i bestræbelsen på at hindre islamisternes magtovertagelse, støttede Vesten de sekulære diktaturer som det mindre onde. Det skabte yderligere opposition mod sekularismen — den blev forbundet med diktatur.« (Bl.a. støttede Vesten, at Algeriets militær aflyste anden runde af et parlamentsvalg i 1992, da det stod klart, at de islamiske partier ville vinde, red.)
»For de arabiske masser repræsenterede politisk islam medfølelse, fromhed, menneskelig solidaritet og afstandtagen fra kold materialisme. Islamisterne var modsætningen til de hårde og undertrykkende regimer — hvorvidt det holder i virkeligheden, er en anden sag, men det var sådan, folk opfattede det. Politisk islam blev set som samfundsmodellen, der var alternativet til den herskende orden af korruption, økonomisk stagnation, vilkårlige fængslinger og undertrykkelse, manglende jobmuligheder, hvis man ikke kender nogen, der er noget ved den herskende musik.«
Religiøse forskelle
Imad Salamey mener, at de sekteriske modsætninger i Mellemøsten overspilles i vestlige medier og af vestlige politikere.
I hans optik er der ikke politisk forskel på shia- og sunnimuslimer, på muslimer og kristne.
»Islam er mange ting, mange grupperinger, og nogle hader hinanden mere, end de hader jøderne. Men klasseforskelle og økonomisk ulighed er årsager til politiske stridigheder, selv om de kan tage en religiøs drejning, der blæses helt ud af proportioner. Som regel handler det om helt jordnære og konkrete uenigheder.«
— Er modsætningerne mellem muslimer og koptere i Egypten ikke et udtryk for, at religionen har en hovedrolle som årsag til drab og mordbrand?
»Se på konflikten: Hvor mange er involverede i den? Det er ikke en national konflikt, men resultatet af lokale modsætninger. Den blæses op, og det kan gå galt, men sunnierne i Egypten er ikke en samlet enhed, men mange grupper, der er politisk uenige. Den kristen-muslimske strid er et aspekt — hvor skal man bygge en kirke, hvor skal der stå en moské? Det slås man om, men det er ikke et overordnet problem. Det kan det blive, medmindre man enes om at etablere et pluralistisk system. Det er chancen, som forspildes, hvis de religiøse modsætninger overspilles., for så vil ingen vinde.«
»Men som det ser ud nu, kan du ikke sige, at et muslimsk flertal insisterer på at undertrykke et koptisk mindretal — stridighederne kunne lige så vel være mellem muslimer eller mellem kristne indbyrdes.«
»De sejrende islamister er moderate og har endog adopteret den tyrkiske model, hvor der skelnes mellem sekularisme og religion — det siger de i det mindste. Og de vil ikke kunne danne regering alene, og det er den pluralistiske test: De skal samarbejde med sekulære parter. Det vil ske i Egypten før eller senere. Det Muslimske Broderskab vil vinde, men ikke få absolut flertal, så de skal samarbejde. Det bliver ikke en iransk model med et teokratisk styre, det er helt sikkert.«
I Egypten har de også debat om sharia. Men strammerne er ikke i flertal — de er nødt til at samarbejde med kræfter, der vil moderere og modernisere sharia. Jeg ser Egyptens fremtid som civilt samfund, ikke religiøst. Ekstremisterne vil gradvis forsvinde, simpelthen fordi de modereres af at komme nærmere på magten. Det er det vigtige resultat af den flade struktur, jeg taler om — magtstrukturen er ændret til mere folkelig deltagelse, og folk vil ikke acceptere nogen form elitestyring med diktater ovenfra, uanset hvilken farve og religion de har. De islamiske ekstremister har mistet deres bedste argument, modstanden mod diktaturet, og de må nu indrette sig. Et eksempel på, hvordan de ses nu, kom, da det salafistpartiet, Nour (Lys), præsenterede deres kvindelige kandidater. Avisernes fotos viste fuldkommen tildækkede kvinder. Og folk skreg af grin. Var det her skjult kamera? Eller tv-situationskomedie. Hvem er kandidaten Fatima? Hvem er Ayse? Ingen ved det, for ingen kunne se dem — og nu er deres billede erstattet af en blomst!«
»Et andet eksempel på fundamentalisternes fravær af folkelig kontakt var publiceringen af en sexmanual, der anviste, hvordan en rettroende skal gå i seng med sin hustru. Hvordan manden skulle træde ind i soveværelset med højre fod først, ikke venstre fod. Hvordan han skulle berøre konen, hvilken læbe, der skal kysses først, etc. Bogen solgte en million eksemplarer på en uge — og man kunne så læse sig til, at 99 procent af muslimske mænd gør det frække på en uislamisk måde. Det blev der også grinet af. Smalsporede politiske og religiøse anvisninger på, hvordan folk skal leve deres liv, bliver simpelthen ikke accepteret længere. Alene derfor har ekstremisterne ikke en chance.«

