Syriens oprørere kan ikke afslutte opgaven
Trods massiv økonomisk og militær støtte fra Rusland og Iran er den syriske diktator Bashar al-Assad stadig mere presset, vurderer militære eksperter. Men oppositionen mangler både de tunge våben og den militære koordination til at vælte regimet
Mens Assad-styret henter våben, ammunition og penge i Moskva, forsyner bl.a. Qatar og Saudi-Arabien de syriske oprørsgrupper med både våben og penge. Foto: Scanpix


 Vi har ikke brug for mad og drikke, og vi vil ikke have forbindinger. Det eneste, vi har brug for, er våben.« Så klart er budskabet fra de syriske oprøreres øverste militære leder, generalmajor Salim Idris.
Frustrationen blandt de syriske oprørere er tydelig efter sidste uges forhandlinger med det internationale samfund om yderligere militær bistand. USA og de europæiske lande vil fortsat ikke bevæbne den Frie Syriske Armé og deres allierede med andet end beskyttelsesudstyr og penge, og det trækker den syriske borgerkrig i langdrag, advarer general Idris i et interview med det amerikanske nyhedsbureau AP.
I to år har oppositionsstyrkerne forsøgt at vælte den syriske diktator Bashar al-Assad, der er stadig mere presset. Oprørerne vinder konstant frem, men uden tunge våben og en væsentlig bedre organisering, kan de efterhånden 150.000 oprørere ikke sætte det afgørende angreb ind mod præsidentens magtbase i Damaskus og vælte regimet, vurderer militære eksperter.
Vinder frem
Oprøret mod præsident Assads diktatur begyndte som fredelige demonstrationer i marts 2011, men udviklede sig relativt hurtigt til en væbnet opstand. Ifølge FN har krigen om Syriens fremtid kostet mindst 70.000 livet, sendt omkring tre millioner civile på flugt og smadret alle større byer samt dele af Damaskus.
Trods manglen på tunge våben vinder oprørsstyrkerne langsomt, men sikkert frem.
»Oprørerne vinder en stadig strøm af mindre, taktiske sejre, de overtager større og større landområder og vigtig infrastruktur,« siger Danmarks ambassadør i Syrien, Rolf Holmboe, der har en fortid som Danmarks repræsentant i Ramallah og reserveofficer i forsvaret. Han følger udviklingen i Syrien tæt og rejser ind i landet, så ofte det kan lade sig gøre.
Blandt de vigtigste sejre i den senere tid er oprørernes overtagelse af Eufrat-dalen i det østlige Syrien. Det er her alle de syriske olie- og gasforekomster findes. Kontrollen med olie og gasforsyningen har afgørende betydning for Assad-styrets muligheder for at finansiere den fortsatte krig. Oprørerne har også overtaget kontrollen med mange af regimets militærbaser, heriblandt kontrollen med 10 russiske kampfly. Major Lars Cramer-Larsen fra Forsvarsakademiets Institut for Militære Operationer er heller ikke i tvivl om, at den syriske diktator er stadig mere presset af oprørerne.
»Assad rådede oprindelig over en monstrøs militærmaskine på 235.000 mand, men han har langt hen ad vejen været ude af stand til at bruge den mod oprørerne,« siger majoren, der ligesom sin diplomatiske kollega følger den militære situation i Syrien tæt.
»Den syriske hær er udelukkende trænet til at forsvare landet mod en israelsk invasion. Bekæmpelse af et oprør, der snart blusser op det ene sted og snart det andet sted, er ikke hærens stærke side. Derfor satsede Assad i første omgang på politi og efterretningstjenester i bekæmpelsen af oprøret, og siden har han primært sat flyvevåbnet og nogle af sine eliteenheder ind.«
I dag er der imidlertid ikke mange af styrets helikoptere og fly, som kan flyve.
»Vi hører stort set hver eneste dag om kampfly og helikoptere, der skydes ned. Assad må have betydeligt færre af dem tilbage, end han havde, da oprøret startede,« siger Rolf Holmboe. Adskillige af styrets militærbaser, også ved Damaskus, er også blevet erobret af oprørerne, og mange soldater er deserteret, heriblandt en del piloter. For første gang siden borgerkrigen startede, er antallet af fly- og helikopterangreb på oprørerne derfor på retur.
I sidste uge bombede Assads styrker Aleppo med Scud-missiler, hvilket de to analytikere ser som et klart tegn på desperation.
»Det er både desperat og helt ulogisk at bekæmpe oprørerne med Scud-missiler. Det er et ekstremt upræcist våben, som kun tjener til at skræmme civilbefolkningen fra vid og sans og næppe rammer en eneste oprører,« siger Lars Cramer-Larsen.
Holder stand
Trods oprørsstyrkernes fremgang, holder det syriske regime dog fortsat stand. Blandt andet på grund den massive økonomiske og militære støtte, som Assad får fra sine allierede i Rusland og Iran.
»Der er gentagne forlydender om, at Assad får helt op til en milliard dollars fra Iran hver eneste måned, og der er også forlydender om overførsel af store mængder pengesedler fra Rusland,« siger Rolf Holmboe. »Siden december har Assad desuden fået både våben og ammunition fra Rusland og Iran på et niveau, vi ikke tidligere har set. Det kan underminere Assads interesse i en forhandlingsløsning«, siger den danske ambassadør.
Lars Cramer-Larsen understreger, at det udelukkende er de russiske og iranske penge, der holder Assad kørende. Uden dem ville han ikke være i stand til at betale løn til resterne af den syriske hær og den inderkreds af embedsmænd, der holder ham ved magten.
»Det er velkendt, at Rusland og Syrien historisk set har haft et meget tæt militært samarbejde, og alt tyder på, at det fortsat er tilfældet. Der bliver kørt penge og udstyr ind hele tiden, ligesom der også er en lind strøm af russiske militærrådgivere i landet. Sådan som den økonomiske situation er i Syrien, kan Assad kun holde militæret kørende, hvis han får støtte udefra,« siger Lars Cramer-Larsen.
Iran har desuden flere tusinde soldater i Syrien, som træner dele af den syriske hær, mensIrans nære allierede Hizbollah har omkring 4.000 soldater i landet, der holder hovedvejen nordpå åben.
Hovedvejen fra Damaskus og op mod de alawitiske kystbyer og den russiske flådebase i Tartous er præsident Assads flugtvej ud af landet. Derfor er det afgørende for ham, at oprørerne ikke får kontrol med den del af vejen, der løber syd for Homs. Hvis det sker, er han fanget i Damaskus sammen med de omkring 20.000 mand fra de to eliteenheder, som udgør den sidste forsvarsring omkring præsidenten.
Det er den såkaldte 4. Division og Republikanergarden, der begge hovedsageligt består af shiamuslimske alawitter – den minoritet, som Assad-familien tilhører.
Lars Cramer-Larsen vurderer, at de to enheder stadig er nogenlunde intakte, men meget nedslidte efter at have været indsat mod oprørerne i mere end et år.
Oprørshær på vej
Mens Assad henter våben, ammunition og penge i Moskva, forsyner bl.a. Qatar og Saudi-Arabien de syriske oprørsgrupper med både våben og penge. Qatar støtter den Frie Syriske Hær og deres allierede fra bl.a. Det Muslimske Broderskab, mens Saudi-Arabien støtter de salafistiske grupperinger Jabhat al-Nusra og Ahrar as-Sham.
Selv om de syriske oprørere vinder frem, kontrollerer de indtil videre ikke fuldt nogen af landets større byer. Selv i Damaskus har de dog i månedsvis haft kontrol over adskillige forstæder. Tre gange har de syriske oprørsstyrker angrebet centrale dele af hovedstaden, senest i begyndelsen af februar, hvor flere af regimets nøgleinstitutioner kom under voldsom beskydning. Men truslen blev relativt hurtigt afvist.
Når oprørerne endnu ikke har været i stand til at sætte det sidste, store angreb ind, skyldes det bl.a. at de mange lokaleoprørsbrigader, som bekæmper Assad-styret, ikke er tilstrækkelig velorganiseret.
Den økonomiske støtte fra Qatar, USA og resten af Syriens venner, heriblandt Danmark, bliver derfor brugt til at opbygge en ny militærkommando med det formål at samle de omkring 200 oprørsbrigader til en egentlig oprørshær under ledelse af generalmajor Salim Idris.
Ifølge den amerikanske tænketankInstitute for the Study of War deler dennye kommando oprøret op i fem fronter med hver to kommandanter i spidsen; den nordlige, sydlige og østlige front, den centrale/vestlige front og Homs-fronten. Hver front har desuden repræsentanter i rådets to underudvalg, der tager sig af henholdsvis våbenforsyning og finansiering af oprøret.
Lars Cramer-Larsen bekræfter, at oprørsgrupper over hele Syrien i øjeblikket bliver opfordret til at underlægge sig den nye kommandostruktur.
»Hvis de enkelte brigader slutter sig til oprørshæren, får de både våben og penge, ellers ikke,« siger han.
Pengene sætter bl.a. grupperne i stand til at betale oprørerne en symbolsk løn på 100 dollars om måneden, rapporterer Reuters.
Salafistisk succes
Samtidig vokser presset på den syriske opposition for at danne en overgangsregering, der kan overtage ansvaret for de oprørskontrollerede områder. Repræsentanter for oppositionen skulle have holdt møde i Istanbul i den forgangne weekend for at udpege en regeringschef, men mødet er af ukendte årsager blevet udsat.
Nedsættelsen af en overgangsregering er dels et forsøg på at oprette et organ, som det internationale samfund kan støtte, og dels et forsøg på at forhindre, at de stadig mere indflydelsesrige salafistiske oprørsgrupper får større magt.
Ifølge Rolf Holmboe har de militante salafister allerede sat sig på civiladministrationen i dele af det nordlige Syrien.
»Salafisterne styrer bl.a. brødproduktionen, kornlagrene, benzinforsyningen, el, vand osv.,« siger han og fortæller, at de også har indført effektive sharia-domstole i flere områder, hvor hele spektret af sharia-straffe er taget i brug. »Det skaber en vis orden, men også stigendeutilfredshed fra befolkningen,« siger han.
Nogle kilder anslår, at salafisterne efterhånden udgør omkring 25 procent af oprøret – en udvikling, som store dele af det internationale samfund finder dybt foruroligende.
I modsætning til Den frie Syriske Hær og deres allierede, har salafisterne masser af penge og våben. De udbetaler bl.a. løn til deres krigere og martyrpenge til de efterladte. Dertil kommer, at deres mange succeser på slagmarken har givet stor prestige, som tiltrækker både ungesyrere og udenlandske jihadi-krigere.
Risiko for en ny krig
Både Holmboe og Lars Cramer-Larsen frygter, at en ny borgerkrig truer efter Assads fald.
»Salafisterne i Al-Nusra er en stærk hybrid trussel,« siger Carmer-Larsen og forklarer, at med det mener han en trussel både mod den fremtidige stabilitet i Syrien og mod Vesten.
»Salafisterne er hamrende dygtige og har masser af penge. Hvis ikke resten af oppositionen er klar til at tage over, når Assad falder, så vil de træde ind i det magtvakuum, der opstår,« advarer han.
Og så er der stor risiko for en ny borgerkrig mellem dem og de mere moderate kræfter i Den frie Syriske Armé og Det Muslimske Broderskab, understreger han.
Hvis det skal afværges, haster det med at få organiseret den mere moderate opposition, både militært og politisk, understreger Rolf Holmboe.
»Hvis det skal lykkes at skabe stabilitet efter Assads fald, må den Frie Syriske Armé hurtigst muligt overtage kontrollen med landet sammenmed den tidligere syriske hær,« siger han.»Og på den politiske side er det Muslimske Broderskab en af de bedst organiserede parter. De vil uden tvivl komme til at spille en vigtig rolle.«

