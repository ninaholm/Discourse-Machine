Lækage-skader er begrænsede
Wikileaks-afsløringer af diplomaters indberetninger får konsekvenser for stadig flere, men noget politisk eller diplomatisk blodbad er svært  at få øje på


 Offentliggørelsen af hundredtusindvis af amerikanske krigslogs fra Irak og Afghanistan samt tusindvis af indberetninger fra amerikanske ambassader verden over har tilsyneladende kun skadet ganske få mennesker.
To diplomater, en enkelt statsleder og en virksomhedsdirektør kan med en vis ret betegnes som ofre, men det store politiske og diplomatiske blodbad, som bl.a. den amerikanske regering advarede om, er foreløbig udeblevet.
Det amerikanske udenrigsministerium, State Department, har ganske vist advaret flere hundrede mennesker over hele verden om, at de er i fare på grund af Wikileaks-lækagerne, men kun »en håndfuld« er blevet flyttet af hensyn til deres sikkerhed. De personer, der er blevet advaret, er folk, hvis navne er nævnt i dokumenterne og som derfor risikerer »vold, fængsling eller anden alvorlig konsekvens, især i undertrykkende samfund verden over,« som en talsmand formulerer det.
Kompromitterende
Interne undersøgelser i det amerikanske forsvarsministerium, Pentagon, har da også konkluderet, at skadevirkningerne har været kortvarige og mere »pinlige end skadelige«.
Til den type ofre hører f.eks. hjemkaldelsen af den amerikanske ambassadør i Libyen, Gene Cretz, der i en indberetning bl.a. har gjort sig munter over den libyske leder, oberst Qaddafis afhængighed af en storbarmet ukrainsk sygeplejerske.
Og afsløringen i Yemen, hvor regeringen har tilladt USA at bombe al-Qaeda, selv om præsident Saleh offentligt siger det modsatte.
Et andet offer er direktøren for den tyske virksomhed OHB-System, Berry Smuthy, som er blevet fyret, efter det er blevet afsløret, at han har sagt til den amerikanske ambassade, at det europæiske satellitnavigeringssystem   Galileo er »en dum idé« og spild af skatteydernes penge.
OHB-System er med til at udvikle en række rumfartøjer til projektet, der er en europæisk pendant til det amerikanske GPS-system.
Den alvorligste skadevirkning er måske i Zimbabwe, hvor premierminister Morgan Tsvangirai risikerer en anklage for landsforræderi, efter det er blevet afsløret, at han i al hemmelighed har bedt USA opretholde sanktionerne mod landet. Anklagerne kan få landets skrøbelige politiske situation til at bryde sammen, vurderer iagttagere.
I Tunesien har afsløringen af USAs kendskab til præsident Ben Alis korruption muligvis været den gnist, der i sidste uge antændte et folkeligt oprør, der foreløbig har ført til præsidentens flugt i eksil og installeringen af en ny og mere demokratisksindet regering.


