Mette Frederiksen undsiger Lykketoft: Ikke god tone



 Socialdemokraternes formand, Mette Frederiksen, tager nu afstand fra Mogens Lykketofts (S) udtalelser i en tale ved hans 70-års fødselsdagsreception.
Her kaldte Lykketoft ifølge Berlingske Tidende blandt andet den tidligere SR-regering for »talent- og profilløs«. Lykketoft kaldte samtidig statsminister Lars Løkke Rasmussen (V) for »en lille svindler«.
Dermed går den tidligere formand for Folketinget over stregen, lyder vurderingen fra Mette Frederiksen:
»De udtalelser har ikke nogen opbakning fra min side, hverken hvad angår den tidligere regering eller den nuværende statsminister. Vi skal have en ordentlig tone, når vi omtaler hinanden,« siger Mette Frederiksen og tilføjer: »Forudsætningen for at befolkningen kan holde os ud og kan holde den politiske diskussion ud, det er, at vi er ordentlige. Og selvfølgelig er det ikke ordentligt at kalde andre de ting, som Mogens Lykketoft gør.«
Udtalelsen er bemærkelsesværdig, fordi Mette Frederiksen var en af Mogens Lykketofts største støtter, da han var formand, og Mogens Lykketoft fungerede som mentor for det unge S-talent.
Da Lykketoft i 2005 tabte valget og på valgnatten gik af med en meget rost og bevæget afskedstale, løb tårerne ned af Mette Frederiksens kinder.
Nu er det Mette Frederiksen, som har indtaget posten som formand for Socialdemokraterne, og hun var med til Mogens Lykketofts fødselsdagsreception, men hørte ikke den omstridte tale, siger hun.
Mette Frederiksen vil ikke forholde sig til, om udtalelserne skal have konsekvenser for Lykketoft, der ventes at vende tilbage til Socialdemokraternes folketingsgruppe, når hans post som formand for FN’s Generalforsamling udløber.
»Jeg har ikke haft lejlighed til at vurdere, hvad Lykketoft skal i dansk politik. Og det kommer jeg heller ikke til at gøre for nærværende. Han er formand for FN i øjeblikket.«

