Undskyldning fremkaldte aboriginske tårer
Australiens premierminister, Kevin Rudd, anderkendte i går officielt, at man ved at tvangsfjerne børn igennem mere end 70 år gjorde landets oprindelige befolkning uret


 MELBOURNE - Tårerne flød frit i Australien i går takket være en tale i parlamentet. Godt 700 tilhørere indei salen og tusindvis af australiere, der fulgte begivenhederne på storskærme, hjemme i stuerne, på arbejdspladserne og i skolerne, vidste alle, de var vidner til en historisk begivenhed. Anerkendelsen af den uret, det hvide officielle Australien påførte den aboriginske befolkning, da man gennem mere end 70 år havde en politik, der gik ud på at fjerne børn fra deres forældre - for deres egen skyld. De såkaldte stjålne generationer.
Så symbolikken var ikke til at tage fejl af, da premierminister Kevin Rudd (Labor) åbnede parlamentet med at give en undskyldning til landets oprindelige befolkning. Han undskyldte ubetinget for tvangsfjernelserne, der er anslået til at omfatte mere end 100.000 børn, blandt andet med ordene:
"For den smerte, lidelse og skade, som de stjålne generationer, deres efterkommere og de efterladte familier led, siger vi undskyld. Til de mødre og fædre, brødre og søstre fra de ødelagte familier og samfund siger vi undskyld. Og for den ydmygelse og fornedrelse, der derfor er blevet påført et stolt folk og kultur, siger vi undskyld."
Et længe ventet ord
Dermed brugte Kevin Rudd ordet "undskyld", som er blevet ensbetydende med det officielle Australiens anerkendelse af den uretfærdige behandling af aboriginerne. Et ord, urbefolkningen har ventet på siden 1997, hvor rapporten Bringing them home beskrev de stjålne generationers lidelser. Den beskrev de mange skrækindjagende personlige beretninger af, hvordan tvangsfjernelserne foregik og fastslog, at skulle Australien komme videre og heles som en nation, ville det kræve en undskyldning og kompensation til de forurettede.
Da Kevin Rudd var færdig, rejste tilhørerne, hvoraf mange selv var medlemmer af de stjålne generationer, sig op og klappede. Mange med tårer løbende ned ad kinderne. Politikerne rejste sig også klappende, mens de kiggede sig vantro omkring, som om de havde svært ved at forstå følelserne, undskyldningen adstedkom.
Lige til det sidste var der tvivl om, hvorvidt undskyldningen ville blive givet af hele parlamentet. Oppositionen anført af Brendan Nelson fra det konservative parti The Liberals havde krævet at se ordvalget først. 
Nelsons parti har haft regeringsmagten i de sidste 11 år sammen med The Nationals, og den forrige premierminister, John Howard, blev berømt og berygtet for at nægte at undskylde, da han ikke mente, den nuværende generation kan holdes ansvarlig for tidligeres forkerte politikker og handlinger. 
Synligt utilpasse
Brendan Nelson fik lov til at læse ordlyden tirsdag aften, og i går stemte både han og resten af parlamentet for Kevin Rudds undskyldning. Nogle af hans partimedlemmer var dog synligt utilpasse ved situationen og flere ikke til stede i salen. Nelson understregede i sin tale efter Rudds, at det ikke kan komme på tale at give kompensation til de forurettede, hvilket Kevin Rudd også har udelukket. 
Brendan Nelson nævnte desuden, at man førhen anså, at man gjorde det bedste for de fjernede børn, så det var en undskyldning med modifikationer, og hans tale var mest rettet mod hans politiske bagland. Han fik en kort stående ovation fra nogle, men udenfor på plænen foran parlamentet var luften tyk af symbolik, da tilhørere i tusindvis vendte ryggen til Brendan Nelson og hans vage undskyldning. Ved storskærmene rundt om i landet valgte man flere steder at trække stikket ud, da buh-råbene blev for høje.
At John Howard stadig har det svært med undskyldningen, var i øvrigt tydeligt, da han som den eneste af Australiens fem nulevende forhenværende premierministre ikke var til stede i parlamentet. 
Kevin Rudd foreslog, at man opretter et 'krigskabinet' med medlemmer fra begge politiske fløje, når man i fremtiden skal forbedre forholdene for aboriginerne, der stadig har en levealder, der er 17 år kortere end resten af australierne. Et tilbud, Brendan Nelson tog imod. 
Genforening
Men i går handlede det om fortiden og den uret, der var gjort mod de stjålne generationer, så folk som Zita Wallace kan komme over smerten ved at blive fjernet fra deres mødre. Som voksen opsporede Wallace sin mor efter mere end tre årtiers adskillelse - et møde, der ikke gik som håbet.
"Hun sagde: 'Du er ikke min datter. Du er et ånde-barn, mit barn er dødt'. I vores kultur er det sådan, at når et barn forsvinder, bliver det ikke nævnt igen. Min mors måde at komme overens med min fjernelse på var at forestille mig som død," forklarede hun til en af de mange tv-stationer, der i timevis sendte direkte fra begivenheden.
Det er helingen af den slags oplevelser, minister for oprindelige folks affærer Jenny Macklin efterfølgende hentydede til.
"Lad os bruge harmonien i dag og følelsen af magt, der kommer fra så mange australiere, der er samlet i dag, til at komme videre. Først skal folk have lov til at hele, dernæst kan vi tage os af de forfærdelige mangler, som så mange aboriginere lever med."
 Mere udland side 18

