Europa er på vej mod finansunion
Rygterne svirrer om en finansunion som svaret på eurokrisen. De nationale løsningsmodeller har udspillet deres rolle, vurderer ekspert
Nødstedte spanske banker har fået tiltrængt økonomisk assistance fra EU, og nu forlyder det, at også situationen i Italien er værre end hidtil antaget.


 Der er tale om en skinbarlig nødvendighed, når europæiske toppolitikere ifølge det tyske magasin Der Spiegel planlægger en europæisk finansunion med central regulering af de enkelte medlemslandes budgetter og låneoptag.
»Finansunionen er ikke utopi. Det kommer an på, hvordan man omsætter det, og den er endda nødvendig,« vurderer EU-eksperten Janis Emmanouilidis fra tænketanken European Policy Centre. Ifølge Der Spiegels oplysninger arbejder Jean Claude Juncker, chef for eurogruppen, Herman van Rompuy, EU’s rådspræsident og Mario Draghi, chef for den europæiske centralbank på et udkast til en europæisk finansunion. Med central regulering af de nationale budgetter skal eurozonen i fremtiden rustes mod nationale budgetoverskridelser, der truer den fælles valuta.
»Det rækker måske ikke til at slukke den igangværende brand,« siger Janis Emmanouilidis, »men af strukturelle grunde er det nødvendigt at finde en balance mellem valutafællesskabet på den ene side og en endnu ikkeeksisterende finansunion på den anden side. Som sådan giver det mening. Spørgsmålet er, hvordan det skal omsættes, og hvad man konkret forstår ved en finansunion.«
En dramatisk uge
Spekulationerne om en kommende finansunion synes at stemme overens med officielle meldinger fra Berlin. Få dage inden magasinets afsløringer erklærede kansler Angela Merkel i et interview med tv-stationen ARD, at tyskerne må indstille sig på mere Europa.
»Skridt for skridt må vi afgive kompetencer til Europa,« sagde kansleren og tilføjede, at det fremover kan blive nødvendigt med Europa i to hastigheder. Merkels melding falder i en dramatisk uge, hvor EU har måttet forsyne nødstedte spanske banker med en kapitalindsprøjtning på 100 mia. euro. Samtidig viser nye tal, at Italien også befinder sig i en værre situation end hidtil antaget. Krisens forværring i Sydeuropa vil med al sandsynlighed styrke sydeuropæiske fortalere for yderligere europæisk integration. I Italien skriver den liberale-konservative avis Il Sole 24 Ore mandag:
»Den spanske krise blotlægger utilstrækkeligheden af nationale løsninger og nødvendigheden af en politisk union. Og det vil sige nu, 2012, ikke først i 2020, som den store plan for en skattemæssig, finansiel og politisk union sigter efter, og som snarere er en luftspejling end en plan«.
Kurs mod finansunion
I Tyskland vil Merkel imidlertid ikke blive mødt med stående klapsalver, når hun skal forsøge at overbevise sine landsmænd om fordelene ved en finansunion. Tyske euroskeptikere vil med stor sandsynlighed kæmpe imod en finansunion med henvisning til den tyske grundlov, hvis bestemmelser omkring afgivelse af finansiel suverænitet er særdeles strenge. I sidste ende kan ideen om finansunion blive skudt ned af den tyske forfatningsdomstol, der agerer politisk uafhængigt af Berlin.
Alligevel vurderer Janis Emmanoulidis, at situationens alvor vil påvirke den modvilje mod yderligere europæisk integration, som trives i visse dele af medlemslandene.
»Man må klarlægge, at uden kurs mod en finansunion vil eurozonen ikke kunne finde vej ud af krisen. Enten overvinder man krisen ved at fremskynde økonomisk eller finansiel integration, eller også løber man risikoen for at under-minere hele valutafællesskabets eksistensberettigelse. Hvis man stiller de europæiske befolkninger over for dette spørgsmål, er det spørgsmålet, om de ikke vil være klar til at stemme for en finansunion. Også selv om de i øjeblikket ser kritisk på, hvad der finder sted på europæisk niveau.«
’Tyskland burde gå forrest’
I tyske medier møder Merkel aktuelt voksende kritik. Flere politiske kommentatorer begræder, at Tysklands forpligtelser i Europa er sandet til i fløjkampe og blokpolitik, men først og fremmest er Merkel under voksende pres for at levere et afgørende slag mod krisen: »Selv om tiden er knap, udviser Angela Merkel fortsat mangel på politisk lederskab,« skriver kommentatoren Christoph Seils i det politiske magasin Cicero. »Kontrollen med eurokrisen er for længst gledet hende af hænde. Den største europæiske økonomi er tiltagende isoleret i eurozonen – andre svinger taktstokken. I mellemtiden ved alle, at Tyskland egentlig burde marchere forrest, når det gælder redningen af euroen, egentlig burde Tyskland være foregangsland.«
Janis Emmanouilidis fastholder imidlertid, at den gordiske knude ikke kan løses med et enkelt øksehug. Krisens løsning ligger snarere i kombinationen af flere midler. »Der er ikke noget enkelt element, der kan løse krisen. I sidste ende er der tale om et puslespil, hvor flere af brikkerne er kommet til undervejs. Når man ser på stabiliseringsmekanismerne ESM og EFSF, på den styrkede solidaritetspagt, er der tale om elementer, der bidrager til en finansunion. Der mangler imidlertid stadig ansvarsforpligtelse, og frem for alt mangler de elementer, som kommissionen og centralbanken skal finde frem til under overskriften ’bankunion’.«

