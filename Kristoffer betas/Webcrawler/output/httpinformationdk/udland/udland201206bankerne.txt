Bankerne er grænseløse, mens de lever, men nationale når de dør
Den spanske redningspakke er det seneste eksempel på, at Europas banker bliver reddet med penge, som EU's skatteborgere derefter skal betale tilbage. Nu spirer kritikken fra en bevægelse, der ikke finder det retfærdigt, at de skal hæfte for bankernes uansvarlighed
Flere tusinde spaniere demonstrede i weekenden imod, at de skrantende spanske banker blev reddet med skatteborgernes penge


 Den europæiske gældskrise er en bankkrise, forårsaget af private finansielle investorers lånepraksis – den er ikke resultatet af uansvarlige regeringers finanspolitik. Og derfor er det uacceptabelt, at de europæiske skatteydere ender med regningen, mener kritikere.
Senest er de spanske skatteydere blevet påført en gæld på op mod 100 mia. euro, efter at den spanske regering måtte acceptere, at et EU-lån til landets banksektor skal gå via den offentlige kasse.
»Roden i den europæiske gælds-krise – med delvis undtagelse af Grækenland – er privat bankgæld, der er blevet til fælles offentlig gæld. Irland havde ikke haft brug for et kriselån (i december 2010, red.), hvis ikke vi var blevet tvunget til at give en altomfattende garanti til alle indlånere og aktionærer om, at al bankgæld ville blive tilbagebetalt,« siger Andy Storey, lektor i økonomi ved University College Dublin og del af kampagnen Ikke vores gæld, til Information.
Irland led i 2010 samme skæbne som Spanien i sidste uge, da den irske regering – under pres fra den Europæiske Centralbank (ECB) – accepterede en EU/IMF-lånepakke på 85 mia. euro. Siden er flere af de irske banker blevet afviklet – men de irske skatteydere betaler stadigvæk kreditorerne tilbage.
Ifølge Ikke vores gæld-kampagnen kan tilbagebetalingerne beløbe sig til næsten 48 mia. euro i 2031, og derfor kræver den øjeblikkeligt stop for tilbagebetalingerne og ’gældsretfærdighed’.
»Med gældsretfærdighed mener vi, at almindelige mennesker ikke skal hefte for gæld stiftet af spekulanter. Hvis spekulanter låner penge til irske banker, der så går konkurs, så bør de miste deres investering – det er sådan, kapitalisme fungerer,« siger Storey.
Årsagen til ECB’s pres på den irske regering dengang var, at centralbanken frygtede, at en nedsmeltning af den irske banksektor ville få bankerne til at gå ned på stribe i hele Europa, fordi det var tyske, britiske, franske og andre europæiske banker, der havde lånt milliarder til de irske banker til et byggeboom, der siden kollapsede.
Det samme er tilfældet i Spanien. Som Nicole Gelinas fra The Manhattan Institute påpeger, så er Spaniens »gældsproblem ikke, at regeringen selv lånte meget mere, end den nogensinde kunne få råd til at tilbagebetale, som i det græske tilfælde«.
»I stedet var det Spaniens banker, der lånte langt mere end de nogensinde kunne få råd til at tilbagebetale, i det mindste uden regeringens hjælp,« skriver hun i den britiske avis The Daily Mail og fortsætter:
»Løsningen burde derfor være simpel: Lad investorerne, som frit lånte alle pengene til Spanien, rammes af de forudsigelige konsekvenser af den dumdristighed.«
Sådan gik det imidlertid ikke, da den spanske regering i sidste uge forhandlede kriselånet på plads.
»Desværre lykkedes det ikke Spanien at opnå et af sine hovedmål i forhandlingerne, som var at få Europa til at tage en del af risikoen ved at sikre den finansielle sektor uden at lade byrden falde direkte på de spanske skatteyderes skuldre,« siger Luis Garicano, spansk lektor i økonomi ved London School Economics, til New York Times.
»Dem, der lånte til vores finansielle system, som var nordeuropæiske banker og forsikringsselskaber, burde i sidste ende dele konsekvenserne af disse beslutninger,« mener han.
Andy Storey er enig i, at netop banksektorens transnationale natur betyder, at det er dybt uretfærdigt, at skatteyderne i enkeltlande kan ende med at redde et ’finansielt system på tværs af eurozonen’.
»Banker er internationale, mens de lever, men nationale når de dør,« konstaterer han.
Bankunion
Mens de europæiske statslederes krisehåndtering hidtil har været fokuseret på at regulere og integrere medlemslandenes finanspolitikker, vendte EU-Kommissionen i forrige uge sin opmærksomhed mod bankproblemet med et forslag om et nyt system for finansiel regulering, der skal »bryde forbindelsen mellem bankkriser og offentlige budgetter«.
Formand for Kommissionen, José Manuel Barroso, gik kun få dage senere skridtet videre, da han i et Financial Times-interview udtrykte opbakning for en regulær europæisk bankunion.
Planen ville bl.a. indebære et fælleseuropæisk indskudsgarantisystem og en redningsfond.Begge forslag vil adskille stat og banksektor, hvilket bl.a. skal sikre, at et lands låneomkostninger på de internationale markeder ikke nødvendigvis vil stige ved udsigten til bankkollaps.
Det var netop »denne dødlige sammenhæng mellem statens finanser og bankernes sundhed, der var en afgørende faktor i forhold til at presse regeringens (i Irland, red.) låneomkostninger op,« skriver Alan Ahearne, lektor i økonomi ved Galway University, i Irish Independent.
Han påpeger dog, at den spanske lånepakke »knuste håbet om, at eurozonen ville ændre sin tilgang til banksektorredninger«.
Storbritannien – der er i gang med en bankreform, der skal adskille almindelig bankvirksomhed fra deres investeringsgrene for at beskytte skatteyderne – har da også allerede sagt nej tak til at deltage i en bankunion.
Det samme har Tyskland, der ville komme til at betale den største del af kagen, hvis Europas bankgæld blev fælles.
Andy Storey siger, at han »sympatiserer med de tyske skatteydere«, men påpeger, at de reelt – gennem de lige så upopulære hjælpepakker – alligevel er med til at »redde et finansielt system«.
»En bankunion vil adressere uretfærdigheden på tværs af grænserne, hvor borgere i et land ender med at stå til ansvar for et ustabilt finansielt system. Men man kan også spørge sig selv om det rimelige i, at nogen skatteydere skal hefte for tab i den finansielle sektor,« siger han og foreslår oprettelsen af en europæisk gældsinstans, der i tilfælde af bankkrak skal »udrede legitim gæld fra illegitim gæld«, således at f.eks. almindelige mennesker og offentlige institutioner står først i rækken for at få deres penge igen.
Hans-Werner Sinn, tysk økonom og præsident for Institute for Economic Research, er modstander af ideen om en bankunion, netop fordi, at det i sidste ende forsat er de europæiske skatteydere, der kommer til at betale regningen.
I stedet foreslår han, at bankernes kreditorer modtager aktier fra bankernes ejere som betaling. Dette vil »redde bankerne uden at redde deres aktionærer«, skriver han i The Guardian.
»Et rigtigt tab ville kun blive påført bankernes kreditorer, hvis tabene på de giftige huslån er større end bankens aktiekapital. Men selv i det tilfælde ville det være bedre, at kreditorerne bærer tabet frem for skatteyderne, fordi det vil give incitament til mere forsigtigt udlån i fremtiden,« tilføjer han.

