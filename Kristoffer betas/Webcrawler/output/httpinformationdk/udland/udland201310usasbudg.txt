USA’s budget-kollaps er blot et forspil til gældens himmelflugt
Om to uger rammer USA igen det lovbestemte gældsloft. Det er et langt større drama end tirsdagens nedlukning af den statslige sektor, fordi det handler om mulig amerikansk betalingsstandsning for første gang i historien. Spørgsmålet er, hvem der blinker først: Obama eller republikanerne
Præsident Barack Obama underskrev i går særlige aktstykker for at kunne aflønne statslige ansatte, her er det Pay Our Military Act, som sikrer fortsat løn- og tillægsudbetalinger til alle i USA’s væbnede styrker indtil fianasloven for 2014 er på plads.


 
	Da USA’s regering i går sendte over 800.000 af sine medarbejdere hjem, fordi låget på statskassen nu er smækket i, var det straks topnyheden overalt i amerikanske medier. CNN berettede bl.a., hvordan Frihedsgudinden på Liberty Island nu lukker og slukker, ligesom The Washington Monument, National Gallery of Art, The Smithsonian og andre af i alt 400 museer og nationalparker gør det. Dertil kommer en lang liste af offentlige myndigheder og regeringskontorer – heriblandt den amerikanske miljøstyrelse, dele af det offentlige sundhedssystem, NASA, det meste af finansministeriet etc. 1,3 mio. såkaldt ’essentielle medarbejdere’ i det offentlige har dog fået besked på fortsat at passe deres arbejde, selv om det kan trække ud med at få udbetalt løn.

	De praktiske vanskeligheder og uroen i den amerikanske offentlighed er dog ikke andet end et simpelt forspil til det, der om et par uger i værste fald kan blive, hvad finansmarkedsanalytikere kalder »katastrofalt« for den amerikanske økonomi og destabiliserende for de internationale finansmarkeder. Det gælder dramaet om det lovfæstede amerikanske gældsloft, som vil blive sprængt den 17. oktober, og hvor der råder samme politiske lammelse som i den dagsaktuelle strid om statsbudgettet.

	Obamacare i klemme

	I budgetstriden har det handlet om Kongressens forpligtelse til en gang om året at vedtage nødvendige bevillinger til driften af statens mange institutioner. Uden en sådan vedtagelse inden i går – den 1. oktober – har statsinstitutionerne ikke penge og må lukke.

	Denne gang insisterede det republikanske flertal i Repræsentanternes Hus på, at nye penge skulle ledsages af en udskydelse af dele af præsident Obamas sundhedsreform – Obamacare – i et år. Et rent politisk-taktisk krav, eftersom pengene til netop dette formål faktisk er bevilget af Kongressen ved en tidligere lejlighed.

	Sent mandag aften stemte Kongressens andet kammer, Senatet, der har demokratisk flertal, imidlertid imod denne budgetlov med dens ’gidseltagning’ af Obamacare.

	I går stemte flertallet i Repræsentanternes Hus så for at nedsætte en fælles kongreskomité med det formål at finde et kompromis i en fart. Det afviste demokraterne prompte med henvisning til, at man ikke forhandler under tvang. Obamacare er vedtaget og skal ikke ofres på det taktiske spils alter.

	Dramatikken til trods er det ikke første gang, den amerikanske stat er bragt i denne situation. Hele 17 gange siden 1976 har de offentlige myndigheder måtte lukke helt eller delvist ned, fordi pengene ikke forhandlet på plads – senest i 1995-96, hvor lammelsen varede rekordlænge: 21 dage. I den aktuelle situation venter de fleste, at krisen bliver kort, og at republikanerne ender med at bøje af, fordi det har sin pris, hvad angår vælgeranseelse at holde statens institutioner lukket.

	Misligholdelse

	Kongressens manglende evne til at handle fremkalder imidlertid dybe panderynker, når det gælder den næste forhindring: Gældsloftet.

	Om godt 14 dage kan USA stå i den situation, at man har daglige fordringer fra diverse kreditorer på 60 mia. dollar, men kun 30 mia. dollar i hånden. Det kan indebære, at den amerikanske låntagning og gældsætning må øges for at få enderne til at nå sammen. Ifølge Kongressens budgetkontor tegner det til, at kun 84 pct. af udgifterne i budgetår 2014 kan dækkes af skatte- og andre statslige indtægter – resten må dækkes via nye lån. Det er imidlertid forbudt.

	USA har nemlig et lovfæstet loft for gældens størrelse på 16,7 billioner dollar – (16.700 milliarder kr.), og det loft vil blive ramt den 17. oktober. Efter den dag kan den amerikanske stat altså ikke længere betale sine regninger – man må for første gang gå i delvis betalingsstandsning i den forstand, at nogle kreditorer ikke vil kunne få deres tilgodehavender. Eller også må man med øjeblikkelig virkning skære de løbende statslige udgifter dramatisk ned, så gælden ikke vokser – ifølge kreditvurderingsbureauet Moody’s vil den øges med hele 38 pct., hvis præsidenten prioriterer at opretholde evnen til løbende rentebetaling til USA’s långivere.

	»Betaler han renterne på gælden og skærer samtidig udgifterne ned, vil hundreder milliarder af dollar forsvinde ud af den amerikanske økonomi, sende tusinder i arbejdsløshed og frarøve mange andre deres pensionscheck, sundhedsforsikring og grundlæggende ydelser.

	Hvis han (omvendt) holder op med at betale renter på lån, vil USA gå i betalingsstandsning. Dette vil ikke alene øge rentesatserne og koste skatteyderne hundreder milliarder af dollar, men vil også kunne udløse en finansiel panik som nedsmeltningen i 2008,« skriver professor Eric Posner, University of Chicago, i netmediet Slate.

	Han antyder, at markedet for salg og tilbagekøb af statsobligationer med en omsætning på fem-ti billioner dollar kan kollapse og trække banksektoren med sig ned, hvis USA misligholder sine lån.

	»Lad os være helt klare: At overskride gældsloftet vil være en katastrofe,« skriver tilsvarende analytikere fra investeringsbanken RBC Capital Markets i Financial Times.

	Hvem blinker først?

	Der er én anden mulighed: At se stort på loven. Det vil sige vedtage en ny lov, der tillader USA’s gæld at vokse til endnu højere niveauer via et nyt gældsloft. Sådan som den siddende præsident og Kongressen – uanset flertallets politiske farve – har gjort det igen og igen de seneste 30 år: Hver gang gælden var ved at blive ’ulovlig’, tilpassede man loven frem for at stoppe gældsvæksten. Det skete sidst i 2011 under Barack Obama. Og i realiteten igen sidste år via en såkaldt ’midlertidig suspendering’ af gældsloftet.

	Foreløbig siger såvel præsidenten som republikanerne i Kongressen, at man ikke vil hæve gældsloftet. Formanden for Repræsentanternes Hus, republikaneren John Boehner, har gjort det klart, at man kun vil gøre det, hvis Obama giver indrømmelser på andre fronter i form af amputering af Obamacare, større offentlige nedskæringer m.m.

	Obama har på sin side anklaget den republikanske Tea Party-bevægelse for at ville lukke hele USA’s økonomi ned ved at true med amerikansk betalingsstandsning »blot for at udsætte præsidenten for afpresning.«

	På de betingelser bliver der ingen forhandlinger om gældsloftet, har Obama forsikret.

	Alligevel forventer de fleste iagttagere, at gældsloftet bliver øget yderligere. Ingen vil, når det kommer til stykket, tage ansvar for at bringe USA i delvis betalingsstandsning. Antagelig sker det under stor dramatik og uro på de finansielle markeder lige op til fristen den 17. oktober. Og enten ved at republikanerne giver efter og godkender en ny gældslov uden betingelser, eller ved at præsidenten trodser kongresflertallet ved at udstede en præsidentiel ordre om suspendering af gældsloftet.

	Så i realiteten handler det nok om, hvem der i det fortsatte pokerspil blinker først.

	Og uanset hvem, kan man gå ud fra, at USA’s statsgæld får lov at fortsætte sin himmelflugt.

	 

