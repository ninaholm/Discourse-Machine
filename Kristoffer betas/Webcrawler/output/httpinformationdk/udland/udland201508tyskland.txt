Tyskland stopper returnering af syriske flygtninge
EU hilser Tysklands beslutning velkommen og betegner den som en “europæisk solidaritetshandling”


 Tyskland bekræfter tirsdag, at man har indstillet returneringen af syriske asylansøgere til det første indrejseland i EU. Landet giver dermed afkald på en effektiv EU-procedure, hvad angår asylansøgninger.
»Dublin proceduren: Vi følger ikke denne praksis for syriske asylansøgere på dette tidspunkt,« skriver Forbundskontoret for Migration og Flygtninge på sin Twitter-konto.
EU hilser Tysklands beslutning velkommen og betegner den som en “europæisk solidaritetshandling”.
»For kommissionen er dette udtryk for en erkendelse af, at vi ikke kan overlade det til de ydre grænsers medlemsstater at stå alene med det store antal asylansøgere, der søger tilflugt i Europa,« siger Natasha Bertaud, talskvinde for EU-Kommissionen.
Under de såkaldte Dublin-regler er det første EU-land, som en asylansøger ankommer til, forpligtet til at behandle vedkommendes ansøgning.
I praksis betyder det, at lande som Grækenland og Italien overbebyrdes med ansøgninger, fordi migranter og flygtninge i titusindvis ankommer ad søvejen til deres kyster. Ritzau/AFP
Anklager: Togskyder så religiøs video og bar 270 patroner
 
Den mand, som åbnede ild mod passagerer på et højhastighedstog mellem Amsterdam og Paris fredag i sidste uge, havde blandt andet 270 riffelpatroner og en flaske benzin på sig. Det fortæller den franske anklager, Francois Molins, tirsdag på et pressemøde om gerningsmanden, den 25-årige Ayoub El-Khazzani.
El-Khazzani havde desuden et skydevåben og en hobbykniv på sig, da han blev overmandet af passagerer på toget.
Umiddelbart før angrebet så han ifølge anklageren en Youtube-video på sin mobiltelefon med et budskab til religiøse om at gribe til våben.
Tre personer blev såret, inden gerningsmanden blev overmandet af en amerikansk studerende og en britisk forretningsmand.
En politikilde siger til nyhedsbureauet AFP, at gerningsmanden, som er af marokkansk oprindelse, er kendt af efterretningstjenesterne.
Ritzau/AFP
Trussel mod partikontor efter asylbesøg
Det socialdemokratiske tyske parti SPD’s hovedkvarter i Berlin blev i går evakueret efter en bombetrussel. Efter en times eftersøgning af bygningen afblæste politiet alarmen.
Det socialdemokratiske parti har modtaget en stribe trusler, efter at partileder Sigmar Gabriel forleden besøgte et flygtningecenter ved byen Heidenau, som i weekenden var scene for en fremmedfjendsk og voldelig protestaktion. SPD danner regering med forbundskansler Angela Merkels kristendemokratiske CDU. Forbundskansleren tog mandag afstand fra bølgen af vold og hadefulde ytringer mod migranter og flygtninge.
Ritzau
F

