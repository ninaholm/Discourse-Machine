EU's første kontante svar på krisen
Milliardbeløb fosser ud af Bruxelles, hvor EU's ledere holder topmøde. Danske energiprojekter kan se frem til en hjælpende EU-hånd som del af en ny hjælpepakke
Premierminister Brown, præsident Sarkozy og den slovenske premierminister, Borut Pahor, ved gårsdagens topmøde i Bruxelles.


 Flere penge til danske havvindmøller, flere penge til klimakampen i udviklingslandene og flere penge til den internationale nødhjælpskasse, som skal redde lande ud af en truende statsbankerot. 'Flere penge' - men i vidt forskellige beløbsstørrelser - har om noget været temaet ved EU-topmødet i Bruxelles torsdag og fredag, hvor Europas svar på den økonomiske krise har stået øverst på dagsordenen.
Sent torsdag aften fik stats- og regeringscheferne fra de 27 EU-lande løst måneders tovtrækkeri, da de blev enige om en økonomisk saltvandsindsprøjtning på fem milliarder euro (37 milliarder kroner), som skal gå til energi- og bredbåndsprojekter i EU-landene.
Pakken er det første kontante EU-svar på krisen, efter at alle tiltag indtil nu har været styret af medlemslandene selv. Og hele forløbet omkring hjælpepakken har været en god illustration af, hvorfor det fungerer sådan. Selv om 37 milliarder kroner kun er en lille dråbe i det store hav af milliardplaner til at støtte Europas skrantende økonomier, så har medlemslandene kastet sig ud i et hundeslagsmål i en grad, så den danske udenrigsminister Per Stig Møller har kaldt hele sagen for pinlig.
Rigtig god pakke
Statsminister Anders Fogh Rasmussen (V) var da også meget tilfreds med at få sat punktum for diskussionen.
"Det er en rigtig god pakke. Også fordi dens indhold går i lige præcis i den retning, vi gerne vil have. Hovedparten af pengene går til energiprojekter med et stærkt grønt element. Og det er lige præcis, hvad vi har efterlyst," konkluderede Fogh efter mødet torsdag.
Den danske tilfredshed skyldes ikke mindst, at tre energiprojekter med dansk interesse kan se frem til at få godt én milliard i EU-støtte. Det gælder en havvindmøllepark ved Kriegers Flak i Østersøen, gasledningen Skanled, som skal føre norsk naturgas gennem Sverige via Danmark til Polen, og projektet North Sea Grid, som skal binde elnettet i Nordsøen sammen.
I modsætning til EU-pakken så er det anderledes store beløb, der blev diskuteret i et andet punkt på mødet. EU-lederne foreslår nemlig at fordoble indholdet i Den Internationale Valutafonds (IMF) pengekasse, som yder nødhjælp til lande med alvorlige økonomiske problemer. Forslaget indgår i EU's fælles ønskeseddel til G20-topmødet den 2. april i London, hvor verdens 20 største økonomier skal fastsætte nye spilleregler i finansverdenen, efter at finanskrisen har rystet verdensøkonomien. Hvis fordoblingen bliver en realitet, så kommer nødpuljen op på 500 milliarder dollars (2720 milliarder kroner). Det vil dog samtidig kræve en "ganske signifikant" forøgelse af det danske bidrag til IMF, fortæller finansminister Lars Løkke Rasmussen.
"Hvis man fordobler IMF med de fordelingsnøgler, man har nu, så snakker man noget, der ligner 10,5 milliarder danske kroner," siger han. 
ritzau

