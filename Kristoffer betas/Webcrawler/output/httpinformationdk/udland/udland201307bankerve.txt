Banker vender ryggen til fossil energi
Hollandsk storbank og norsk finanskoncern vil ikke investere i fossil energi, der truer miljø eller klima. Til gengæld er EU’s investerings- og rekonstruktionsbanker klar til fortsat långivning på visse vilkår. Connie Hedegaard vil have dem til at droppe fossil støtte
To store finanskoncerner vil ikke længere investere i fossil energi – herunder olie- og skifergas. Ifølge en hollandsk avis vil Rabobank ej heller give lån til landmænd, der lejer jord ud til olieselskaber på jagt efter skifergas. Forsker mener, der er grund til mere end forsigtig optimisme.


 
	Store finansielle virksomheder begynder nu at trække følehornene til sig, når det gælder investeringer i fossil energi, herunder den kontroversielle olie- og skifergas samt olie fra tjæresandsforekomster i bl.a. Canada.

	Det er den hollandske bankkoncern Rabobank og den norske bank-, pensions- og forsikringskoncern Storebrand, der næsten samtidig har meddelt, at de ikke vil sætte penge i de kontroversielle energiprojekter.

	Dermed giver de indirekte støtte til den kampagne for tilbagetrækning af fossile energiinvesteringer, som klimanetværket 350.org har søsat, og som i dag angiveligt bakkes op af studenterkampagner på 308 uddannelsesinstitutioner og lokale græsrodskampagner i over 100 byer i USA, Europa og Australien. 350.org mener, at sågar præsident Obama for nylig smuglede en støtte til kampagnen ind i sin store klimatale på Georgetown University.

	Rabobank med næsten 60.000 ansatte og en fortjeneste på 15 milliarder kroner i 2012 har i flere år haft en bæredygtighedsstrategi, der sætter snævre miljømæssige grænser for investeringer i olie- og gasaktiviteter. Nu præciserer selskabet, at der p.t. er lukket for engagement i projekter med specielt skifergas, som foregår i USA og kan være på vej i Holland og andre europæiske lande, herunder Danmark. »Vi er en bank. Det betyder, at vi vurderer risici for vore kunder. Med dagens teknologi kan udvinding af skifergas indebære forurening af miljøet. Den risiko er ikke bragt tilstrækkeligt under kontrol, og som konsekvens deltager vi af forsigtighedsgrunde ikke i den type aktiviteter i øjeblikket,« siger Bas Rüter, Rabobanks bæredygtighedschef, i den hollandske avis Trouw.

	Han understreger, at Rabobank primært er en kooperativ landbrugsbank, og at skifergasprojekterne kan kollidere med landmænds interesser.

	»Der er foretaget for lidt forskning i konsekvenserne af skifergas-udvinding. Lokale beboeres interesser og virkningen af drikkevandskvaliteten er ikke taget i betragtning,« påpeger Bas Rüter.

	»Udvinding af skifergas er p.t. stadig for risikofyldt,« lyder konklusionen fra banken, der derfor ikke vil låne til eller investere i sådanne fossile energiprojekter i Holland, USA eller andre lande. Ifølge Trouw vil banken heller ikke give lån til landmænd, der lejer jord ud til olieselskaber på jagt efter skifergas.

	Dårlige investeringer

	I Norge er det den finansielle koncern Storebrand, der ikke længere vil sætte penge i en stribe fossile energiselskaber.

	Storebrand, der både er bank, forsikrings-, investerings- og pensionsselskab med forvaltning af værdier for 420 milliarder kroner, har som konsekvens af sin seneste bæredygtighedsanalyse besluttet at ekskludere 19 selskaber, som producerer kul eller olie fra tjæresand, fra samtlige koncernens investeringer.

	»Dette gør vi for at reducere den fossile og CO2-mæssige eksponering og sikre et langsigtet stabilt afkast,« siger Christine Tørklep Meisingset, som er chef for bæredygtige investeringer i Storebrand.

	Hun sigter til, at op til 80 procent af de kendte fossile energireserver ifølge klimaforskere bliver nødt til at blive i undergrunden, hvis der skal være en chance for at leve op til de FN-vedtagne klimamål.

	»Hvis de globale ambitioner om at begrænse den globale opvarmning til to grader bliver til virkelighed, vil mange fossile energiressourcer ikke kunne afbrændes, og deres økonomiske værdi vil blive dramatisk reduceret,« siger Christine Tørklep Meisingset.

	»Det gælder også, at de ikke bidrager til en bæredygtig udvikling i det omfang og den takt, vi ønsker os,« tilføjer hun.

	Konkret ekskluderer Storebrand 13 kulproducenter samt de seks olieselskaber med størst aktiviteter i tjæresand fra koncernens investeringsfelt.

	»Vi udfordrer hele tiden vores egen model og hæver successivt kravene for at øge den bæredygtige udviklings hastighed,« påpeger bæredygtighedschefen.

	Til dato er 177 selskaber og 32 lande blevet udelukket fra Storebrand-investeringer, fordi de ikke lever op til koncernens bæredygtighedskrav.

	Optimisme

	De to finansielle virksomheders beslutninger er i tråd med den voksende ’Divestment’-kampagne, som blev startet af det internationale netværk af klimaaktivister 350.org med afsæt i forskervurderingen, som går op, at de fleste af de kendte fossile energireserver ikke vil kunne afbrændes, hvis togradersmålet skal respekteres.

	’Divestment’ kan oversættes med ’afhændelse’ eller ’frigørelse’ fra fossile energiinvesteringer, og det har vakt opsigt, at Obama diskret bragte kampagneudtrykket ind i sin seneste klimatale for studerende og lærere på Georgetown University i Washington.

	»Overbevis dem, der har magten, om, at de skal mindske CO2-forureningen. Pres jeres egne lokalsamfund til at indføre smartere praksis. Invester. Divest,« sagde præsidenten og vakte glæde hos de unge klimaaktivister.

	»USA’s præsident ved, at vi eksisterer, og han kan godt lide det, vi gør,« skrev Marissa Solomon, en af universitetsaktivisterne i kampagnen, efter talen.

	350. org-netværket er tilsvarende glad for meldingerne fra de to europæiske finansvirksomheder.

	»Gennem det seneste år har vi registreret, at den finansielle sektor er begyndt at vågne op til virkeligheden om, at investeringer i fossile energiselskaber er en dårlig satsning. Noget af det kan tilskrives civilsamfundets kampagne, andet den simple aflæsning blandt finansanalytikere af, hvad klimaforskere har sagt til verden om, hvor meget CO2 der kan brændes af uden at koge planeten,« siger Phil Aroneanu, leder af 350.org i USA.

	En af forskerne bag det såkaldte Carbon Bubble-projekt om grænserne for afbrænding af fossile reserver, Jeremy Leggett fra forskergruppen Carbon Tracker, siger, at »der er grund til mere end forsigtig optimisme med hensyn til, at noget spændende er ved at ske.«

	»Vi tror, flere investorer vil granske argumenterne og komme til samme konklusion,« siger Leggett til det grønne erhvervsmedie Business Green.

	EU-banker ikke klar

	Den Europæiske Investeringsbank, EIB, er blandt de store finansinstitutioner, som foreløbig ikke synes at have draget samme konklusion. EIB har netop udarbejdet et forslag til nye rammer for bankens investeringer på energiområdet, et forslag, som EIB’s ledelse skal tage stilling til den 23. juli.

	I perioden 2007-11 har banken investeret omkring 14 mia. euro årligt i energisektoren, heraf godt 30 pct. i fossile projekter og omtrent det samme i vedvarende energi.

	Fremover vil man ikke afstå fra at yde lån til f.eks. nye kulkraftværker, blot sætte en grænse for, hvor meget CO2 de må udlede. Den foreslåede grænse er på 550 gram CO2 pr. produceret kilowatt-time (kWh) – et godt stykke over de 443 gram pr. kWh, som DONG Energy allerede i dag præsterer som gennemsnit for sine kraftværker. EIB siger også i de nye retningslinjer, at investeringer i ’ukonventionel’ fossil energiproduktion, dvs. skifergas og -olie, kan komme på tale under de rette omstændigheder. Udspillet møder kritik fra europæiske ngo’er, heriblandt netværket CEE Bankwatch.

	»Læsningen af forslaget til EIB-energipolitik efterlader én med spørgsmålet, om banken har fattet omfanget af den dokumentation, klimavidenskaben har leveret. Ikke alene fortsætter banken med at investere i fossil energi, inklusive kul, den opmuntrer også aktivt til udvikling af de ukonventionelle fossile brændsler,« siger Anna Roggenbuck, EIB-koordinater hos Bankwatch.

	I nær fremtid ventes der også nye investeringsregler for Den Europæiske Bank for Rekonstruktion og Udvikling, EBRD, og heller ikke her er der udsigt til noget markant opgør med den fossile energi.

	Om skifergas siger en talsmand for EBRD til EU-mediet Euractiv: »Vi er hverken entusiastiske eller allergiske over for teknologien som sådan, og hvis den viser sig kommercielt realiserbar – med alle miljøhensyn ordentligt varetaget – kan jeg ikke se, at der skulle være problemer med at finansiere den.«

	EU’s klimakommissær, Connie Hedegaard, sagde forleden, at hun er »særlig ivrig« efter at få EIB og EBRD samt Verdensbanken til at »indtage en ledende rolle i forhold til at fjerne den offentlige støtte til fossile brændsler.«

	 

