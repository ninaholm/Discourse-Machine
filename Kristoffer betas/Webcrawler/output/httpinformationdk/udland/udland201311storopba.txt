Stor opbakning til militærkup
Selv om mange liberale egyptere ikke ligefrem bifalder militærets magtovertagelse, støtter de afsættelsen af Mursis regime – og beklager, at et kompromis mellem militæret og de civile politikere faldt væk
 
	Det egyptiske politi slog straks ned på pro-Mursi-demonstranterne ved al-Azhar-universitetet i Kairo.


 
	Ved al-Azhar-universitetet var der omkørsel på vejen fra det myldrende Nasr City-nabolag til den centrale bydel, hvor jeg havde aftale med Jakob Erle, direktøren for det danske dialoginstitut. Jeg havde ringet i forvejen og sagt, at jeg ville være på Zamalek-øen en halv times tid senere, og svaret var: »Det vil tage længere tid.« Og ja, det tog halvanden time.

	Boulevarden til Rabaa al-Adawiya-moskeen, valpladsen for militærets ’afrydning’ af Det Muslimske Broderskabs sit-in i august, var spærret med stålbarrierer og de ørkengule kampvogne bemalede med det egyptiske flag, der siden den 3. juli er blevet fast element i Kairos gadebillede. Klynger af kvindelige studenter i deres flagrende hvide hovedtørklæder var på vej væk fra universitetsområdet til fods, nogle halvvejs løbende, for som Alaa, en universitetsuddannet økonom på 25, der ernærer sig som taxichauffør (»det er ikke til at få ordentligt arbejde«) bemærkede: »Nu slår de også ned på kvinderne.«

	Han sagde det ikke misbilligende, snarere som en konstatering af de nye tilstande under det genetablerede militærregime, hvor politiets sikkerhedsstyrker for første gang i al-Azhars historie onsdag invaderede universitetsområdet og pryglede nogle hundrede protesterende tilhængere af broderskabets afsatte præsident, Mohammed Mursi, der havde raseret kontorer i læreanstaltens graffiti-skæmmede hovedbygning. Ikke overraskende i egyptisk sammenhæng hævdede såvel universitetsledelsen, der havde tilkaldt sikkerhedsstyrkerne, som talsmænd for de protesterende studenter, at »provokatører udefra« var ansvarlige for vandalismen, omend andre studenter sagde, de aktionerede »for vores dræbte kammerater under august-urolighederne« ved Rabaa-moskeen og -pladsen nær universitetet med mere end 50 dødsofre. Det ældgamle universitet anses for at være sunni-islams ledende religiøse institution, og det var et hårdt slag for Det Muslimske Broderskab, da den ledende imam, Ahmed al-Tayeb, i lighed med universitetsledelsen, støttede militærets afsættelse af Mohammed Mursi.

	Støtte til militæret

	Men også Alaa, i hvis taxi jeg har tilbragt to hele dage i Kairos kaotiske trafik, støtter militæret i lighed med »alle andre egyptere« – bortset selvfølgelig fra brødrene og deres islamistiske tilhængere og, ikke at forglemme, den kvarte million syriske flygtninge, der nu har hårde tider.

	Som Zaid, en kæderygende barber på Zamalek-øen, der regner med, at egypterne nu får det bedre. »Men der vil gå lang tid,« som han sagde med kam og saks hastende hen over kundens isse. »Jeg stemte på Mursi, for brødrene skulle have deres chance efter årtiers forfølgelse. Men de var mindst lige så magtliderlige som alle de andre og kun ude på at forgylde deres egne. Jo, general (Abdel Fattah el-) Sisi vil gå ind i historiebøgerne gennem en meget bred port – han har reddet os, for uden ham ville brødrene ikke have sluppet magten. Aldrig. Og nu har det vist sig, at når de ikke kan regere, gør de alt hvad de kan for at smadre landet.«

	Med et øje på tv-skærmen i salonens hjørne, der sendte fra fungerende præsident Adly Mansours ’inkasso-visit’ i Kuwait, tilføjede han:

	»Og vi er taknemmelige for Golfens økonomiske støtte – de har vist sig om rigtige arabere, der står sammen med os i nødens stund – og jeg hører, at Golf-pengene skal investeres i slumkvartererne, hvor de kan hjælpe fattige mennesker.«

	Ikke alle er glade

	Heller ikke den finte er overraskende: Løfter om de foreløbig 12 milliarder petro-dollars – doneret af Saudi-Arabien, Kuwait, De Forenede Emirater og (muligvis) Oman – skal bl.a. kompensere for de muslimske brødres sociale aktiviteter, der er lukket ned eller overtaget af staten, ligesom ledende brødres konti reelt er konfiskerede. I de egyptiske medier er der stort set fuld tilslutning til general el-Sisi, ligesom det store flertal af liberale og sekulære, der gennem et år kritiserede Mohammed Mursi og Det Muslimske Broderskab for at udelukke dem fra den politiske proces, synes at have accepteret generalernes kup, omend nogle – anonymt og uden for hørevidde af andre i cafeer, hvor jeg møder dem – har det skidt med kuppet.

	»Jeg synes, el-Sisi skulle have fremtvunget en folkeafstemning ved at presse Mursi, og jeg tror, han kunne have gjort det,« siger en 30-årig kvinde og praktiserende muslim, der var blandt de mest aktive i de 18 dage på Tahrir-pladsen i januar-februar 2011, der kun omtales som ’revolutionen’.

	»Vi kan jo godt huske, hvor hårdhændet militæret undertrykte protester, da de tog over efter Mubarak,« siger hun, »men folk har fået nok. Ånden fra revolutionen er væk, vi kan ikke komme på arbejde, for vejene er blokeret, protester fortsætter i én uendelighed, og det har varet i snart tre år. Vi havde håbet, at Mursi kunne ændre på det, men i et helt år gjorde han absolut intet, der pegede på afgørende forandringer til det bedre. Og nu ønsker folk at tro på, at hæren kan gennemføre forbedringer. Men vi prøvede jo med militæret i halvandet år, hvor der heller ikke skete noget. Nu har folk mistet tålmodigheden, og de vælger igen at stole på militæret – du ved, hæren bliver stadig set som beskytteren af landet, som vores familie – jeg har selv en fætter, der er officer. Vi stoler stadig mere på militæret end på nogen anden institution.«

– Men kunne man ikke have afventet et valg?

	»Det er der ikke tålmodighed til – hvorfor skulle vi vente i endnu tre år, uden der skete noget? Det er logikken hos flertallet. Og det er da rigtigt, at ingen ville samarbejde med Mursi, men han begik også selv mange fejltagelser. Bare den måde, han talte på, var helt forkert. Mærkelige metaforer – for eksempel spurgte han retorisk i en tale, hvad en lirekassemand ville gøre, hvis hans abe faldt død om! Var han aben, eller hvad?«

	»Men vigtigere – han inddrog aldrig ungdommen i sin regering, selv om han lovede det. Han inkluderede ikke andre end sine egne folk fra broderskabet. Alle andre blev udelukket. Det er en virkelig skam – vi aktionerede for frihed og fik den første folkevalgte præsident. Og efter et år er han fjernet, men det er altså også hans eget ansvar. Og folk som mig er i klemme – vi vil ikke have militæret, der kun regerer efter deres egne regler og interesser, men vi vil heller ikke have Mursi tilbage. Heller ikke selv om vi havde mere frihed under hans regime, end vi har nu.«

	ElBaradeis rolle

	Det med udelukkelsen af ungdommen fra Mursis regime bekræftes af en af medforfatterne til militærstyrets såkaldte køreplan, Ahmed Hawary, der indtil for ganske nylig var en af topfolkene i Forfatningspartiet.

	Det var ledet af nobelpristager og tidligere chef for FN’s atomagentur, IAEA, Mohammed ElBaradei. Straks efter kuppet den 3. juli blev han vicepræsident i det midlertidige styre, der nu arbejder med en ny forfatning, som skal være klar til folkeafstemning den 2. december.

	ElBaradei gik af i august på grund af den brutale nedkæmpning af de islamistiske demonstranter – »og det var begyndelsen til en de facto-accept af militærdiktaturet«, siger Ahmed Hawary.

– Siger du det?

	»Vi taler om en meget svær balance mellem os, der tror på demokrati, og dem, der har geværer og kampvogne. Hvad der skete mellem ElBaradei og militæret var, at det kompromis mellem de to sider, der sikrede et partnerskab med civil indflydelse på militæret, faldt væk med hans afgang. ElBaradei var ikke alene udpeget af militæret som vicepræsident, han var også en af arkitekterne i forhold til det, der skete. Og vi var mange, der arbejdede for, at han skulle sige nej til nogen officiel udnævnelse, selv om han ville være den bedst egnede. Han har ikke på noget tidspunkt kunnet færdiggøre et politisk projekt, for grundlæggende er han for renfærdig til politik. For idealistisk. Han tænker ikke som en leder, men som humanist. En leder skal bære byrderne for dem, der er bag ham, og må leve med dårlig samvittighed. ElBaradeis samvittighed kan ikke tåle den belastning. General el-Sisi sagde før kuppet, at det ville være et tilbageskridt. Der var en vilje til demokrati, men da ElBaradei sagde ja til vicepræsidentposten og derefter forlod den, kompromitterede han hele den demokratiske strategi.«

	Det skinner igennem Ahmed Hawarys formuleringer, at ElBaradeis afgang førte til stridigheder i toppen af Forfatningspartiet med det resultat, at en række af de ledende folk har pakket deres tasker. Og han siger direkte, at kuppet var nødvendigt.

	»Hvis der var gået tre dage til, var Kairos gader blevet omdannet til floder af blod, så vrede var folk. Hvor mange var vi på Tahrir-pladsen i 2011? Vel omkring et par hundredtusinde – i juni 2013 var fem millioner på gaden. De havde stormet præsidentpaladset, det havde medført borgerkrig. Hæren gjorde det nødvendige – men den er jo en hær, og med ElBaradeis afgang fik den det hele. Og nu har den alt.«

	Færre protester

	Og selv om der stadig er spredte demonstrationer, bliver antallet af deltagere stedse færre – i går, som Mursi-tilhængerne havde udnævnt til ’udholdenheds-dag for præsidenten’, blev der demonstreret flere steder med størst tilslutning i havnebyen Alexandria, et traditionelt islamistisk støttepunkt, hvor flere tusinde protesterede, hvorimod under 500 mødte frem ved præsidentpaladset i Kairo.

	Militæret havde fra tidligt på dagen omringet Tahrir-pladsen, Rabaa-moskeen samt al-Nahda-pladsen og Moustafa Mahmoud-pladsen i Giza-distriktet, men generelt var der roligt i hovedstaden.

