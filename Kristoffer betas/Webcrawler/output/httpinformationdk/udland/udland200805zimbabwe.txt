Zimbabwes valgkommission træder sammen
Der er udsigt til, at valg-kommissionen i Zimbabwe endelig offentliggør resultatet af præsidentvalget for over en måned siden. Men oppositionen afviser ny valgrunde
Efter lang tids venten og uro lader det til, at et endeligt valgresultat er på vej i Zimbabwe, men oppositionen afviser den anden valgrunde, reusltatet sandsynligvis vil udløse.


 Zimbabwes valgkommission, der skal godkende resultatet efter præsidentvalget, afbrød torsdag aften deres møde, efter oppositionen havde præsenteret tal, der viste, at deres kandidat, Morgan Tsvangarai, har sikret sig absolut flertal.
Det oplyser kilder på mødet.
Oppositionens Bevægelse for Demokratisk Forandring medbragte opgørelser, som viste, at Tsvangarai havde vundet 50,3 procent af stemmerne ved valget den 29. marts, og at han derfor ikke er nødt til at stille op i en anden runde mod præsident Robert Mugabe.
De tal blev anfægtet af Mugabes parti ZANU-PF.
Ifølge en kilde er valgkommissionen blevet bedt om at møde op igen fredag morgen.
Det havde i stedet på mødet svirret med tal, som ville give Tsvangaria 47-48 procent af stemmerne, som nødvendiggør en anden valgrunde.
Den absurde langsomme optælling af stemmerne har fået oppositionen og store dele af det internationale samfund til at tvivle på, at Mugabe vil trække sig fra sin post frivilligt, hvis han taber et demokratisk valg.
Ved mødet i hovedstaden Harare var Mugabe repræsenteret af sin boligminister, Emmerson Mnangagwa, mens oppositionslederen Morgan Tsvangirai, var repræsenteret af sin valgagent, Chris Mbanga.
Mugabe er i forvejen rystet af, at valget fravristede ham og hans ZANU-PF-parti flertallet i parlamentet. Det er første gang, siden Mugabe kom til magten, at han ikke havde kontrollen med parlamentet.
Opposition: Ikke omvalg
Tsvangirai har for tiden forladt Zimbabwe i bestræbelserne på at samle støtte i udlandet til MDC. Han afviste endnu en gang torsdag al tale om en anden valgrunde.
"Hvordan kan man gennemføre en anden valgrunde, når Mugabe gennem den sidste måned har udløst en voldsbølge og dødspatruljer mod vore strukturer," sagde han under et interview i Johannesburg i nabolandet Sydafrika.
Torsdag meddelte Zimbabwes fagbevægelse, ZCTU, at to skolelærere var blevet de seneste ofre for den politiske vold i landet.
"Vi har modtaget dårligt nyt. Mens vi taler er to lærere blevet dræbt, tævet ihjel," sagde ZCTU's generalsekretær, Wellington Chibebe, under et 1.Maj-møde på at stadion i hovedstaden Harare.

