Er danske udviklingsministre besat af kvinder?
Hvis udviklingslande skal befri sig fra fattigdommens åg, skal der ligestilling til. Det er et synspunkt, der bliver givet videre fra udviklingsminister til udviklingsminister uanset partifarve. De overfokuserer på kvinderne, siger forskere


 »Danmark vil arbejde for at fremme alle menneskerettigheder, såvel de økonomiske, sociale, kulturelle som de borgerlige og politiske, med særligt fokus på kvinders rettigheder og lige adgang til ressourcer og muligheder,« hedder det i det nye udkast til strategi for Danmarks udviklingssamarbejde.
I Danmarks fremtidige udviklingssamarbejde skal fokus være særligt rettet mod kvindekønnets rettigheder. Faktisk nævnes ordet ’pige’ eller ’kvinde’ hele 44 gange i teksten. Men det er der intet nyskabende i, for udviklingsminister Christian Friis Bach (R) har overtaget ligestillingsstafetten fra sin forgænger Søren Pind (V), som fik den fra sin forgænger, Ulla Tørnæs (V). Det påpeger lektor Signe Arnfred fra RUC’s Institut for Samfund og Globalisering i en kronik i dagens Information, hvor hun rejser spørgsmålet om, hvorvidt forestillingen om, at Afrikas kvinder skal hjælpes ud af afrikanske mænds undertrykkelse, ikke mest er en vestlig konstruktion, der ikke nødvendigvis passer på Afrika.
«Afrikanske kønsforskere hævder,« påpeger Signe Arnfred, »at køn ofte slet ikke spiller nogen rolle, og at andre relationer og magthierarkier er langt vigtigere end køn. Samtidig påpeger de, at magtrelationen ’mand over kvinde’ ingenlunde kan tages for givet.«
Den vestlige verdens fokus på kvinders rettigheder i udviklingslande lyder som en god sag for de fleste, men den kan have negative konsekvenser, mener Bodil Folke Frederiksen, lektor på Institut for Samfund og Globalisering på RUC.
Fare for skævvridning
»Det er en diskurs, der er så indlysende, at den har været dominerende i mange år. Der har faktisk været så megen opmærksomhed på kvinders ligestilling, at der er en bekymring for, at man kommer til at skævvride fokus, så man glemmer, at kvinder og mænd kæmper på de samme fronter og mod de samme uligheder – og måske er det mere en diskurs end virkelighed,« siger hun.
Bodil Folke Frederiksen har tidligere sammen med sin forskerkollega Lisa Richey kritiseret, at Danidas store profiludstilling for udviklingsindsatsen i Experimentarium, En verden i spil, fremstillede Afrika som et kontinent renset for mænd:
»Voksne mænd er fraværende, unge mænd er en sikkerhedsrisiko, kvinder og børn kalder på beskyttelse,« opsummerede de det herskende syn.
Signe Arnfred skriver, at bistandsverdenens kønstænkning »er forankret i en forestilling om et magtforhold mellem kønnene baseret på mandlig dominans og kvindelig undertrykkelse.«
Udviklingsminister Christian Friis Bach kan godt genkende kritikken, men den ændrer ikke på hans tilgang til udviklingssamarbejdet.
»Der er klart en fare for, at vi kommer til at skabe et billede af afrikanske kvinder som svage stakler, der skal hjælpes mod de onde mænd på magten. Der er masser af gode eksempler på stærke, magtfulde kvinder i udviklingslandene, og det er ikke altid mændene, der undertrykker. Mange steder er det faktisk de ældre kvinder. Men det ændrer ikke ved, at i mange udviklingslande bliver kvinderne undertrykt, og det skal vi forsøge at gøre noget ved,« siger han.
Ting tager tid
Ifølge Signe Arnfred kan man se den vestlige verdens ligestillingsarbejde som en form for moderne kolonialisering.
Bodil Folke Frederiksen mener, at indsatsen skal være mere helhedsorienteret:
»Der skal gøres en særlig indsats for kvinder, men det skal gøres ud fra en analyse af den sociale, kulturelle og politiske situation, kvinderne befinder sig i, hvad enten det er på statsniveau, lokalniveau eller i familien,« siger hun.
Begge sider af kritikken er Christian Friis Bach som sådan enig i.
»Magtforholdene mellem mænd og kvinder kan sagtens være noget, vi har påduttet de her samfund gennem den måde, vi har ageret over de seneste 200 år. Mange af de afrikanske samfund har haft helt andre kønsstrukturer end os,« siger han og fortsætter:
»Vi skal ikke tro, at vi kan komme derned og indføre lige rettigheder fra den ene dag til den anden. Det tager tid. Det kan vi jo også se fra Danmark, hvor vi stadig ikke har lige forhold mellem mænd og kvinder. Verden er kompliceret, og det er ikke mænd mod kvinder, men vi må ikke skabe forvirringer omkring de grundlæggende principper om ligestilling mellem mænd og kvinder, og det synes jeg faktisk, at Signe Arnfred gør her,« siger ministeren.

