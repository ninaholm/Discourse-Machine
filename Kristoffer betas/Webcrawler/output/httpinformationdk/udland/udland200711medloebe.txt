Medløberkunst og hjælpeløse kunstnere
De sidste 20 års arbejdsmarkeds- og boligpolitik har gjort vilkårene for selvlærte kunstnere håbløse, mener billedkunstneren Charlotte Brüel. S’ nye udspil ’Kultur er Velfærd’ kommer med nogle bud på, hvordan kunstnernes levevilkår kan forbedres 


 Medløberkunst og hjælpeløse kunstnere – det er resultatet af de sidste 20 års arbejdsmarkeds- og boligpolitik, mener Charlotte Brüel, selvlært billedkunster gennem 30 år.
»Nogle af mine kunstnerkolleger er holdt op med at lave kunst, fordi de er så pressede på deres levevilkår. Det er resultatet af hård aktiveringspolitik og stigende leveomkostninger,« siger Charlotte Brüel. Mogens Jensen, kulturpolitisk ordfører for Socialdemokraterne, vil med et stort anlagt udspil: ’Kultur er Velfærd’ forsøge at forbedre levevilkårene for kunstnerne med blandt andet pensionsordning, mere fleksible A-kasser og jobcentre og understøttelsesordning for skabende kunstnere.
Amputeret proces
»Dagpenge- og aktiveringssystemet er blevet strammet meget de sidste 10-15 år, og det presser selvfølgelig den kunstneriske frihed,« siger Allan, der ønsker at være anonym, fordi det »ikke ligefrem er god reklame, at sige, at man ikke kan leve af sin kunst«. 
Han har været udøvende kunstner i 15 år, og i den tid er der blevet langt færre relevante aktiveringstilbud. 
»Det kan modne en som menneske og kunstner at blive en del af et arbejdsfællesskab, som man ikke selv har valgt. Men den kunstneriske proces bliver fuldstændig amputeret i de perioder, hvor man f.eks. arbejder 37 timer i en lagerhal, for at optjene dagpengeret til den næste periode,« siger Allan, der understreger at det kræver et stort overskud af den enkelte kunstner at håndtere arbejdsmarkedets krav og samtidig skabe kunst. S vil ifølge deres udspil bl.a. arbejde for, at jobcentrene tager kunstnernes arbejdsform i betragtning.
»Mange eksperimenter bliver aldrig til noget. Det skal der være råd og plads til, og vi kan ikke forvente, at alt giver guldpalmer i Cannes, selv om det måske var ambitionen,« siger Mogens Jensen, der dog understreger, at kunstnere også må stå til rådighed for arbejdsmarkedet. 
»De kunstnere, som ikke kan leve af deres kunst også bliver nødt til at ernære sig ligesom alle andre, og det er klart, at de også kommer i betragtning, når der er mangel på arbejdskraft rundt omkring.« 
Skabende kunstere
Der er opstået en slags parallelkultur mellem den institutionelle kultur, som blåstemples af kunstakademier og kunstfonde – som kun ganske få har adgang til – mens de selvlærte kunstnere bliver mere og mere pressede, mener Charlotte Brüel. 
»I dag er det ikke udelukkende et kunstnerisk valg om man vil igennem Kunstakademiet eller andre institutioner. Mange søger den vej på grund af de økonomiske privilegier, som f.eks. SU og gratis materialer,« siger Charlotte Brüel. 
»Det er ikke længere muligt at pendle ind og ud af arbejdsmarkedet og lave sin kunst ved siden af, fordi leveomkostningerne er steget, og systemet er blevet skrappere,« siger hun, der mener at kulturpolitik nødvendigvis må samtænkes med andre politikområder, hvis man vil skabe ordentlige vilkår for kunsten, hvor den enkelte kunsters arbejdsrytme respekteres. Socialdemokraternes udspil indeholder også et forslag om at »undersøge muligheden for en særlig understøttelsesordning for skabende kunstnere«, og det glæder Charlotte Brüel, der påpeger, at skabende kunstnere i årevis har efterspurgt en sikringsordning, der tager højde for deres særlige vilkår.
»Det nuværende system ødelægger mulighederne for den søgende kunst. Hvis vi vover at skifte spor, har vi ingen helle. Som lønarbejder fraskriver man sig muligheden for at trække sine materialer fra i skat, og som selvstændig har man ingen økonomisk sikkerhed.« 
nan@information.dk

