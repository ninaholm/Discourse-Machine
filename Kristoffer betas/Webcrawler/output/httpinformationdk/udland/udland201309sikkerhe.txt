Sikkerhedsråd reddet på stregen
Obamas planlagte militære straffeaktion og Putins overtalelse af Syrien til at opgive sine kemiske våben puster nyt liv i et Sikkerhedsråd, der i kraft af gentagne russiske og kinesiske vetoer har været fraværende som aktør i den lange syriske borgerkrig
 
	Soldater fra oprørsgruppen Den Frie Syriske Hær søger dække i en landsby nær Aleppo i går. Det internationale samfunds bestræbelser på at opnå fred i Syrien anføres for tiden af Rusland, der med sit diktat til præsident Assad om at opgive sin beholdning af kemiske våben ser ud til at have reddet FN’s Sikkerhedsråd fra at blive irrelevant.


 
	Har Sikkerhedsrådets handlingslammelse i den syriske borgerkrig tilføjet den uundværlige voldgiftsdomstol i internationale konflikter ubodelig skade?

	Så langt gik FN’s generalsekretær Ban Ki-moon næsten onsdag, hvor han talte om Sikkerhedsrådets »kollektive svigt« i forhold til Syrien, hvilket efter hans mening »vil ligge som en tung byrde på FN’s og dets medlemsstaters fremtidige status«.

	Set fra et vestligt synspunkt ligger ansvaret for dette svigt på Ruslands og Kinas skuldre. De tre andre faste medlemmer af Sikkerhedsrådet – USA, Frankrig og Storbritannien – har gennem det seneste par år gang på gang udtrykt forfærdelse over den russiske blokering af selv mildt formulerede fordømmelser af præsident Bashar al-Assads styres voldelige overgreb og massakrer på syriske civile.

	I løbet af 2011 og 2012 nedstemte den russiske og kinesiske FN-delegation to gange resolutionsudkast med fordømmelser. En tredje resolution led samme skæbne, idet den bemyndigede medlemslandene til at bakke resolutionen op med militær magt. Begge stormagter tager konsekvent afstand fra militær indblanding i andre landes interne anliggende. Libyen i 2011 er den eneste undtagelse.

	I dagene efter det gruopvækkende giftgasangreb mod sagesløse civile den 21. august var Sikkerhedsrådet end ikke i stand til at fordømme udåden. Den russiske ambassadør, Vitalij Tjurkin, stemte imod en udtalelse, der blev fremlagt af det argentinske formandskab, og som fordømte angrebet uden at nævne de ansvarlige.

	Putin i panik

	Men da præsident Barack Obama kort efter erklærede sig rede til at gennemføre en militær straffeaktion mod Syrien, fik piben en anden lyd i Moskva.

	»Der gik panik i præsident Vladimir Putin. Pludselig stod Rusland i en situation, hvor dets højt skattede vetoret mod militær intervention i Sikkerhedsrådet risikerede at smuldre. FN kunne blive tandløs,« siger en kilde, der følger Sikkerhedsrådet på nært hold, og som ønsker at være anonym for at bevare sin neutralitet udadtil.

	»Det er baggrunden for, at Putin hasteindkaldte FN’s Syrien-mægler, Lakhdar Brahimi, til G20-mødet i Skt. Petersborg og over for Obama foreslog at destruere Syriens kemiske våbenbeholdning. Putin var i panik,« lyder iagttagerens tolkning.

	Den russiske præsidents to et halvt år lange ukritiske støtte til Assad i Sikkerhedsrådet havde pludselig drevet ham op i et hjørne.

	Ud over en amerikansk militær intervention mod Ruslands eneste tilbageværende allierede i Mellemøsten – Syrien – stod Putin med en anden ukendt variabel på hånden: Vil den rapport, FN-inspektører fremlægger på mandag, have beviser, der kraftigt antyder det syriske militærs ansvar for giftgasangrebet? Det ville undergrave Putins gentagne påstand om, at oprørsgrupper stod bag det. Det vil kunne skade hans troværdighed.

	I går sagde en velorienteret FN-kilde til webmagasinet Foreign Policy, at dokumentationen indeholder indicier, der vil pege på det syriske militær som den angribende part.

	Vendt på en tallerken

	Med det russiske diplomatiske initiativ er stormagtsspillet om Syrien vendt på en tallerken.

	»For ti dage siden var Putin, hans udenrigsminister Lavrov og FN-ambassadør Tjurkin skurkene. I dag bliver de i USA’s presse kaldt fredsduer. Obama ligner et rådvildt dådyr i en bils lyskegle,« siger FN-iagttageren.

	Efter alt at dømme har Putins diktat til præsident Assad om at opgive sin beholdning af kemiske våben, reddet Sikkerhedsrådet fra at blive irrelevant og sikret Rusland fortsat indflydelse på løsningen af internationale konflikter.

	»Handlingslammelsen i Sikkerhedsrådet er uden historisk præcedens,« siger lederen af en ngo-gruppe, der jævnligt møder repræsentanter for de 15 rådsmedlemmer i en samarbejdsgruppe.

	»I lignende situationer, hvor USA eller NATO har tilsidesat Sikkerhedsrådet – f.eks. i Balkan-krigen og i Kosovo – fulgte en lang periode med konstruktive initiativer. Jeg minder om den succesrige indsættelse af FN-styrker i Østtimor i 2001 og senere interventioner i øst- og vestafrikanske lande,« forklarer kilden.

	Rusland i førersædet

	På nuværende tidspunkt er det usikkert, hvorvidt det lykkes for USA og Rusland at enes om tilintetgørelse af Syriens giftgasarsenal under drøftelserne mellem de to landes udenrigsministre i Genève. Uden enighed vil det være umuligt at vedtage en FN-resolution og aktivere Sikkerhedsrådets rolle i Syrien.

	»Den optimale løsning ville være at vedtage en FN-resolution, som pålægger de stridende parter at indgå en våbenhvile, hvorunder inspektørerne kan få adgang til de kemiske våbenanlæg uden at risikere liv og lemmer,« siger lederen af ngo-gruppen, som også ønsker at være anonym.

	»Det kunne dermed bidrage til en ende på civilbefolkningens frygtelige lidelser.«

	Men lige nu er det Rusland, der sidder i førersædet. I går beviste Putin sin enorme indflydelse i Syrien. Præsident Assad sagde i et interview med russisk tv, at han ville efterkomme Ruslands ønske om, at Syrien opgiver kontrol med sine kemiske våben. For tre dage siden benægtede han at være i besiddelse af dem.

	 

