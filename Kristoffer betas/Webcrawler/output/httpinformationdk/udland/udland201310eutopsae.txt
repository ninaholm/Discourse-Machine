EU-top sætter Danmark under pres om databeskyttelse
Afsløringen af omfattende NSA-aflytning af Frankrigs øverste samfundslag sætter EU’s omstridte nye databeskyttelseslov på dagsordenen for EU’s topmøde i dag. Danmark vil komme under pres for sin modstand


 
	Statsminister Helle Thorning-Schmidt (S) vil på et EU-topmøde i dag komme under pres fra Frankrig og Tyskland for at opgive den danske modstand mod en ny fælles stærk databeskyttelse i EU.

	»Den franske præsident vil opfordre EU til at færdiggøre den nødvendige lovgivning,« siger den franske udenrigsminister, Laurent Fabius. EU har i næsten to år forhandlet om en ny fælles databeskyttelse til at erstatte forældede regler fra 1995, men en håndfuld lande; heriblandt Storbritannien, Danmark og Sverige har strittet imod. Derfor vil Frankrig forsøge at skabe et gennembrud ved at tage sagen op på EU’s topmøde.

	Le Mondes afsløring af, at den amerikanske efterretningstjeneste, National Security Agency, NSA, massivt har aflyttet telefonsamtaler og kommunikation på internettet i Frankrig, har gjort arbejdet med EU’s databeskyttelse til en politisk varm og følsom sag. Ifølge Le Monde var målet for NSAs aflytning ikke blot personer mistænkt for tilknytning til terrorisme, men også ledende personer i erhvervslivet, fransk politik og landets centraladministration. Franske diplomater i FN blev bl.a. aflyttet, skriver Le Monde. En stor del af NSAs aktivitet må derfor betragtes som spionage mod en allieret; herunder også industrispionage.

	Den franske præsident, François Hollande, har i en telefonsamtale med sin amerikanske kollega, Barack Obama, krævet en forklaring på NSAs aktivitet i Frankrig. Tidligere i år protesterede den tyske forbundskansler, Angela Merkel, også over NSA’s aflytning i Tyskland. Selv om Europa og USA må arbejde sammen i kampen mod terrorisme »helliger målet ikke altid midlerne«, sagde hun.

	Den øverste chef for de samlede amerikanske efterretningstjenester, James Clapper, gik i går meget usædvanligt åbent ud og sagde, at Le Mondes historier er fordrejet.

	70 mio. franske samtaler aflyttet

	»Beskyldningerne om, at NSA har aflyttet 70 millioner telefonsamtaler i Frankrig er forkerte,« sagde Clapper uden at korrigere tallet. Franske diplomater har gjort klart, at spørgsmålet om EU’s nye dataregler skal tages op på EU’s topmøde i dag og i morgen i Bruxelles. Som tidligere beskrevet i Information er der stor utilfredshed hos hovedparten af de øvrige EU-lande med den nølende holdning fra især britisk, dansk og svensk side over for en stærk EU-databeskyttelse. EU-Kommissionen og Europa-Parlamentet presser også på.

	»Hvis vi i Europa ikke engang kan blive enige om en fælles forsvarsstrategi over for cyberangreb, hvordan skal vi så kunne tale med én stemme over for NSA,« siger EU’s kommissær for digital politik, Neelie Kroes, til det tyske nyhedsmagasin Spiegel.

	»Snowden-sagen har vist, at det er på tide, vi vågner op. Vi har brug for en stærk europæisk it-industri. Og vi må passe bedre på over for, hvad der sker med vores data.«

	På EU-topmødet skal man generelt drøfte udviklingen af en stærkere digital rolle for Europa, hvor amerikanske firmaer sidder på 80 pct. af internetmarkedet. Men her ventes det også at komme til et opgør mellem Frankrig og Tyskland på den ene side og de skeptiske lande anført af Storbritannien på den anden.

	Europæisk it-oprustning

	Regeringscheferne fra Storbritannien, Danmark, Sverige, Tjekkiet, Holland og Estland har i et fælles brev op til topmødet taget afstand fra en række af de mere vidtgående forslag fra EU-Kommissionen og Frankrig, herunder nye fælles skatteregler for internettjenester som Google, og at der opbygges en europæisk cloud – et fælles internetrum for telekommunikation. Ifølge Frankrig kan udviklingen af Europas it-industri ikke adskilles fra diskussionen om datasikkerhed.

	»Det er ikke muligt at udvikle Europas digitale sektor uden at kunne beskytte borgernes data effektivt,« siger Laurent Fabius.

	Regeringen i Washington og den amerikanske it-industri har udført et massivt lobbyarbejde blandt EU-regeringer og i Europa-Parlamentet for at få udvandet EU’s kommende regler om databeskyttelse. Men Parlamentet blev i mandags enig om en række ændringsforslag, der vil styrke indholdet i de nye regler i forhold til EU-Kommissionens oprindelige udspil.

	»Bolden ligger nu hos medlemslandene, der hurtigt bør blive enige om en forhandlingsposition, så vi kan forsvare de europæiske borgeres interesser og levere en hurtig og vidtgående aftale om databeskyttelse,« siger den tyske EU-parlamentariker Jan Philipp Albrecht fra De Grønne, som har ledet diskussionen i Parlamentet.

	»EU’s stats- og regeringschefer kan på topmødet give et klart signal herom,« siger han.

	Justitsminister Morten Bødskov (S) har forklaret Danmarks holdning med, at det drejer sig om finde en balance i de nye regler om databeskyttelse, så der ikke lægges for store administrative byrder på erhvervslivet og myndighederne.

	 

