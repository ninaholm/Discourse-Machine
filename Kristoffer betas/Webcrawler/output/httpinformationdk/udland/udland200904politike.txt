'Vi politikere er produkt af PKK'
Oliebyen Batmans kurdiske borgmester håber på, at lokal-valgssejren til det kurdiske parti, DTP, vil føre til reformer. 'Hvis ikke, kan det ende med, at vi må tage til fronten,' siger han


 BATMAN - "Vi kan ikke sige det højt under den nuværende tyrkisk lovgivning, men virkeligheden her er, at DTP er et produkt af PKK."
Et sådant udsagn i Tyrkiet er normalt ensbetydende med frihedsberøvelse, men Necdet Atalay, borgmester i oliebyen Batman halvanden bustime fra den kurdiske hovedby, Diyarbakir, ligner ikke en desperado bag sit skrivebord på størrelse med et mindre dansegulv, og han hæver ikke på noget tidspunkt stemmen i sin analyse af den uventet store valgsejr, det kurdiske nationalistparti DTP (Demokratisk Samfunds-Parti) fik i de kurdiske provinser 29. marts. I hele den kurdiske region gik partiet frem - i Hakkari ved den iranske grænse stemte 80 pct. på DTP - tyrkisk rekord ved et valg. 
Men borgmesterens ro skyldes måske nok så meget, at han allerede har to domme for overtrædelse af den tyrkiske antiterrorlov med andre 10 tiltaler hængende i det tyrkiske retssystem - i hvert fald uddyber han udsagnet:
"Det, der betinger DTP's eksistens, er PKK og den kamp, PKK kæmper. Historisk var kampen begyndelsen, først derefter etablerede vi borgerretsorganisationer, politiske partier og sociale institutioner. DTP's funktion er altså at udgøre det legaliserede politiske parti for PKK. Vi er en politisk fortsættelse af PKK, hvis ideologi, grundlag og hensigt er den samme. Det er grunden til, at vi nu insisterer på vores politik. Og vi forventer, at Europa og den vestlige verden ændrer deres holdning og accepterer os, som vi er."
Öcalan kurdernes leder
- Men den siddende AKP-regering har gennemført begrænsede reformer, og dermed indledt en proces?
"Efter valget 22. juli 2007 (hvor AKP fik stor tilslutning i de kurdiske områder, red.) øgede AKP og de europæiske regeringer presset på DTP for at fordømme PKK som en terrororganisation. Men vi har modstået presset og har især gennem de sidste to år understreget, at PKK er en del af det kurdiske problem. Vi har også understreget, at (Abdullah) Öcalan er kurdernes leder. Det blev sagt så sent som ved demonstrationer i anledning af newruz (det kurdiske nytår, red.) af vores partiformand (Ahmet Türk, medlem af Tyrkiets nationalforsamling, red.). Vores åbne og øgede tilnærmelse til PKK gjorde os mere acceptable (i de kurdiske vælgeres øjne, red.). Vi forventer nu at Europa og den vestlige verden ændrer den holdning, de har forsøgt at påtvinge os. Og jeg er klar over, at vejen kan blive lang, men vi mener efter disse lokalvalg, at vi har øget legitimitet i og med, at vi har folkets støtte. Det er jo ikke kun partiet, DTP, men folket, der støtter de tendenser, jeg her beskriver. Så Vesten må acceptere os, eftersom vi ikke ændrer os. Enten accepteres vi, eller også fortsætter vores rejse."
Hvad dette 'rejse'-udtryk nærmere dækker fremgår af den videre samtale, hvor Necdet Atalay beklager, at USA's præsident Barack Obamas besøg i Tyrkiet, hvor han gjorde det til en pointe at fordømme PKK som terrororganisation, "fandt sted for tidligt", som han siger, eftersom "en nærmere analyse vil vise, at Vesten må ændre politik".
"Det er i det mindste, hvad vi håber på," tilføjer han, og fortsætter: "Og den tyrkiske stat vil komme med signaler i nær fremtid."
- På hvilken måde?
"Hvad skal der ske med den sag, der føres ved forfatningsdomstolen mod DTP, og som kræver partiet lukket ned? Næsten alle DTP-borgmestre og partiadministratorer er tiltalt i sager med straframme på mellem 10 og 300 år. Udfaldet af disse sager vil være et signal om fremtiden."
Usikker fremtid
Et signal om fremtiden kom få dage efter interviewet i borgmesterkontoret, der stadig var fyldt op med lykønskningsbuketter fra valgsejren, hvor seks ud af ti vælgere havde stemt på Atalay (han bortauktionerede dagen efter alle buketterne for angiveligt 30.000 lira, ca. 100.000 kr., som blev skænket til arbejdet for gadebørnene i Batman). Signalet var masseanholdelser af DTP-politikere og administratorer, herunder en af topembedsmændene på rådhuset i Batman. Således forekom hans svar på spørgsmålet om lukningssagen næsten profetisk: 
"Vi tror, at valgresultatet på en eller anden måde vil få indflydelse på lukningssagen."
Og han fortsatte knap så profetisk: 
"Ifølge den nuværende tyrkiske lovgivning (forbud mod forbindelse med terrororganisationer, red.) kan partiet lukkes. Men vi håber, at det ikke sker i lyset af valgresultatet. Så vi forventer ikke kun, at DTP ikke lukkes, men at der kommer et tillæg til forfatningens paragraffer mod lukning af partier. Vil staten signalere det? Vi forventer ændringer i antiterrorlovgivningen og i lovgivningen generelt - for eksempel er det nu forbudt at erklære sig politisk på det kurdiske sprog. Alene det er nok til at lukke et parti. Og selvom vi meget vel vidste det, gennemførte vi hele vores kampagne på kurdisk. Simpelt hen fordi vi mener, den lov er udemokratisk og undertrykkende, og det må ændres."
- Hvad vil der ske med dig, hvis dit parti bliver lukket?
"Jeg behøver ikke at træde tilbage, men jeg må afskære alle forbindelser til partiet, og påstå status som uafhængig. Men visse af mine handlinger kan blive årsag til lukning, der betyder, at jeg kan få forbud mod at drive politik. Jeg kan ikke blive medstifter af et nyt parti (som allerede er klar til at overtage DTP's rolle, red.)."
Fængsel ingen mulighed
- Du har allerede to domme, som betyder, at du vil blive bandlyst?
"Mine domme er efter antiterrorloven, og hvis de stadfæstes ved appeldomstolen, kan jeg ikke længere være borgmester. Jeg er dømt for to taler, jeg holdt, da jeg var formand for DTP's Diyarbakir-afdeling, og hvor jeg var tiltalt for propaganda for en terrororganisation. Den ene tale var ved en PKK-militants begravelse, den anden var en fordømmelse af sikkerhedsstyrkernes angreb på folk, der demonstrerede under det kurdiske nytår, henholdsvis ti måneders og seks måneders fængsel."
- Regner du med en mildere dom?
"Det sker ikke for os. Somme tider sender appeldomstolen sagerne tilbage med krav om skærpelse, det sker som regel i politiske straffesager."
- Hvad så?
"Som regel tager en appel to år, og et år er gået. Dømmes jeg, vil jeg blive fængslet, da terrordomme ikke kan udsættes eller klares ved at betale sig fra dem. Sker det, vil jeg forlade landet, for der er ti andre sager mod mig, så hvis jeg fængsles, kommer jeg ikke ud igen. Mange af mine venner er i samme situation."
- Mange?
"Anklagemyndigheden har krævet forbud mod politisk virksomhed for 221 personer, alle borgmestre, administratorer eller deputerede (i nationalforsamlingen, red.). En bandlysning af disse 221 vil betyde likvidering af kurdisk politik, for det giver ikke mening at åbne et nyt parti, hvis alle politikerne er lyst i band. En lukning vil være som et militærkup - det vil have smertelige konsekvenser. På den anden side tror vi ikke på, at en så radikal intervention vil finde sted. Og hvis den gør, må vi helt opgive at være politikere, og tage til fronten."
Her smiler Necdet Atalay, men han sidste ord er ikke smilende: 
"Blandt kurdere er der debat om, hvor vidt vi skal droppe den legale, demokratiske proces. Der er en tendens til at give op, og den kan føre til en folkelig oprejsning. Faktisk kan ingen forudsige konsekvenserne."

