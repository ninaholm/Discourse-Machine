Afghansk tolk var i ’særklasse’, Danmark afviser at hjælpe ham
En afghansk tolk modtog store roser for sit arbejde som støtte for de danske styrker i Afghanistan. Danmark afviser at hjælpe ham, selv efter at han har fortalt om en dødstrussel fra Taleban
En afghansk tolk, der har fået ros for sit arbejde for de danske styrker i Afghanistan, har fået afslag på hjælp fra de danske myndigheder, selv om han fortæller, at han er blevet truet på livet af Taleban.


 Tolken ’Rajwa’, der arbejdede for de danske styrker i Helmand-provinsen i Afghanistan, fortalte i august sidste år mindst én dansk embedsmand om en dødstrussel mod ham selv fra den islamistiske bevægelse Taleban:
Rajwas yngre bror var på vej til bageren, da han tæt på deres forældres hjem blev stoppet af tre talebanere, som havde deres underansigter dækket med tørklæder. De spurgte ham, om han var Rajwas bror. Det erkendte han, og talebanerne spurgte dernæst, hvor Rajwa opholdt sig. Broderen fortalte dem en løgn og sagde, at Rajwa var i udlandet for at studere. Talebanerne svarede, at alle, der har arbejdet for den internationale ISAF-koalition, er vantro og skal straffes ekstra hårdt. De fortalte også, at de vidste, at Rajwa havde arbejdet for ISAF i flere år. Samme aften ringede broderen til Rajwa og fortalte ham om truslen.
Efter at have oplyst den danske embedsmand om episoden modtog Rajwa for fjerde gang et afslag på hjælp fra den danske såkaldte task force, der håndterer sager om tolke, som kan have ret til hjælp fra Danmark. Task forcen vurderede ikke, at der var grundlag for at genåbne sagen.
De fire afslag til Rajwa er givet, selvom der i en politisk aftale fra 2013, som blev til med et meget bredt flertal i Folketinget, står, at partierne vil sikre, at ingen tolke, »som har bistået den danske indsats i Afghanistan, bliver ladt i stikken«. Rajwas forklaring om truslen er beskrevet i en række dokumenter fra hans sag hos de danske myndigheder, som Information har fået indsigt i via organisationen Refugees Welcome, som hjælper og giver juridisk støtte til flygtninge, der søger til Danmark.
Information har ikke haft mulighed for at be- eller afkræfte truslen, men har bedt Rajwa genfortælle episoden. Hans genfortælling stemmer overens med det, som blev noteret fra samtalen med den danske task force sidste år i august. I papirerne fra de danske myndigheder fremgår det desuden ikke, at task forcen betvivler forklaringen om truslen.
Usammenlignelige evner
Efter de fire afslag har Rajwa i dag opgivet sine forhåbninger om at få et visum til Danmark: »Jeg er meget skuffet,« siger han over en skrattende Skype-forbindelse fra et sted, som Information ikke kan oplyse af hensyn til hans sikkerhed.
»Men jeg forstår heller ikke hvorfor. Jeg har været til samtaler med de danske myndigheder mange gange, og de kender alt til min situation. De ved, hvor dårlig en situation jeg står i. Men af en eller anden grund giver de mig alligevel afslag hver gang.«
Rajwa er i dag 27 år og kommer oprindeligt fra den nordlige Kunduz-provins i Afghanistan. Han lærte at tale engelsk på et privat kursus, da han havde afsluttet gymnasiet. Som ansat hos det amerikanske firma DynCorp International støttede han danske styrker i omkring 10 måneder i 2012. Det foregik på et regionalt militært træningscenter i den såkaldte Camp Shorabak, hvor afghanske tropper blev uddannet med international hjælp.
Og Rajwa var angiveligt dygtig til sit arbejde. I papirerne fra hans sag fremgår det, at de danske myndigheder har indhentet oplysninger fra to danske styrkechefer om Rajwas ansættelse og arbejde:
»Styrkecheferne kan bekræfte den anførte ansættelsesperiode, og styrkechef hold 14 oplyser, at denne tolk var i særklasse i sammenligning med øvrige tolke.« I en skriftlig anbefaling skriver sidstnævnte styrkechef desuden:
»Jeg har lært at respektere og stole på ham på en sådan måde, at jeg vil anbefale og fremhæve ham over for enhver myndighed eller firma i Danmark eller over for et ethvert andet land eller situation …«
Michael R. Patterson, en chef i DynCorp International, har brugt Rajwa som tolk. Han beskriver i en anbefaling Rajwa som »talentfuld«, altid til rådighed, og som en der passede sit arbejde langt ud over, hvad han var forpligtet til. Desuden skriver han: »Min succes hang direkte sammen med hans usammenlignelige evner.«
Chefen fra DynCorp beskriver også, hvordan flerstjernede generaler fra den britiske og den amerikanske hær altid bemærkede kvaliteten af Rajwas tolkearbejde.
Falder for skæringsdato
Men trods det arbejde, som Rajwa udførte, blev han afvist i oktober 2013, efter han for første gang opsøgte de danske myndigheder for at få hjælp.
Han er ifølge den danske task force ikke omfattet af den tolkepakke, som et bredt flertal i Folketinget har vedtaget. Det skyldes, at tolke skal have arbejdet mindst ét helt år og været ansat den 19. december 2012 eller derefter for at være omfattet.
Rajwa har imidlertid kun arbejdet cirka 10 måneder som støtte for de danske styrker, og han stoppede med at arbejde den 5. december 2012. Dermed lever han ikke op til de formelle krav, der kan give ham ret til visum til Danmark med henblik på at søge asyl.
Claus Juul, der er juridisk konsulent hos Amnesty International, kritiserer de formelle krav i tolkeaftalen. Han mener, at eksempelvis skæringsdatoen den. 19. december 2012 umiddelbart fremstår ’tilfældig’.
»Den dato udspringer jo ikke af en logisk nødvendighed, som betyder, at det ikke kunne være andre datoer,« siger han. I tolkeaftalen er datoen begrundet med, at den markerer dagen, hvor den britiske premierminister David Cameron annoncerede, at landet ville reducere troppebidraget i Afghanistan.
Kidnapningen
For Rajwa ville det måske have været en mulighed at få hjælp af Danmark efter den såkaldte intimideringspolitik, som er »en række beskyttende tiltag i forhold til lokalt ansatte, der trues eller er i fare«.
Eksempelvis kan det være hjælp til at få arbejde i en anden provins, flytning af personens familie eller i sidste instans visum til Danmark med mulighed for at søge asyl. Men task forcen vurderede ikke, at Rajwa var konkret truet eller i fare. Rajwas forklaring om hans første begrundelse for at søge hjælp udelukker tilsyneladende også muligheden for hjælp.
Kort fortalt har Rajwa beskrevet for den danske task force, at han ville til Ukraine for at studere og for at komme væk fra Afghanistan.
Han blev imidlertid kidnappet af kriminelle på vej til et rejsebureau i august 2013, efter at han havde hævet penge til rejsen. Kidnapperne fandt dernæst ud af, at Rajwa havde været tolk på grund af billeder på hans telefon, hvor der optrådte ISAF-soldater. Der øjnede de ifølge Rajwa muligheden for at tjene mange penge.
Kidnapperne krævede dernæst 30.000 amerikanske dollars i løsesum fra Rajwas far, hvilket faderen betalte. Efter løsladelsen krævede røverne yderligere, at faderen skulle betale flere penge for ikke at røbe over for Taleban, hvor tolken boede. Det afslog faderen og sendte Rajwa i skjul hos hans søster.
Senere har Rajwa erkendt over for task forcen, at han havde fået pengene til rejsen af en dansk kvinde, som tidligere havde været udstationeret i Afghanistan, og som han efterfølgende havde et forhold til, hvilket han ikke havde givet indtryk af tidligere.
Han erkendte også, at han havde set hende på tidspunkter efter hendes udstationering, hvilket han ellers havde benægtet. Det skete imidlertid for at skærme kvinden, forklarede han. Desuden forklarede han, at han heller ikke havde bestemt sig for et konkret rejsebureau, som han ellers tidligere havde forklaret.
Det får sammenlagt task forcen til at konkludere, at han har afgivet urigtige oplysninger, selv om Rajwa fastholder, at forklaringen om selve kidnapningen er rigtig. Task forcen lægger også vægt på, at, at familien ikke har anmeldt kidnapningen til politiet. Det skete ifølge Rajwas forklaring, fordi han ikke stolede på det afghanske politi.
Men task forcen afslår med henvisning til blandt andet de to nævnte begrundelser at hjælpe ham efter den såkaldte intimideringspolitik.
Den danske pige, som Rajwa dengang havde et forhold til, er i dag i kontakt med ham, men har ikke et forhold til ham længere.
Hun bekræfter, at hun gav ham pengene, og hun siger, at hun stoler hundrede procent på, at forklaringen om selve kidnapningen er sand.
»Jeg kender ham,« siger kvinden, der ikke ønsker sit navn frem. Hun gav ham pengene, fordi hun frygtede, at situationen ville blive forværret i Afghanistan. Hun beskriver desuden Rajwa som meget troværdig.
»Han var også rigtig, rigtig loyal over for dem, han arbejdede for. Og han var stolt af det, han lavede,« siger hun.
Rajwa har i 2014 søgt om et specielt visum til USA, da han også har arbejdet for amerikanerne i Afghanistan. Det har han dog ikke fået svar på, og han frygter, at processen kan trække yderligere ud.
Information har bedt om et interview med forsvarsminister Nicolai Wammen (S) om kritikken fra Amnesty International. I stedet har Forsvarsministeriets presseafdeling fremsendt et svar, hvor ministeriet oplyser, at der i forhold til intimideringspolitikken ikke er nogen tidsmæssige barrierer for hjælp til tolke fra Afghanistan.
Rajwa et opdigtet navn. Information er bekendt med tolkens rigtige navn og identitet, men har af sikkerhedshensyn valgt ikke at bruge hans rigtige navn.

