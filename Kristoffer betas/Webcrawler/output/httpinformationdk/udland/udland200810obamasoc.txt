Obama er 'socialist'



 I sin ugentlige radiooptræden i weekenden skruede John McCain op for retorikken, da han kaldte Obamas skatteplan for 'socialistisk'. Men i stedet for selv at benytte 'S-ordet' lod han verdens mest berømte blikkenslager, Joe 'the Plumber' Wurzelbacher, gøre det for sig. "Nu skal I høre; Obama foretrækker omfordeling af rigdom frem for en politik, der gør, at alle får mest muligt ud af det. Joe - med hans direkte facon - sagde, at det lød som socialisme," sagde John McCain med henvisning til et interview med ABS sidste uge, hvor Joe Wurzelbacher kaldte Obamas forslag om at hæve skatterne med tre procent for alle, der tjener over 250.000 dollar for "et meget socialistisk synspunkt." 
McCain benyttede også lejligheden til at forbinde Obama til Europas socialdemokrater. "I Europa er de socialistiske ledere, der sådan beundrer min modstander, i det mindste ærlige omkring deres synspunkter," sagde McCain i radiotalen. Da McCain bagefter blev spurgt hvorfor han brugte ordet socialist, svarede han: "Det er jo det, det er. At ville sprede velstanden er socialisme." 

