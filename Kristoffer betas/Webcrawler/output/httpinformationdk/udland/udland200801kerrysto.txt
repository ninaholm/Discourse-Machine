Kerry støtter Obama i præsidentopgør



 John Kerry, den demokratiske præsidentkandidat i 2004, vil støtte Barack Obama i præsidentopgøret i USA. Det sagde Kerry, da han deltog i et Obama-valgmøde i Charleston i South Carolina torsdag. "Jeg har tillid til, at Obama kan blive, vil blive og bør blive USA's næste præsident," sagde Kerry og bebudede sin aktive støtte. Der bliver altså ingen støtte til den anden demokratiske kandidat John Edwards, som John Kerry i 2004 valgte som sin vicepræsidentkandidat. For Barack Obama kan Kerrys støtte blive meget nyttig. Kerry har stadig et stort netværk, som blev opbygget under hans præsidentkampagne i 2004. ritzau

