Præsidentvalg i Chile må ud i anden runde
Chilenerne synes på vej til at vælge deres første højreorienterede præsident siden Pinochets militær-diktatur. Dog skal der først være en anden valgrunde
Sebastian Piñera bliver måske den første højreorienterede leder af Chile siden Pinochet - men skal først ud i anden valgrunde af præsidentvalget


 Nogen endelig afgørelse faldt der ikke i første runde af præsidentvalget søndag, så chilenerne skal til stemmeurnerne én gang til - denne gang for at vælge mellem de to bedst placerede kandidater. De officielle stemmetal, da 98 procent af stemmerne var talt op, peger på, at den konservative milliardær Sebastian Piñera bliver det sydamerikanske lands første højreorienterede præsident siden general Augusto Pinochets militærdiktatur.
Piñera opnåede næsten 44 procent af stemmerne mod 29,6 procent til den tidligere præsident Eduardo Frei, som er kandidat for centrum-venstre.
Milliadærleder
For at skulle undgå en anden valgrunde 17. januar skulle en af kandidaterne have opnået 50 procent af stemmerne.
Ifølge det amerikanske erhvervsmagasin Forbes er den 60-årige Sebastian Piñera god for 1,2 milliarder dollar (6,5 milliarder kroner). Han er uddannet på Harvard Universitetet i USA.
Piñera var søndag oppe mod 67-årige Frei og den 36-årige karismatiske filminstruktør Marco Enriquez-Ominami.
Hvis Piñera vinder omvalget, betyder det, at Chile vender tilbage til et højrestyre for første gang siden afslutningen af general Augusto Pinochets militærdiktatur, der varede fra 1973 til 1990.
Kun én periode
En centrum-venstrekoalition med partiet Concertacion i spidsen har haft magten siden Pinochets afgang.
Den siddende chilenske præsident, Michelle Bachelet (Concertacion-alliancen), kan på trods af stor popularitet ikke søge genvalg. Chiles forfatning tillader kun en præsident at sidde en enkelt, fireårig periode. ritzau


