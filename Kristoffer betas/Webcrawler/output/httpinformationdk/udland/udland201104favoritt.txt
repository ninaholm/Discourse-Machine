Favoritten med guldbukserne
Mitt Romney er mormon og tidligere guvernør for Massachusetts, hvor han stod bag en sundheds-reform, der minder om den, præsident Obama har tvunget igennem for hele USA. Det er de to største handicap for manden, som er favorit til at blive republi-kanernes præsident-kandidat i 2012


 WASHINGTON DC  I månedsvis har han været overalt. Intet emne har været for lille, intet for stort for Mitt Romney, Massachusetts' tidligere guvernør, der er det republikanske partis førende 'mainstream' bud på en præsidentkandidat i 2012. En mand der  med en skarpere ideolog som vicepræsidentkandidat ved sin side  vil kunne appellere til både de konservative kernetropper, der er nødvendige for at vinde nomineringen, men som samtidig  som en velkendt moderat skikkelse  kan vinde de altafgørende uafhængige midtervælgere tilbage, som præsident Obama kaprede i 2008.
Og mandag i denne uge annoncerede den distingverede politiker sit kandidatur formelt via en valgvideo på YouTube. Det ville være synd at kalde meddelelsen en overraskelse. Den politisk drevne mangemilliardær har haft sit blik stift rettet mod Det Hvide Hus lige siden han tabte nomineringen i 2008 til John McCain. Alene det første kvartal af 2011 indsamlede hans PAC, Political Action Comittee, lige under to millioner dollar, cirka 10 millioner kroner, hvilket gør ham til den mest velpolstrede kandidat indtil videre.
Med en tilslutning på 22- 27 pct. ligger han også på førstepladsen i de mange popularitetsmålinger, som de amerikanske medier bringer flere af om ugen, før valgsæsonen for alvor begynder i maj.
Liberal missionær
Men hvad står Mitt Romney for politisk, og hvor stor er hans chance for at vinde sit partis endelige nominering?
Da Romney i 2003-2007 var guvernør i liberale Massachusetts gennemførte han USA's første offentligt funderede sundhedsreform, der minder om 'Obamacare', republikanernes øgenavn for præsidentens sundhedsreform, som oppositionen har svoret at dræbe ved først givne lejlighed.
Sundhedsreformen regnes for at være Romneys største problem på de indre linjer i en tid, hvor den social-konservative Tea Party bevægelse har vundet betydelige magt i det republikanske parti. Hans største problem med den amerikanske vælgerbefolkning vil, hvis han vinder nomineringen, imidlertid være noget andet: hans religion. Der i øvrigt også gør ham suspekt i den republikanske evangelisk-kristne base. Den 64 år gamle Romney er mormon og arbejdede i sin ungdom som missionær i Frankrig for kirken Jesu Kristi Kirke af Sidste Dages Hellige. I dag bor han i mormonbyen Salt Lake City i Utah, hvorfra han i øvrigt i 2002 var chef for De Olympiske Lege i USA.
Som en medarbejder i Det Hvide Hus siger til Information off the record, så ser amerikanerne med »dyb skepsis på en trosretning, der er forbundet med flerkoneri, og hvor mændene går med guldundertøj«. De fleste mormoner nægter at diskutere »den hellige underbeklædning«. Det specielle undertøj kan kun bæres af mormoner, der har deltaget i en særlig indvielsesceremoni i et mormontempel. Funktionen er konstant at minde bæreren om hans status som udvalgt. Men uanset om Romney skulle være iført guldunderbukser eller ej, ser de mange amerikanske satiriske late night shows frem til gyldne tider, hvis Romney vinder nomineringen.
En slidt kronprins?
Redaktør ved NPR (National Public Radio) i Washington DC, Ron Elving, siger til Information, at Romneys hovedproblem vil være hans mangeårige status som kronprins, der har slidt på hans tiltrækningskraft og karma:
»Hans situation minder om Hillary Clintons hos Demokraterne før Obamas nominering. Alle mente, at hendes nominering var oplagt, men så satte græsrødderne sig i bevægelse i en anden retning. Det samme kan ske for Romney.«
Indtil videre har den tidligere succesrige administrerende direktør for kapitalfonden Bain & Company fokuseret på især økonomi og udenrigspolitik, når han har talt dunder mod Obama.
»Præsidentens økonomiske planer slår fejl, fordi han ikke ved noget om, hvordan man skaber job i den virkelige verden« (læs: den private sektor, red.) lød det fra den også særdeles kompetente forretningsmand i valgvideoen mandag, der var optaget i den indflydelsesrige stat New Hampshire.
Mitt Romney er gift, har fem voksne sønner og en kandidatgrad i jura og business fra Harvard.



