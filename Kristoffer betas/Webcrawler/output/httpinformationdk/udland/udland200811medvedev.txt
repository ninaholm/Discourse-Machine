Medvedev åbner op for 12 år mere med Putin
Ruslands præsident Medvedev holdt onsdag sin første tale til nationen, hvor han uden held forsøgte at fremstå som landets leder og samtidig banede vej for Putins tilbagevenden til præsidentembedet
Ruslands præsident Dmitrij Medvedev ftiltrådte præsidentembedet i maj 2008 - han var stabchef for hans forgænger Putin.


 I ly af det amerikanske præsidentvalg holdt Ruslands præsident Dmitrij Medvedev sin første årlige tale til nationen. Og måske sin sidste, hvis man skal tro den ene fløj af de russiske analyser af talen.
Medvedev benyttede nemlig nok talen til et verbalt angreb mod USA og til at true med at opstille raketsystemer i Kaliningrad som modtræk mod USAs planlagte missilskjold i Tjekkiet og Polen. 
Men det er den indenrigspolitiske del af talen, der interesserer de russiske iagttagere mest. Her talte præsidenten pænt om at styrke det civile samfund, gøre valget til Overhuset mere demokratisk, give små partier større chancer for adgang til Underhuset og i det hele taget værne om demokratiet.
Men samtidig foreslog Medvedev to ting, som ifølge flere kommentatorer er af "revolutionær karakter" og bestemt ikke går i retning af mere demokrati - ændringer af forfatningen, som giver præsidenten ret til at sidde i to gange seks år, i modsætning til de nuværende to gange fire, og medlemmer af underhuset ret til to gange fem år. 
12 år til Putin
Det ser tilsyneladende ret uskyldigt ud, hævder den ene fløj af kommentatorerne, det er set i andre lande også. 
Men hvorfor netop nu tale om en ændring af forfatningen, hvor Rusland som så mange andre sidder i en dyb finanskrise og dermed burde have andet at tænke på end præsidentens periode ved magten?
Svaret fra en række traditionelt Kreml-kritiske medier og kommentatorer er: Det er et led i den for længst aftalte plan mellem Putin og Medvedev om, at Medvedev kun er tænkt som en kort overgangsfigur, hvorefter Putin vender tilbage til præsident-embedet i yderligere 12 år. 
Forfatningsændringen vil, siger disse kommentatorer, betyde, at der, så snart den er vedtaget i parlamentet og underskrevet af Medvedev, vil blive udskrevet nyvalg. 
Her vil Putin ifølge både den gamle og den nykorrigerede forfatning igen have ret til at opstille. Og han vil vinde. Voila - 12 år mere til Putin, smart og elegant.
Den anden side af kommentatorerne hævder modsat, at Putin selv hele tiden har modsat sig ændringer af forfatningen og nægtede at bryde med forfatningen og lade sig vælge til en tredje periode. Politologen Stanislav Belkovskij siger således, at "Medvedev tror i hvert fald selv, at forfatningsændringen er beregnet på ham selv." 
Medvedev ud af skyggen
Flere fra denne fløj fremhæver, at Medvedev netop i sin tale til nationen bestræbte sig på at distancere sig en smule fra Putin og fremtræde som en selvstændig leder, der er i stand til selv at tage betydelige initiativer og beslutninger. 
Aleksej Makarkin fra Center for Politiske Teknologier i Moskva siger således til netavisen strana.ru, at "det vigtigste i Medvedevs første tale til nationen var, at han bestræbte sig på at vise sig som en ægte politiker og statsleder, som er i stand til at foreslå konkrete beslutninger på de aktuelle problemer." 
Han mener, som også andre politologer, at Medvedev dermed i virkeligheden har taget det første skridt væk fra Putins kontrol, og han fremhæver endnu et konkret tiltag i talen, som vil komme til at svække Putins magt. 
For eftertiden er regeringen, som Putin jo er leder af, tvunget til hvert år at aflægge beretning over for parlamentet, hvorved parlamentet får øget sin indflydelse. 
Endnu andre analytikere hælder til at mene, at Medvedev får lov at sidde sin periode ud, mens Putin i stedet vil indtage rollen som øverste leder af en ny mini Sovjet-union, der kommer til at bestå af Rusland, Hviderusland og de to georgiske republikker Sydossetien og Abkhasien, der har erklæret sig selvstændige, men i realiteten er annekterede af Rusland efter krigen mod Georgien. 
Kontrolløren
Den sidste tolkning er nok tvivlsom, idet Hvideruslands diktator, Aleksandr Lukasjenko, næppe har tænkt sig uden videre at overlade magten til Putin og i øvrigt på det sidste har søgt tilnærmelse til Vesten.
Præsident Medvedevs tale, få timer efter valget af Barack Obama i USA, var ikke tilfældig. Den var et tydeligt signal til den nye amerikanske præsident om, at Rusland fortsætter sin egen udenrigspolitiske linje uden skelen til, hvem der sidder i Det Hvide Hus i Washington. 
Den var samtidig en understregning af, at ham, der sidder i Det Hvide Hus (regeringsbygningen, hvor Putin nu residerer, red.) i Moskva, bestemt ikke har trukket sig tilbage fra magten i Rusland. 
Og endelig demonstrerede Medvedev, at Rusland også på det indenrigspolitiske plan fortsætter den skindemokratiske linje med 'kontrollerbart demokrati', hvor det fortsat ikke er klart, om det er Putin eller Medvedev, der er den egentlige kontrollør.

