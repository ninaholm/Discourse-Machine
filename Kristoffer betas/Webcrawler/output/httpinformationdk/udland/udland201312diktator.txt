Diktatoren, basketballspilleren og den døde onkel
En excentrisk amerikansk tidligere basketballstjerne er et af de vigtigste pejlemærker for, hvor godt et greb Kim Jong-un har om magten. Nordkoreas diktator er blevet ven med et af sine idoler fra teenageårene – og dette idol kommer atter på besøg i et land præget af blodig magtkamp
 
	Et umage par: Nordkoreas leder, Kim Jong-u n, (t.v.) og den tidligere amerikanske basketballstjerne, den flamboyante Dennis Rodman (t.h.) på podiet ved en basketkamp i hovedstaden Pyongyang den 1. marts i år med hele den uniformerede partitop bagved.


 
	Det må være noget nær verdenshistoriens mest umage vennepar: Den ene en nordkoreansk diktator; den anden en pensioneret sort amerikansk basketballstjerne. Men Kim Jong-un og Dennis Rodman er venner. Oven i købet »venner for livet,« siger Rodman, der i dag ankommer til Nordkorea for tredje gang i år for at besøge sin kammerat – og det præcis en uge efter Kim Jong-un fik sin onkel henrettet i det, der lader til at være del af en blodig magtkamp, der har som mål at sikre den 30-årige den ubestridte ledelse.

	»Jeg holder meget af ham. Han er virkelig fantastisk,« har Rodman, der var en kendt i USA’s basketball- liga NBA i 1990’erne, sagt om Kim tidligere i år.

	Rodman har holdt Kims nyfødte datter i sin favn. De to har spist sammen og omfavnet hinanden. Og nordkoreanske aviser har trykt store fotos på forsiden, hvor de griner og klapper side om side til basketballkamp i den nordkoreanske hovedstad, Pyongyang. kontrasten mellem den flamboyante Rodman med sorte solbriller og kasket, piercinger i øre, næse og læber og med tatoveringer helt ned på hænderne kunne ikke være større ved siden af den tilknappede, buttede Kim.

	Der slipper så få informationer ud fra Nordkoreas lukkede politiske system, at ingen uden for landet reelt ved, hvad der foregår i kulissen.

	Ja, det er så lukket, at Kim-Rodman-venskabet ifølge den anerkendte Nordkorea-forsker Andrej Lankov indtil sidste uge bizart nok var noget nær det mest håndgribelige tegn på, at Kim Jong-un havde formået at cementere sin magt efter sin far, Kim Jong-il, der døde for to år siden og overlod ham førerpositionen i Kim-dynastiet og nøglerne til et atomvåbenbevæbnet, forarmet og internationalt helt isoleret land.

	Andrej Lankov beskriver Rodman-besøgene som »vanvittige«, da det normalt i Nordkorea ville blive betragtet som fornedrende for diktatoren, der næsten tillægges guddommelig status, at blive set offentligt sammen med »denne mærkelige fyr med øreringe, som oven i købet beholder sin kasket på, når han taler til den øverstbefalende leder«.

	Resten af landets ledelse, argumenterer Lankov, ville have forhindret forholdet til Rodman – i hvert fald at det endte på landets avisers forsider – hvis ikke Kim havde fuldstændig kontrol med alt, og folkene omkring ham ikke var rædselsslagne for at udfordre hans vilje til at ’hænge ud’ med et af de basketballikoner, han tilsyneladende dyrkede som teenager.

	»At Kim har været i stand til at gøre disse besøg kendt for offentligheden indikerer, at han har cementeret sin magt,« siger Lankov.

	Uberegnelig leder

	Forestillingen om, at Kim faktisk sidder sikkert på magten, blev dog for alvor rystet, da hans onkel og nummer to i regimets hierarki, Jang Song-taek, blev henrettet torsdag sidste uge angiveligt for at have planlagt et militærkup og massiv korruption.

	Hidtil havde styret udvist fuldstændig enhed og styrke udadtil. Men det billede krakelerede, da statsmedierne pludselig oplyste, at der havde været forsøg på at vælte lederen – og bagmanden var oven i købet dennes onkel, der ellers var udset til at være den unge diktators beskytter og rådgiver.

	Både Sydkorea og USA har advaret om en potentiel farlig udvikling i Nordkorea efter den blodige udrensning. USA’s udenrigsminister, John Kerry, udtrykker bekymring over, at Nordkoreas atomvåben kontrolleres af en »uberegnelig« leder.

	Hvad der nu skal ske i Nordkorea, er op til en ung mand, som der eksisterede ganske få oplysninger om, indtil kort før hans far døde.

	Han studerede som teenager i den schweiziske hovedstad Bern under et falsk navn fra 1998 til 2000. Af lærere og elever i byen er han senere blevet beskrevet som en genert dreng, der kun for alvor udfoldede sig på basketballbanen, og hans lejlighed skulle have været fyldt med plakater af spillere fra Chicago Bulls, hans favoritbasketballhold – hvor netop hans senere kammesjuk, Dennis Rodman, spillede i de år.

	Pludselig forsvandt Kim fra Bern og tog sandsynligvis tilbage til Pyongyang, hvor han i 2007 skulle have gennemført en uddannelse ved Kim Il-Sung-militæruniversitetet.

	De få oplysninger var et yderst spinkelt grundlag for at forudsige, hvad man kunne forvente af hans lederskab.

	Men nu ved verden i hvert fald, at han er klar til at være skånselsløs i interne magtkampe. Samtidig har han ført sin fars atomambitioner og sabelraslen videre – han har beordret Nordkoreas tredje atomprøvesprængning og truet Sydkorea og USA med atomangreb.

	Og uanset hvor meget udlandet presser på gennem sanktioner, så vil Kim aldrig opgive sine atomvåben, mener Andrej Lankov. »Lige meget hvad der sker, så vil han beholde sine atomvåben. Punktum. Nordkorea er en atommagt og vil fortsætte med at være det, så længe Kim-familien er ved magten. Hvorfor? Spørg Muammar Gaddafi. Han gik med til at skrotte sine våben for økonomiske fordele. Og blev så dræbt af en kugle,« siger Lankov.

	Rodman åbner døre?

	Efter henrettelsen af onklen har Pyongyang travlt med at vise, at Kim Jong-un sidder sikkert på magten.

	Nordkoreanere svor at gøre fælles sag med Kim Jong-un i løbet af gårsdagens markering af toårsdagen for faderen, Kim Jong-ils død. Mandag fik han også fuld opbakning fra det magtfulde militær ved en storstilet parade. Og selv har Kim brugt den sidste uge på at vise sig offentligt storsmilende på inspektionsture – bl.a. til et luksus skiområde og et fiskelager – for at vise, at han er dybt engageret i den daglige ledelse af landet.

	Imens kører Dennis Rodman sit eget show på sidelinjen. Hans besøg kan vise sig at være noget af det mest positive, der for tiden sker i Nordkoreas omgang med omverdenen.

	Han skal træne Nordkoreas basketballandshold i fire dage, og i januar skal holdet spille mod et hold af andre pensionerede amerikanske spillere. Og tilsyneladende har Kim også bedt ham om at træne landsholdet frem mod OL i 2016.

	Dan Pinkston, Nordkorea-ekspert fra International Crisis Group, mener, at Rodmans gentagne besøg kan være med til at åbne den dør, der adskiller Nordkorea fra omverdenen. Sanktioner og trusler har ikke påvirket regimet.

	Det er nødvendigt at finde andre måder at påvirke den nordkoreanske befolkning på, hævder Pinkston, og selv om han erkender, at Rodmans ’basketball-diplomati’ blot er et lille skridt, så »kan det blive en måde at introducere de nye ideer og den nye information, der er så stærkt brug for i Nordkorea,« skrev han i september efter Rodmans seneste Nordkoreatur. Det første besøg var i februar-marts i år.

	Hvis nogen udlænding skulle kunne udøve indflydelse på Kim, så lader Rodman lige nu besynderligt nok til at være det bedste bud. Men Rodman selv lader dog ikke til at være så interesseret i at diskutere politik med sin ven:

	»Jeg er skideligeglad med, hvad han går og laver derovre,« sagde Rodman i november.

	»Når det er os to, så er vi bare venner. Jeg er ligeglad med resten.«

	 

