Vil du knalde for en Cola?
Traditionelle stereotyper og skæve kønsroller er stadig en kæmpe sten på vejen mod opfyldelse af 2015-målene i Afrika, hvor kvindernes lige-stilling er det punkt, som har rykket sig mindst fremad
Det er ikke nok at skabe bedre institutionelle rammer for kvinder i Afrika for at afskaffe blandt andet prostitutions som her i Lagos - det er også vigtigt med en mentalitetsændring, hvor kvinderne får bedre muligheder for at være selvstændige.


 ARUSHA - Se det for dig: Mand har penge. Ung kvinde mangler penge. Hun giver sin krop. Han betaler nyt tøj og telefon. Eller måske bare en drink, så hun kan sidde lidt på en behagelig restaurant og blomstre. Hvis hun er heldig, slipper hun for, at han også giver hende tyk mave og kønssygdomme.
Det er den samme gamle sang, som spiller endnu hernede i Afrika. Til trods for at kvinders ligestilling har stået højt på den internationale udviklingsagenda i mere end 15 år. Specifikke mål om at få flere børn i skole, begrænse hiv-smitte og forbedre sundheden blandt spædbørn og fødende kvinder har i værste fald skygget for, hvad der forårsager problemerne i første omgang.
Det siger blandt andre svenske Minou Fuglesang, der i 10 år har været leder af Femina Hip - en organisation, som arbejder med seksualoplysning og reproduktiv sundhed i Tanzania.
»Vi har haft så meget fokus på den akademiske agenda og på at skabe målbare forbedringer inden for sundhed og uddannelse. I et land som Tanzania har vi talt om hiv og aids i 20 år, og der er postet enorme summer i at bekæmpe sygdommen. Men så længe der er fattigdom, vil der altid være forskellige former for prostitution,« siger Minou Fuglesang.
Mere selvstændighed
Hun mener, løsningen er at sætte mere ind for at gøre unge kvinder uafhængige og selvforsørgende.
»Det hele hænger sammen. Når du har din egen indkomst, kan du også bedre sige nej til at yde seksuelle tjenester, men i vores ungdomsklubber hører vi om piger, der dyrker sex med mænd for at kunne betale deres skoleudgifter, og unge mænd, der føler sig presset ind i seksuelle relationer. Det forventes simpelthen af dem, at de er seksuelt meget aktive og decideret deler ud af deres penge til kvinder til gengæld for seksuelle ydelser. Det er med til at fastholde skæve mønstre og forhindre fremskridt på andre områder,« siger Minou Fuglesang.
I hendes øjne er der brug for bevidst at tænke i, at ligestilling smitter direkte af på sundhed og levevilkår for alle parter. I stedet er man gået omvendt til værks. F.eks. er uddannelse til alle et af 2015-målene. Men først i takt med at Tanzanias skolesystem er udbygget og stort set alle børn går i grundskole, er det kommet frem i lyset, at hver femte pige dropper ud af skolen, fordi de bliver gravide.
Samtidig opfattes kvinder stadig som mandens ejendom. De bliver gift tidligt, og der betales brudepris. Piger udveksles mellem familier og forventes at levere arbejdskraft og seksuelle ydelser til de mænd, de bliver gift med.
»Udviklingsorganisationerne skulle have arbejdet fra starten, som man gør nu. Men vi har haft alle disse forbandede hensigtserklæringer og sektormål, og når man så kommer ud i landområderne, chokeres man over, hvor lidt der i virkelighed er sket,« siger Minou Fuglesang.
Kvinders ligestilling er den 2015-indikator, som har rykket sig mindst fremad. Men i juni-nummeret af lægeskriftet The Lancet hedder det nu, at den medicinske tilgang til FN's 2015-mål 4, 5 og 6 decideret har udelukket den politiske diskussion og analyse af ligestillingens betydning for børne- og mødredødeligheden.
»Tekniske fix så som offentlige sundhedsprogrammer, medicin og vacciner vil ikke i sig selv medføre vedvarende forandringer for fremtidige generationer. De vil ikke trænge gennem alle sociale lag i samfundet,« står der
Til trods for at det er 15 år siden, kvindekonferencen i Beijing satte kvinders ligestilling på agendaen, og at  gender - køn - er fast ingrediens i ethvert troværdigt udviklingsprojekt.
Kvindesag efterspørges
»Men hvad er gender?« spørger tanzanianeren John Ulanga retorisk. Han er direktør for Foundation of Civil Society - Tanzanias største fond til støtte og udvikling af det civile samfund, dvs. landets egne ngo'er.
»Når eksperterne siger, vi har 'mainstreamet gender' (generaliseret køn, red) i vores udviklingsprojekter, hvad betyder det så? Ingen ved det. Jeg har været til 1.000 møder om udvikling, og ingen ved det. Det lyder bare godt,« siger han.
Og 2015-målene har ikke gjort det bedre.
For eksempel mener John Ulanga ikke favorisering af kvindelige politikere, som man ser mange steder i afrikanske parlamenter, for alvor styrker kvinders stilling i samfundet, så længe de ikke er valgt på at tale kvinders sag.
Desuden spiller det ind, at det at arbejdet for kvinders rettigheder - og hele feminismebegrebet for den sags skyld - i afrikansk kontekst  historisk set er opslugt af kampen mod racediskrimination og fattigdom.
»Vi har mange ngo'er her i landet, som arbejder med kvinder og ligestilling De skaber måske forbedringer. Men det er forandring på et større plan, der er brug for. En social bevægelse, som taler med én stemme.«
Som da Tanzanias tidligere FN-Habitat-kommissær Anna Tibaijuka  efter Beijing-topmødet i 1995 dannede en national kvindeforsamling i Tanzania.
»Regeringen greb ind og fik blokeret initiativet, inden der var gået et år. Det virkede åbenbart for magtfuldt. Og man skal huske, at der  er jo ingen, som afgiver magten frivilligt. Det er også derfor, udviklingsagendaen for ligestilling ikke lykkes. Man har glemt at tage mændene med og få dem overbevist også. Man er nødt til at gribe det anderledes an,« siger John Ulanga og efterspørger mere troværdighed hos kvinderne selv.
Også internt i FN-apparatet har man indset, at der skal en anden tilgang til, hvis målene for kvinder og ligestilling skal lette fra papiret. I juli oprettede FN derfor en særlig enhed for kvindesager, UN Women, med den tidligere chilenske præsident Michelle Bachelet som chef. Afdelingen er lagt samme af fire mindre enheder, bl.a. Unife,m og får et årsbudget på mindst 500 millioner dollars. Det er dobbelt så meget som hidtil.
UN Womens chef har lagt ud med at påpege, at der skal gøres mere for at løse kon-krete kønsrolle-relaterede problemer som kvindelig omskæring, kønsrelateret vold og forskelsbehandling.


