'Ingen modsætning mellem erhvervsfremstød og fokus på menneskerettigheder'
At forholdet mellem Danmark og Kina er godt, understreger Kina ved at udleje to pandaer. Men den danske regering taler ’selvfølgelig’ stadig om menneskerettigheder med Kina, siger udenrigsminister Martin Lidegaard
 
	Udenrigsminister  Martin Lidegaard og har blandt andet mødtes med Statsråd YangJiechi på sin rejse i Kina. 


 
	Forholdet mellem Danmark og Kina har »aldrig været bedre eller stærkere«. Det udtrykte Martin Lidegaard (R) i går i Beijing. Og det mest markante bevis på den påstand, siger udenrigsministeren, er, at Kina nu vil udleje to pandaer til Danmark.

	»Det er vel nok det stærkeste symbol på det gode venskab mellem Danmark og Kina,« siger ministeren, der i går ankom sammen med dronning Margrethe, tre andre ministre og en erhvervsdelegation på 115 danske virksomheder. Statsbesøget er det største danske handelsfremstød i Kina nogensinde.

	Beijing udlejer (oftest for en mio. dollar om året) normalt pandaer til lande, som Kina har et specielt godt forhold til. Og ofte lande, som ikke ytrer sig alt for kritisk om Kina, eksempelvis om menneskerettighedssituationen i landet.

	Hovedfokus for den store danske politiske delegation i Kina er at bane vejen for økonomiske muligheder for danske virksomheder på det kinesiske marked. Kina har ofte vist sig villig til politisk og økonomisk at straffe de lande, som Beijing har skærmydsler med på menneskerettighedsområdet. FN, flere udenlandske regeringer, menneskerettighedsgrupper og kinesiske aktivister har præsenteret dokumentation for, at det kinesiske styre fortsat slår hårdt ned på politisk modstand, censurerer medier og internet, torterer fanger, forfølger aktivister og undertrykker minoriteter.

	På pressemøde for kinesiske og danske journalister i går aftes er landets menneskerettighedssituation dog ikke blandt det, som udenrigsministeren fremhæver som Kinas største udfordringer. Derimod udpeger Lidegaard andre områder, hvor Kina har »lang vej igen«, nemlig »velfærd, miljøbeskyttelse, ældrepleje, fødevaresikkerhed, effektiv brug af ressourcer« – alle områder, hvor danske virksomheder står klar til at sælge løsninger.

	Adspurgt af Information, om der overhovedet er plads til at kritisere menneskerettighedssituationen midt i det store handelsfremstød, svarer Lidegaard om mødet med sin kinesiske modpart, at »vi er selvfølgelig kommet ind på menneskerettigheder, Tibet, retsstat og den slags«.

	»Vi har set, synes jeg, bemærkelsesværdige fremskridt i Kina inden for mange områder de seneste årtier, men der er bestemt også lang vej endnu.«

	’Den mørkeste tid i Kina’

	Udenrigsministeren siger, at han ikke mener, det skader danske erhvervs-interesser i Kina at påpege menneskerettighedsproblemer: »Vi ser ingen modsætning på det område. Vi ser vores meget stærke samarbejde inden for det økonomiske og juridiske område som en forudsætning for, at vi også kan arbejde sammen om menneskerettighedsreformer.«

	Det er dronning Margrethe, der fører an i det store statsbesøg. I går blev hun modtaget af Kinas præsident, Xi Jinping, foran Folkets Store Hal, den kinesiske parlamentsbygning, med militærparade, kanonsalver og hornmusik.

	Dronning Margrethe udtrykte, at »meget er sket« siden hun sidst var i Kina i 1979. Beijing er blevet »enorm og imponerende, med et trafikmylder«.

	Men det er ikke kun trafiksituation, der har udviklet sig de seneste 35 år. Det har menneskerettighedssituationen også. I dag har kineserne langt større individuel frihed. De ytrer sig friere. Og regeringen er mere lydhør over for befolkningen.

	Men selvom det er gået frem på en lang række områder, så melder menneskerettighedsorganisationer, at undertrykkelsen af dele af befolkningen er øget markant siden Xi Jinping kom til magten forrige år. Borgerrettighedsaktivister og advokater er blevet fængslet i stort antal, flere af dem er blevet torteret. Censur af medier og internet er også blevet strammet.

	»Dette er nok den mørkeste tid i Kina siden tiden efter protesterne på Den Himmelske Freds Plads i 1989,« siger Bao Tong, det mest højtstående medlem af kommunistpartiet, som blev fængslet for at støtte protesterne i 1989, der endte med at blive blodigt undertrykt af styret.

	»På mange områder går det tilbage lige nu.«

