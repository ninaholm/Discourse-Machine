Frihandelsaftalen mellem USA og EU – velstandsløft eller velfærdstab?
De beregninger, der lover BNP-vækst og øget husstandsindkomst ved en frihandelsaftale på tværs af Atlanten, møder hård kritik. Løfterne bygger på et ’best case’-scenarie og tager ikke højde for det mulige velfærdstab, som eksempelvis ringere forbrugerbeskyttelse risikerer at føre med sig
 
	En frihandelsaftale vil kunne give en typisk dansk familie en gevinst på cirka 4.000 kroner om året, mener den britiske økonom-tænketank CEPR. Andre økonomer betegner de beregninger som ’komplet nonsens’. Foto: Thomas Vilhelm


 
	Ren ønsketænkning. Drømmeri ved højlys dag. Sådan kunne man sammenfatte den hårde kritik af de økonomi-beregninger, der ligger til grund for bestræbelserne på at skabe en transatlantisk frihandelsaftale og dermed øge handlen, væksten og jobskabelsen i både EU, USA og resten af verden.

	Embedsmænd fra EU og USA afsluttede i fredags i Bruxelles anden runde af forhandlingerne om frihandelsaftalen TTIP med budskabet om, at man – med den amerikanske chefforhandler Daniel Mullaneys ord – »har haft en række meget succesfulde og produktive møder«.

	Intet konkret er imidlertid sluppet ud om, hvor langt man er med at skabe enighed om den afskaffelse af toldbarrierer og såkaldte tekniske handelshindringer, som er forudsætningen for visionen bag projektet: At øge BNP i EU med 119 milliarder euro og i USA med omkring 95 mia. euro foruden 100 mia. euro i resten af verden – sammenlagt over 2.400 mia. danske kroner.

	»Det vil sandsynligvis kunne oversættes til millioner af nye jobs til vore arbejdere,« sagde EU’s chefforhandler, handelskommissær Karel De Gucht, i sidste måned.

	»Umådelige fordele« vil kunne opnås, siger tilsvarende det amerikanske handelskammer, US Chamber of Commerce, i et notat, der henviser til samme tal.

	Tallene og visionen baserer sig på modelberegninger foretaget for EU-Kommissionen af det britiske Centre for Economic Policy Research (CEPR), en økonom-tænketank der hovedsagelig finansieres af en lang række europæiske og internationale banker. CEPR’s beregninger leder også frem til konklusionen om, at en ambitiøs TTIP-aftale kan give, »hvad der svarer til i gennemsnit 545 euro ekstra i disponibel indkomst hvert år til en familie på fire i EU samt 655 euro pr. familie i USA«.

	Danmarks handels- og europaminister Nick Hækkerup (S) oversatte for nylig på altinget.dk dette til »et betydeligt velstandsløft«.

	»En typisk dansk familie på to voksne og to børn står til at få 4.000 kroner ekstra i disponibel indkomst om året, som følge af at varerne bliver billigere. Danmark, danske forbrugere, danske lønmodtagere og danske virksomheder har med andre ord meget at vinde ved en frihandelsaftale mellem EU og USA,« mener ministeren.

	Andre mener, at beregningerne og deres anvendelse over for offentligheden er så kritisabel og manipulerende, at det fortjener betegnelsen ’komplet nonsens’.

	Knap en halv promille

	I dagens kronik på side 14-15 gør økonomen Nils Enrum opmærksom på, at gevinsten for EU på de angivne 119 mia. euro ved helt at afskaffe toldtarifferne og reducere de tekniske handelsbarrierer med 25 pct. blot svarer til en BNP-vækst i EU på 0,48 pct. Det gælder vel at mærke først i 2027, og da det ifølge CEPR-beregningerne vil tage 10 år, før den fulde effekt af en TTIP-aftale er opnået, svarer det til en gennemsnitlig BNP-gevinst på bare 0,048 procent pr. år. Altså knap en halv promille.

	»Så lidt, at det ikke kan ses i Danmarks Statistiks opgørelse af den økonomiske vækstprocent, som angives med én decimal,« anfører Enrum.

	Det er den tilsvarende diminutive BNP-gevinst for USA, der får økonomen Dean Baker til at kalde det »komplet nonsens«, når den amerikanske regering præsenterer den potentielle frihandelsaftale som en stor gevinst for amerikanerne.

	Dean Baker er direktør for det amerikanske Center for Economic And Policy Research – ikke at forveksle med det næsten enslydende, britiske Centre for Economic Policy Research (CEPR), der som nævnt har lavet modelberegningerne for Kommissionen. Baker gør opmærksom på, at den parallelle gevinst for USA – 0,039 pct. BNP-vækst om året i gennemsnit – er resultatet af et ’best case’-scenarie, af CEPR selv kaldet ’det ambitiøse scenarie’. Det er et scenarie, hvor EU og USA enes om at fjerne al told på samhandlen og samtidig fjerne 25 pct. af de tekniske handelsbarrierer ved at harmonisere og liberalisere regler, standarder etc.

	»Undersøgelsen gav også tal for en aftale, der beskrives som ’mindre ambitiøs’ og antagelig er mere realistisk. Fremskrivningen af BNP-væksten i 2027 er i dette scenarie 0,21 pct. af BNP,« påpeger Dean Baker. Altså 0,021 procent pr. år i snit over en 10-årig indfasningsperiode. For EU er den tilsvarende BNP-gevinst i det mindre ambitiøse scenarie 0,027 procent pr. år.

	»Som vækststrategi kan denne handelsaftale ikke tages alvorligt,« mener Baker.

	Omsætter man gevinsten ved det mindre ambitiøse scenarie til øget husstandsindkomst, falder den føromtalte gevinst for EU-familien på 545 euro om året til 306 euro. Pr. person og i danske kroner betyder det, at TTIP kan bringe en gevinst på 2,75 kroner og halvanden krone om dagen i henholdsvis det ambitiøse og det mindre ambitiøse scenarie. I 2027. ’Et betydeligt velstandsløft’?

	Velfærdstab?

	Den mulige gevinst i BNP og husstandsindkomst afhænger i sidste ende af, hvor meget EU og USA’s forhandlere bliver enige om at gøre ved de tekniske handelsbarrierer. Dvs. hvor langt de kan og vil gå i retning af at harmonisere og liberalisere regler, standarder, godkendelsesordninger, mærkningsregler m.m. på tværs af Atlanten. Her ligger bunker af konflikter på områder som fødevaresikkerhed, gmo’er, kemiske og farmaceutiske produkter, intellektuelle rettigheder og databeskyttelse, finansielle produkter, kulturprodukter, offentlige indkøb, arbejdsforhold, energi m.m. Og konflikterne går ikke kun mellem USA og EU, men også mellem forhandlerne og deres respektive baglande i form af – typisk uenige – erhvervsinteresser og stemmer fra civilsamfundet.

	På de mange forskellige områder er eksisterende regler og ordninger i EU og USA ikke indført som bevidste handelsrestriktioner, der skal sætte barrierer for samhandlen, men som tiltag der i en eller anden forstand skal øge velfærden. F.eks. som forbrugerbeskyttelse mod produkter, der kan indebære en risiko eller belastning.

	Så ophævelse af handelsbarrierer kan sænke virksomhedernes omkostninger og give lavere varepriser for forbrugerne, men samtidig betyde et velfærdstab for borgerne. Som formuleret i UNCTAD-rapporten:

	»At fokusere alene på de beskyttelsesmæssige virkninger (af de tekniske handelsbarrierer, red.) vil sandsynligvis betyde, at der ses bort fra de velfærdsmæssige goder, disse måske sikrer.«

	De analyser fra bl.a. CEPR, som peger på økonomiske gevinster ved en TTIP-aftale, har ikke søgt at beregne de velfærdstab eller sociale omkostninger, der kan være forbundet med de enkelte regelændringer i en aftale.

	Heller ikke EU-Kommissionen selv har belyst dette i nævneværdig grad. I en vurdering af Kommissionens Impact Assessment-rapport (IA), som Europa-Parlamentet har fået foretaget, hedder det:

	»Overordnet set er IA rig på kvantitative data, specielt – hvis ikke udelukkende – om fordelene ved en frihandelsaftale, men de ledsages ikke af tilstrækkelig kvalitativ information, der kan gøre det muligt for læseren at forstå, hvordan resultaterne er fremkommet, ligesom den ikke rummer en dækkende vurdering af risici og ulemper.«

	Der er tilsyneladende endnu lang vej til afklaring og resultater.

	»At tackle tekniske handelshindringer er ikke let. De to handelspartnere har diskuteret regelharmonisering for nøgleprodukter og -sektorer i næsten to årtier,« påpeger Suparna Karmakar, handelsøkonom ved den europæiske tænketank Bruegel.

	Hun siger, at det både er vanskeligt at bedømme virkningen på handelsstrømmene af ændrede vilkår hen over Atlanten og usikkert, hvad det faktisk kan lade sig gøre at ændre.

	»Den (indtil nu, red.) manglende evne til at reducere de tekniske handelshindringer tyder på, at en stor del af de forudsagte handelsgevinster måske forbliver ikke-realiserede.«

