Den brutale etbarnspolitik var unødvendig
Kinas etbarnspolitik har været både ’nyttesløs og en fiasko’ og påført kineserne unødvendige lidelser. Det siger en kinesisk sociolog om den omstridte politik, som Beijing ellers hylder for at have forhindret hundreder af millioner af fødsler og afværget et endnu større pres på landets ressourcer. Fødselsraten i Kina ville være faldet alligevel, siger han
‘Udvikling er det bedste svangerskabsforebyggende middel,’ mener den kinesiske sociolog Cai Yong.


 Gong Qifeng var gravid i syvende måned, da hun blev tvangsindlagt af myndighederne på et sygehus i det sydlige Kina. Hun blev holdt fast i en hospitalsseng, og mens hun tryglede om nåde, jog læger en kanyle ind i hendes mave. Medicinen i sprøjten dræbte barnet, som hun 30 timer senere fødte i stor smerte. Hun fik ikke lov til at røre det livløse barn, som en sygeplejerske kort efter begravede i jorden på en nærliggende bakketop.
Gong Qifeng og hendes mand havde forbrudt sig mod den såkaldte etbarnspolitik. Da barnet ville have været hendes andet barn, tvang myndighederne i Hunan-provinsen hende til at abortere.
»Jeg føler mig som et omvandrende lig,« fortalte Gong sidste år til kinesiske medier.
Sagen er langt fra enestående. Den er blot én af mange lignende brutale fortællinger, som kinesiske medier inden for de seneste par år er begyndt at rapportere om. I 35 år har millioner af par i Kina lidt under etbarnspolitikken. Den er ofte blevet håndhævet yderst brutalt gennem tvangsaborter og tvangssterilisation. Eller med enorme bøder til lovbrydere.
Regeringen har forsvaret politikken som et nødvendigt onde. Hvis politikken ikke var blevet indført i 1980, så ville Kina have oplevet en befolkningseksplosion, som kunne have fastholdt landet i armod, lyder argumentet.
Men det er et argument, som stadig flere demografer og sociologer anfægter. Regeringens argument bygger på en myte og fejlagtige statistikker, og de lidelser, politikken har medført, har været nyttesløse, mener Cai Yong, en kinesisk sociolog, som nu forsker ved University of North Carolina i USA.
»Etbarnspolitikken var unødvendig og samtidig også mislykket,« mener sociologen, der ligesom flere andre forskere mener, at fødsels- raten i Kina også ville være faldet uden myndighedernes drakoniske tiltag.
Forkerte tal
Cai Yong ærgrer sig specielt over, at den kinesiske regerings påstand, om at etbarnspolitikken har forhindret hele 400 millioner. fødsler, bliver gentaget igen og igen.
»Disse tal er ren propaganda, en ren myte,« siger han, og mener dermed, at regeringens påstand om, at etbarnspolitikken har været til stor gavn for både Kina og resten af verden er et falsum.
Myndighederne har fremtryllet de 400 millioner ved at sammenligne nutidens fødselsrate med den i 1950’erne, hvor kinesiske kvinder havde et ekstremt højt fødselsgennemsnit – og ikke med statistikkerne fra 1978, hvor etbarnspolitikken blev vedtaget, og hvor antallet af fødsler pr. kvinde allerede var faldet dramatisk.
For den store tilbagegang i antallet af fødsler i Kina er nemlig slet ikke fundet sted i tidsperioden med etbarnspolitikken, men derimod før den blev indført. Ifølge Cai Yong fødte kinesiske kvinder i 1960’erne og starten af 1970’erne gennemsnitligt omkring seks børn. Da etbarnspolitikken blev indført var det tal allerede nede på 2,8 børn pr. kvinde. Dette fald i antallet af fødsler opnåede myndighederne uden brutale tiltag, men derimod gennem propaganda og uddannelse til specielt landbefolkningen om prævention.
Omkring 70 procent af faldet i fødselsraten fra 1970 og op til nu har dermed fundet sted i 1970’erne og ikke efter indførslen af etbarnspolitikken i 1980. I starten af 1990’erne lå fødselsraten på 2,5 børn pr. kvinde – faldet i antallet af fødsler var altså minimal i løbet af årtiet efter indførslen af etbarnspolitikken. I dag ligger fødselsraten nede på omkring 1,4-1,5 børn pr. kvinde. Faldet de seneste to årtier forklarer Cai Yong med en tendens, som er udbredt rundt omkring i verden: når velstanden i et samfund stiger, som har været tilfældet i Kina de sidste mange år, så får stadig flere par frivilligt færre eller ingen børn. Cai Yong peger på Taiwan, der har samme kulturelle baggrund som Kina, og som før Kina oplevede en massiv økonomisk vækst. Fødselsraten i Taiwan lå i 1960’erne på samme niveau som i Kina, og uden regeringstiltag for at begrænse befolkningstilvæksten er fødselsraten i Taiwan i dag ekstremt lav.
En myte
Ifølge Cai Yong har den kinesiske regering opbygget en myte, om at befolkningstilvæksten i Kina var ude af kontrol, inden etbarnspolitikken blev indført. Det er da også rigtigt, at den tidligere diktator Mao Zedong i 1950’erne opfordrede til, at kineserne fødte så mange børn som overhovedet muligt. Han ville se folkemasserne svulme i antal, så tilstrækkeligt mange kinesere ville overleve selv i tilfælde af atomkrig. I den periode blev kvinder med mange børn belønnet med ordener, og antallet af kinesere blev fordoblet.
Men allerede i 1960’erne skiftede Mao Zedong kurs, og begyndte at bakke op om forsøg på at begrænse befolkningstilvæksten. Under formandens tid begyndte bl.a. en større kampagne for bedre sundhedspleje i landområderne og lokale landsbykomiteer fik til opgave at udbrede viden om prævention. Pludselig var målet, at kinesiske familier skulle være mindre. Og som tallene viser, så faldt fødselstallet hastigt derefter.
»Videreførelsen af en sådan tilgang frem til i dag ville have været tilstrækkeligt,« mener Cai Yong.
I stedet har etbarnspolitikkens drastiske tiltag tilført enorme skadesvirkninger på det kinesiske samfund, argumenterer sociologen. Den har ført til voldsom ubalance mellem kønnene, da mange kvinder har aborteret pigefostre, fordi de foretrækker, at deres enlige barn skal være et drengebarn. Det betyder, at der for tiden fødes 116 drengebørn for hver 100 pigebørn. Samtidig lever millioner af såkaldte ’sorte børn’ i skjul for myndighederne. Fordi deres fødsel har været et brud på lovgivningen, så har deres forældre ikke officielt registreret deres fødsel. Og dermed eksisterer de reelt ikke i myndighedernes øjne og har ikke adgang til f.eks. skolegang eller sociale ydelser.
Og så er der volden, som politikken har medført, og manglen på basal respekt for individets rettigheder, påpeger Cai Yong. Selv om centralregeringen nu har forbudt brugen af vold for at opretholde politikken, så har der inden for de seneste år været adskillige eksempler på, at det stadig finder sted.
Cai Yong mener, at den omstridte politik er »baseret på falske antagelser og en forkert forståelse« fra myndighedernes side. I slutningen af 2013 lempede kommunistpartiet på politikken, så ægtepar, hvoraf den ene part er enebarn, nu kan få tilladelse til at få to børn. Indtil da havde par kun kunne få to børn, hvis begge forældre var uden søskende. Etbarnspolitikken er dermed langt hen ad vejen ændret til en tobarnspolitik.
Men Cai Yong argumenterer for, at alle begrænsninger sløjfes med øjeblikkelig virkning. Kun hvis det sker, kan Kina komme sig over de negative konsekvenser, som etbarnspolitikken har påført samfundet, mener Cai Yong, der forventer, at Kinas familier af sig selv vil blive stadig mindre, ligesom det er set i de asiatiske nabolande:
»Udvikling er det bedste svangerskabsforebyggende middel.«

