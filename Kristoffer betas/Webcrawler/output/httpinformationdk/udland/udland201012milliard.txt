Milliardaftale med Pakistan



 Wen Jiabao offentliggjorde søndag en handelsaftale i milliardklassen, der ifølge den kinesiske ministerpræsident skal skabe »en dyb alliance« mellem Kina og Pakistan, skriver Financial Times. I alt sender Beijing omkring 200 mia. kr. til Islamabad. Halvdelen skal bruges på såkaldte regering-til-regering-kontrakter, og den anden halvdel skal bruges på handelsaftaler med Pakistans private sektor. Blandt andet skal et stort milliardbeløb bruges på udvikling af Pakistans olie-, gas- og mineralressourcer. Med aftalen forsøger Kina at udvide sine økonomiske relationer til Pakistan, der i dag primært består af våbenleverancer, til også at omfatte udbygning af Pakistans infrastruktur. Kineserne vil blandt andet bygge en direkte transportforbindelse gennem Pakistan til Det Arabiske Hav. Forbindelsen vil fremme Kinas eksportmuligheder til Mellemøsten og Europa og er samtidig med til at sikre Kinas muligheder for energi- og vareimport. Wen Jiabao kaldte søndag forholdet mellem de to atommagter »solidt som en sten«.

