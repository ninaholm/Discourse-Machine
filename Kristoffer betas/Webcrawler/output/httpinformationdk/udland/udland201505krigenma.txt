Krigen, man ikke må tale om i Rusland
I dag bliver den 73-årige Ljudmila Bogatenkova stillet for retten i byen Budjonnovsk nær Tjetjenien. Hun er leder for de soldatermødre, som hjælper russiske soldater og deres familier i Stavropol-regionen
 Det officielle Rusland benægter, at russiske soldater har deltaget i krigen i Ukraine. Foto: Jonathan Alpeyrie/SIPA


 Rusland benægter, at russiske soldater har deltaget i krigen i det østlige Ukraine, men hemmelige begravelser, pårørendes historier og aktivisters kortlægninger fortæller en anden historie.
I dag bliver den 73-årige Ljudmila Bogatenkova stillet for retten i byen Budjonnovsk nær Tjetjenien. Hun er leder for de soldatermødre, som hjælper russiske soldater og deres familier i Stavropol-regionen.
Sidste år fremlagde hun en liste over en strøm af russiske soldater, som blev bragt til et sygehus i Rostov nær grænsen til Ukraine. Hun siger, at soldaterne havde kæmpet i Ukraine, og hun sendte sin liste til forsvarsministeriet i Moskva.
»Den diabetessvækkede kvinde blev derefter anholdt og stillet over for falske anklager om bedrageri,« siger Ella Poljakova, der er Soldatermødrenes leder i Sankt Petersborg.
»Bogatenkova er næsten død under sit fængselsophold. Og hun står nu over for en retsproces, hvor man vil tilsværte hendes navn og få hende til at holde mund,« siger Poljakova til NTB.
Bogatenkova risikerer seks års fængsel i retssagen.
Poljakova, der sidder i præsident Vladimir Putins råd for menneskerettigheder, er dybt urolig over udviklingen.
Soldatermødrene og andre borgerrettighedsgrupper anslog i efteråret, at 15.000 russiske soldater var blevet sendt til Ukraine inden for to måneder.
De sagde også til det franske nyhedsbureau AFP, at mindst 200 af de russiske soldater var blevet dræbt.
Tallene er baseret på oplysninger fra familier, som har oplevet at have sendt deres sønner ned til øvelser på grænsen til Ukraine, hvorefter al kommunikation er ophørt.
Hemmelige begravelser er en anden indikator.
Sidste uge viste en rapport, som den dræbte aktivist Boris Nemtsov arbejdede med, at 220 russiske soldater er blevet dræbt i det østlige Ukraine.
Soldatermødrene bliver i dag beskyldt for at være »udenlandske agenter« eller forrædere.
Sidste sommer blev russiske faldskærmssoldater taget til fange af ukrainske soldater. Præsident Vladimir Putin sagde, at de russiske soldater var faret vild og kom ind i Ukraine ved et tilfælde.
Ritzau/NTB

