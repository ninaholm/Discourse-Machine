Al-Qaedas kronprins dræbt
USA fortsætter sine målrettede angreb på al-Qaedas topledere i Mellemøsten, men spørgsmålet er, hvor meget det svækker organisationen


 Kan man slå en idé ihjel ved at kappe hovedet af dem, der tror på den? Det er et af de spørgsmål, som medier og iagttagere stiller oven på denne uges drab på al-Qaedas næstkommanderende, Nasr Abd el-Karim al-Wahishi.
Den yemenitisk-fødte grundlægger af al-Qaedas afdeling på Den Arabiske Halvø (AQAP) blev dræbt af en amerikansk drone nær havnebyen Mukalla i det sydlige Yemen den 12. juni, hvilket al-Qaeda har bekræftet.
Set fra et amerikansk perspektiv er der ingen tvivl om, at drabet på al-Wahishi er en stor sejr. Hans død er utvivlsomt det største tab for al-Qaeda, siden Osama bin Laden blev dræbt i 2011. Den 38-årige terrorleder var ikke bare en af verdens mest eftersøgte mænd. Han var efter alt at dømme udset til at overtage posten som leder af al-Qaeda efter den nuværende leder Ayman al-Zawahiri. Siden grundlæggelsen i 2009 har han udviklet AQAP til at blive den mest aktive og dermed farligste gren af det globale terrornetværk. Under Wahishis ledelse har AQAP gentagne gange forsøgt at smugle sofistikerede bomber ind i USA og bl.a. stået bag angrebet på det franske satiremagasin Charlie Hebdo i januar, hvor 12 personer blev dræbt og 11 såret.
Afløser udnævnt
Men spørgsmålet er, hvilken effekt drabet på Wahishi får. Mindsker det den globale terrortrussel, at endnu en al-Qaeda-topleder har mistet livet, eller vil en anden blot tage hans plads? Få timer efter angrebet på Wahishi udnævnte al-Qaeda den ligeledes yemenitisk-fødte Qassim al-Raimi til ny leder af AQAP. Det er uklart, om Raimi vil være en lige så effektiv leder som sin forgænger, men de fleste analytikere understreger, at Wahishis død ikke vil standse AQAP.
»Wahishi skabte den mest aggressive af al-Qaedas afdelinger med det formål at angribe USA og forsøgte at gøre det på rimelig geniale måder,« siger den amerikanske terrorekspert Seth Jones til L.A. Times. Men han understreger, at al-Qaeda har vist sig meget modstandsdygtig over for ledertab.
»Igen og igen har det vist sig, at topledernes død ikke ødelægger organisationen.«
Siden den 11. september 2001 har USA systematisk dræbt al-Qaedas topledere, især ved hjælp af drone- og flyangreb samt specialstyrkeaktioner. Angrebet på Wahishi kom, få dage efter at USA forsøgte at dræbe en anden topterrorist i Libyen. Målet var den algeriske terrorleder Mokhtar Belmokhtar, men ifølge al-Qaedas netmedier var han ikke blandt de syv ofre for flyangrebet. Pentagon har hverken af- eller bekræftet hans død.
Manden med de ni liv
Den 43-årige Mokhtar Belmokhtar, som også er kendt under navnet Khaled Abu al-Abbas, har været meldt dræbt flere gange før. Han har tidligere været leder af al-Qaedas afdeling i Nordafrika (AQIM) og stod blandt andet bag et dødeligt angreb på et gasanlæg i Algeriet i 2013, hvor hans folk tog mindst 800 gidsler, og mindst 39 udlændinge blev dræbt, heriblandt flere nordmænd. Belmokhtar er også kendt som Mr. Marlboro, fordi han bl.a. har finansieret sin jihad ved hjælp af cigaretsmugling. Han brød ud af AQIM og har nu sin egen al-Qaeda-allierede terrorgruppe, som opererer under navnet al-Muaqioon Biddam (bataljonen, der underskriver sig med blod). De seneste år har både de britiske, franske og amerikanske myndigheder jagtet ham.

