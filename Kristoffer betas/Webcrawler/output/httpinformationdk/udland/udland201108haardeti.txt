Hårde tider for Kinas forsvarsadvokater
Gennem trusler og mishandling er det lykkedes myndighederne at få Kinas forsvarsadvokater til at tie. Trods styrets forsikringer om, at Kina er et retssamfund, siger landets mest erfarne forsvarsadvokat, at det som altid er partiet, der dømmer ved landets domstole
Demonstranter kræver retfærdighed for menneksretsaktivisten Wang Lihong uden for retsbygningen i Beijing den 12 august. Ifølge Kinas mest erfarne forsvarsadvokat er alt ved det gamle i Kinas retssale — det er ikke loven, men kommunistpartiet, som dikterer dommene.


 For en kinesisk dissident under anklage og med behov for en forsvarsadvokat vil Zhang Sizhis mangel på succes i retssalen formentlig give grund til ængstelse. Zhang Sizhi har nemlig aldrig vundet en politisk retssag gennem sit årtier lange virke. Det faktum siger dog mindre om den nu 84-åriges evner udi det juridiske end om Kinas retssystems beskaffenhed.
»Jeg kan argumentere alt det, jeg vil, og have loven på min side, det er alt sammen ligegyldigt i retssalen. Her er det ikke loven, der bestemmer, men derimod kommunistpartiet,« siger Zhang Sizhi, der er Kinas mest erfarne forsvarsadvokat og er kendt som 'advokaternes samvittighed'.
Zhangs juridiske karriere strækker sig tilbage til folkerepublikkens grundlæggelse dog afbrudt af et 15 år langt ophold i en fangelejr, efter at han i slutningen af 1950'erne blev stemplet som fjende af det kommunistparti, han selv var medlem af.
Siden 1979 har han forsvaret anklagede i politisk følsomme sager: Højt profilerede systemkritikere og tidligere partispidser, som er blevet udrenset af partiet i voldsomme magtkampe. Alle har været tabersager, da de anklagede reelt var dømt, før de kom for en dommer.
»Jeg kan højst forsøge at få straffen mindsket, men hvis kommunistpartiet vil have nogen dømt, så bliver de dømt,« siger han.
Det samme som altid
I Kinas formentlig mest berømte og politiserede retssag var Zhang Sizhi i 1979 forsvarer for Mao Zedongs enke, Jiang Qing, der var leder af den såkaldte firebande, som til slut blev dømt for forræderi og kontrarevolutionære aktiviteter. Zhang Sizhi blev dengang instrueret fra politisk hold om, hvordan sagen skulle skæres.
I dag mere end tre årtier senere insisterer det kinesiske styre på, at situationen nu er anderledes. At Kina er et land styret ved lov og med et uafhængigt retssystem.
Men nej, siger Zhang Sizhi, det er ikke tilfældet:
»I sagen mod Jiang Qing var dommen 100 procent dikteret af partiet, ikke af loven. Det er den samme måde, det fungerer på i dag, der er ingen forskel,« siger han. »Hvad angår lovgivning, dér ser vi fremskridt. Vi er gået fra at have ingen love til at have mange. Men det springende punkt er, hvordan lovgivningen føres ud i livet, og her er der ikke sket fremskridt. Loven ignoreres ofte, og det vil ikke ændre sig, så længe kommunistpartiet styrer domstolene.«
Den påstand bekræftes af udviklingen i år, mener Zhang Sizhi. Kinas forsvarsadvokater er i stigende grad endt på anklagebænken og anses af styret som fjender, i og med de har involveret sig i politisk følsomme sager og har forsøgt at få domstolene til at følge landets love frem for kommunistpartiets ønsker.
»Dette er nok den sværeste tid for forsvarsadvokater siden reformernes start (i slutningen af 1970'erne, red.),« siger Zhang. »Regeringen anser dem nu for at være et destabiliserende element, som står på den modsatte side af regeringen.«
Adskillige af hans advokatkolleger er sammen med aktivister og systemkritikere blevet ofre for en hård kampagne fra myndighedernes side, som blev sat i gang i begyndelse af 2011 tilsyneladende på grund af styrets nervøsitet over anonyme opfordringer på internettet til en Jasminrevolution i Kina inspireret af revolterne i den arabiske verden.
Flere er blevet arresteret og sigtet for statsomstyrtende virksomhed, nogle er blevet sat i husarrest og andre tilbageholdt i lange perioder uden om det retslige system. Der er også flere eksempler på tortur.
»Det er blot endnu et tegn på, at loven suspenderes, når den står i vejen for partiet,« siger Zhang Sizhi.
Kinas udenrigsministerium afviser, at dette finder sted. Ministeriet fastslår, at »Kina er et land styret ved lov, og de juridiske afdelinger håndterer sagerne individuelt og i overensstemmelse med loven«.
Truet til stilhed
Men for den ellers prøvede advokat Zhang Sizhi er det skræmmende at se, hvordan den lille, men ellers åbenmundede gruppe af kolleger, som er kendt for frygtløst at udfordre staten i politisk betændte sager, nu er blevet skræmt til stilhed efter myndighedernes hårdhændede behandling.
Advokaterne er vant til at blive presset af myndighederne, men det pres lader nu til at være nået et punkt, som de ikke længere kan modstå. De fleste af dem er nu ikke villige til at fortælle om deres oplevelser i politiets varetægt. Men nogle historier er dog sluppet ud om adskillige, der har oplevet at få en sort hætte over hovedet, blive smidt ind i en bil og kørt hen til hemmelige lokaliteter, hvor de er blevet holdt i uger og måneder. Mange er blevet mishandlet fysisk de er blevet slået, tvangsmedicineret og tvunget til at sidde i ubehagelige stillinger i timevis og truet med lange fængselsstraffe og repressalier mod familiemedlemmer, hvis de ikke ophører med at udfordre myndighederne i retssalene og i udenlandske mediers spalter.
Som advokaten Li Xiongbing desperat skrev på Twitter tidligere på sommeren, efter at han havde været i politiets varetægt i to dage:
»Jeg er virkelig meget bange lige nu, lad være med at prøve at kontakte mig, ok?«
Andre advokater, som tidligere har været ivrige kritikere af det kinesiske retssystem, fortæller til Information, at de nu ikke vil udtale sig og ønsker at holde lav profil.
Chokerende tortur
»De er under et enormt pres,« siger Zhang Sizhi om sine kolleger, hvoraf han har været i kontakt med mange, efter de blev løsladt. »De mest åbenmundede forsvarsadvokater er nu bange for at fortælle sandheden om deres oplevelser. Man kan kun forestille sig, hvilke metoder, der er blevet taget i brug, for at det er lykkedes myndighederne at opnå det resultat: Der er tale om mental og fysisk tortur i et chokerende omfang. Og det er det, som sker for de personer, hvis opgave det er at forsvare befolkningen med loven i hånden.«
Zhang Sizhi har, siden han blev løsladt fra fangelejren i 1972, undgået at få den behandling, hans kolleger nu udsættes for. I et halvt århundred har han kæmpet for et selvstændigt retssystem og stop for politisk indblanding i det juridiske system. Men han erkender nu, at Kina ikke bliver en retsstat i hans levetid.
»Så længe kommer jeg ikke til at leve,« siger han. »Nu taler jeg sjældent om et uafhængigt retssystem, da det virker som en umulighed i Kina. I et etpartisystem vil det ikke være muligt. Hos os styrer kommunistpartiet alt, og det vil ikke lade sig styre af en domstol.«

