Iraks kristne er under voldsomt pres
Da den kristne iraker Ramy Sameer sidste år fik en dødstrussel i Bagdad – et brev med to patroner – flygtede han ligesom tusindvis af andre til det kristne åndehul i Kurdistan. Iraks kristne er blandt de hårdest ramte i en kompleks konflikt, hvor de mangler både fysisk og forfatningsmæssig beskyttelse
Mange tusinde kristne irakere er gennem de sidste ni år flygtet fra deres hjem, fordi de har følt sig i livsfare i Iraks sekteriske konflikter. Forfølgelse af kristne har fundet sted siden 2003 med særligt voldelige perioder i 2008 og starten af 2010. Sidste uges bombeattentater gav frygten for borgerkrigslignende tilstande i Irak fornyet kraft.


 Fra køkkenet breder duften af stegt kalkun sig til resten af huset, og den store families mange stemmer flyder sammen til en hjemlig pludren. Dagen efter begynder fasten, som er en tradition fra den katolske kirke, der skal minde de troende om de 40 dage, Jesus tilbragte i ørkenen inden korsfæstelsen, og familiens maver skal fyldes med kød, inden den står på grøntsager under hele fasten, som traditionen foreskriver.
Tilbagelænet og afslappet i stuens sofa fortæller 32-årige Ramy Sameer om de angstfyldte dage for et år siden, da han flygtede over hals og hoved fra Bagdad til Ankawa lige udenfor Erbil, hovedstaden i Irakisk Kurdistan. Ramy var lige kommet tilbage til Bagdad fra et treårigt Ph.d.-ophold i Beijing og skulle fortsætte sin karriere som underviser på universitetet, da han fik post.
»Jeg modtog en kuvert uden afsender med et brev og to patroner. I brevet stod der, at hvis ikke jeg forlod mit hus inden 48 timer, ville jeg blive slået ihjel. Så jeg pakkede mine ting, mit pas og tog afsted med det samme,« fortæller han.
Antal halveret
Ramy er bare en af de mange tusinde kristne irakere, som gennem de sidste ni år er flygtet fra deres hjem, fordi de har følt sig i livsfare i Iraks sekteriske konflikter. Forfølgelse af kristne har fundet sted siden 2003 med særligt voldelige perioder i 2008 og starten af 2010. Men ifølge International Organization for Migration, som arbejder med internt fordrevne irakere, er flygtningestrømmen taget til siden en ekstremistisk islamisk gruppe i oktober 2010 angreb katedralen Saidat-al-Najat i Bagdad og dræbte mindst 58 kristne.
Angrebet blev starten på en mere intens forfølgelse, som spredte sig til andre byer i Irak. I Mosul har der været tilfælde, hvor personer med kristne navne på deres id-kort er blevet henrettet på åben gade. Flere politiske ledere har opfordret kristne til at flytte til de mere sikre nordlige områder, indtil situationen er stabiliseret, og det har også bidraget til følelsen af frygt. Der findes ikke præcise opgørelser over, hvor mange kristne der er flygtet, men flere kilder anslår, at omkring 500.000 personer er flygtet til udlandet – en halvering af antallet af kristne. Og så er der alle dem, der, ligesom Ramy, søger til Kurdistan i det nordlige Irak, hvor der findes organiserede kristne samfund, og hvor kristne traditionelt har kunnet leve i fred.
Manglende beskyttelse
Den sekteriske forfølgelse og volden i Irak er del af en mangesidet ideologisk-religiøs, økonomisk, etnisk og kulturel konflikt, forklarer lederen af forskningscentret Iraq Institute For Strategic Studies i Beirut, Faleh Jabar.
»De kristne bliver hovedsageligt angrebet af al-Qaeda, som dræber folk fra andre religioner og sekter af ideologiske og religiøse grunde. Men der findes også Shia-militser, som har et økonomisk incitament til at skræmme kristne væk fra deres boliger og forretninger for at overtage dem. Atter andre forsøger at forhindre de kristne i at sælge alkohol, som de historisk har haft lov til.«
På Ramys Sameers gamle gade i Bagdad boede der tidligere 70 kristne familier, men nu er alle flyttet væk undtagen en enlig mand, der lever i stor usikkerhed, fortæller han. Det er et af de største problemer for de kristne i Bagdad og andre steder, at de ikke bliver beskyttet tilstrækkeligt af regeringen og de statslige institutioner.
»Staten er fraværende i mange områder, og nogle steder er politi og sikkerhedsstyrker endda med til at diskriminere de kristne. De kan være lige så sekteriske, som dem der angriber de kristne, og er derfor ligeglade med efterforskningen,« forklarer Faleh Jabar.
Guds alkoholbutik
Ankawa ligger kun 15 minutters kørsel fra centrum af Kurdistans hovedstad, millionbyen Erbil, og der vil ikke gå lang tid, før forstaden bliver til en bydel på grund af Erbils eksplosive vækst. Der har boet kristne i Ankawa uafbrudt siden det første århundrede, og det har sat sit præg på byen med omkring 40.000 indbyggere midt i det muslimsk dominerede område. Her er selvfølgelig en del kirker med forbindelse til de forskellige kristne sekter, som assyrere, kaldæere og armenere, men mest slående er det, hvor mange butikker der sælger alkohol. Midt på hovedgaden ligger Lords Shop med et imponerende udvalg af spiritus, og det er en ’herre’, de fleste kan blive enige om, for her kommer både kristne og muslimer for at forsyne sig med våde varer. Ellers er Ankawa mest kendt som et velstående og fredelig tsted, og her har Ramy fundet et nyt og trygt hjem.
»Jeg flygtede til Ankawa, og efter et år blev jeg gift og købte et hus. Det er et dejligt og sikkert sted, hvor jeg har mange venner og familie. Det kan overhovedet ikke sammenlignes med Bagdad,« siger han.
Og det er noget, som tiltrækker mange kristne, fortæller Saadi Almaleh, der er en slags kulturminister for de kristne i Kurdistan og bor i Ankawa, mens han viser rundt i et af byens nybyggede kvarterer. Ensartede typehuse i lange rækker, som bebos af tusinder af tilflyttere fra hele Irak. Men det koster penge, som det kan være svært for tilflytterne at skaffe.
»Nogle af dem har solgt deres hus, hvor de kom fra og kan købe et nyt her. Men andre må leje et hus, og det er meget dyrt. Huspriserne er steget 2-300 procent de seneste år på grund af efterspørgslen,« fortæller Saadi Almaleh.
Nødvendig ændring
Efter amerikanernes tilbagetrækning fra Irak i december sidste år, er frygten for nye borgerkrigslignende tilstande blevet luftet fra flere sider. En frygt, der fik fornyet kraft på årsdagen for amerikanernes invasion den 20. marts, hvor mindst 45 mennesker blev dræbt i tolv koordinerede bombeangreb over hele Irak.
Faleh Jabar er enig i, at det er en eksplosiv situation: »Amerikanernes tilstedeværelse var et politisk redskab, der kunne hjælpe til at skabe sikkerhed. Nu er deres indflydelse lig nul, så de interne irakiske dynamikker blev sluppet fri,« forklarer han.
Det har fået minoritetsgrupper som de kristne til at frygte, at de vil blive klemt endnu mere af de dominerende shia- og sunnigrupper. Og det er en reel angst, mener Faleh Jabar. Men man kan nå langt med beskyttelsen af de religiøse minoriteter, hvis man for alvor fik skrevet beskyttelse af minoriteterne ind i den irakiske forfatning, hvor der i dag er et konstitutionelt vakuum og ingen lov, der kan straffe opfordringen til vold mod f.eks. kristne: »Det er et problem, fordi der i nogle moskeer bliver agiteret voldsomt imod de kristne døgnet rundt, og de bliver udnævnt til legitime mål for vold. Det er ekstremister både med ord og våben, men der findes ingen straffemuligheder i loven,« fortæller Faleh Jabar.
Kristen mellemstation
I gamle dage lå Ankawa centralt placeret på Silkevejen, og handelsmænd fra hele Mellemøsten passerede igennem, når de transporterede varer til resten af verden. I dag er byen ifølge Saadi Almaleh i fare for at blive en mellemstation for de kristne, inden de rejser videre til udlandet, selvom byen indtil videre er et sikkert sted.
»Jeg tror ikke, at Ankawa bliver ved med at være kristen. For når de andre grupper slås i Irak, er det altid de kristne, der kommer i klemme. Om 50 år er vi her ikke mere,« lyder Faleh Jabars pessimistiske forudsigelse.
Men Ramy Sameer er ikke umiddelbart på vej væk.
»Jeg tænker ikke på at forlade Ankawa. I hvert fald ikke hvis forholdene fortsætter med at være, som de er i dag. Her kan man gå i fred på gaden uden at blive kidnappet eller slået ihjel,« siger han og rejser sig for at sætte sig til bordet med kalkun i køkkenet.

