'Kirgisiske optøjer er forsøg på folkedrab'
Omfanget af massakrerne mod det usbekiske mindretal i det sydlige Kirgistan har chokeret verden og synes iscenesat af 'grupper udefra', vurderer FN
Usbekiske mænd forbereder grave til alle ofrene for de etniske sammenstød melle kirgisere og etniske usbekere.


 OSJ - Det var tidligt om eftermiddagen, da en ophidset menneskemængde kom farende ned ad rosenbuskstien og stoppede brat ud for Zarifas hus. De kirgisiske mænd brød ind, greb Zarifa med magt og begyndte at udspørge hende. Da hun svarede ja til, at hun var etnisk usbeker, flåede de tøjet af hende, begik massevoldtægt og skar Zarifas fingre over. Så slog de  Zarifa og hendes lille søn ihjel og kastede ligene på gaden. I en blodrus rykkede de videre til næste hus.
»De var som dyr,« fortæller Zarifas nabo, Bakhtir  Irgayshon, og peger på en smadret sengeramme på det sted, hvor Zafira blev overfaldet. Et par gryder og pander ligger tilbage, resten af familiens hjem er en forkullet ruin. Zarifa mand, Ilham, er forsvundet, og ifølge Irgayshon er han sandsynligvis dræbt. Kun moderen, Adina, overlevede de kirgisiske  pogromer, som blev sluppet løs i bydelen Tjeremusjki forrige fredag.
Tre bølger af vold
De etniske massedrab, der har fundet sted i Osj og flere andre byer i det sydlige Kirgistan, har chokeret verden i sin omfattende vildskab. I næste gade ligger resterne af et andet offer, brændt ihjel til ukendelighed - kun en rygsøjle og en hofteskål er tilbage.
Et stykke derfra har overlevende usbekere bjærget de udbrændte lig af syv mindre børn fra den mørke kælder, hvor de havde søgt ly med deres mor.
Vidner siger, at de kirgisiske pøbelgruppers angreb på de usbekiske mindretal var et tilfælde af overlagt folkedrab.
Volden brød ud i Osj sidste torsdag om aftenen, muligvis antændt af et slagsmål i et kasino. Men en stor del af forløbet ser ud til at have været koordineret og planlagt, siger lokale. Angrebene blev systematisk sat ind i mod de mere velstående usbekiske kvarterer i udkanten af byen.
»Det brød løs fredag ved middagstid,« fortæller Rustam, en usbekisk advokat: »Kirgiserne angreb i tre forskellige bølger. En gruppe kom til Tjeremusjki i en pansret mandskabsvogn. De var fortroppen, der skulle bane vejen. Flere var iført hæruniformer. Først følte vi os lettet. De var kommet for at passe på os, troede vi. Men så åbnede de ild og begyndte at skyde løs på tilfældige folk.«
»Bag dem kom anden bølge. Den var en hob på cirka 300 kirgisiske unge bevæbnet med automatvåben. De fleste var ganske unge, mellem 15 og 20 år gamle. Tredje bølge bestod af røvere. Der var kvinder og store drenge med. De stjal alt af værdi, lossede det på biler og kørte væk med det. Så stak de ild på vores huse.«
Nøje planlagt
Ifølge Rustam er det officielle dødstal efter pogromerne - 178 døde og 1.800 sårede  - sat latterligt lavt. I virkeligheden er omkring 2.000 usbekere blevet nedslagtet, siger han, for pogromerne bredte sig hurtigt fra Osj til Jalalabad, 40 kilometer væk, og herfra til andre usbekiske landsbyer i syd. Rustam sagde: »Jeg bar selv 27 lig væk. Der er kun knoglerne tilbage. Vi taler her om et folkemord.«
Rupert Colville, talsmand for FN's højkommissær for menneskerettigheder, udtalte da også tidligere på ugen, at der er stærke indicier på, at sidste uges etniske vold i Sydkirgistan har været planlagt på forhånd: »Meget tyder på, at dette ikke var spontan interetnisk vold. Den har en planlagt karakter og kan være fremprovokeret af grupper udefra.«
Mens volden i skrivende stund er raset ud, og kun sporadiske geværskud flænger aftenstilheden i et Osj, der stadig er underlagt udgangsforbud, diskuterer de overlevende, hvem der står bag massedrabene. Nogle mener, at de er iscenesat af Kirgistans afsatte præsident, Kurmanbek Bakijev - hans motiv skulle være at ville hævne sig på landets nye ledelse. Bakiyev flygtet ud af landet i april efter blodige protester i hovedstaden, Bisjkek, men hans tilhængere bevarede kontrollen over store dele af det sydlige Kirgistan. Således dominerer de Osjs rent kirgisiske politi og magtstrukturer, ligesom de kontrollerer det lokale borgmesterkontor.
'Vi er i chok'
Få tror på, at de morderiske optøjer kan have fundet sted uden de lokale myndigheders medviden. Men det står også klart, at striden har rod i dybere liggende konflikter. Etniske usbekere udgør 15 procent af Kirgistans 5,6 millioner store befolkning, og er den dominerende folkegruppe i byerne Osj og Jalalabad. De bosatte sig i området ved kirgisiske Fergana-dal efter ordre fra Lenin i 1924.
»Vi er et hårdtarbejdende folk. Vi har aldrig været nomader som kirgiserne. Vi har aldrig boet i jurter (flytbare filttelte, red.). I de sidste 2000 år har vi kun bygget stenhuse,« siger Rustam.
Han erkender, at byens usbekere som regel er bedre stillet end deres kirgisiske naboer.
»Siden silkevejens tid har vi været involveret i købmandskab og samhandel. Det har vi været dygtige til. Men kirgiserne er misundelige og harmes over vores succes,« siger han.
I centrum er Osjs usbekiske virksomheder nu lagt i ruiner. Butikker markeret med 'KG' for kirgisisk er skånet.
Oktam Ismailova var i stand til at redde sit hjem fra flammerne ved at pøse vand på taget. En mursten, som blev kastet gennem vinduet, ramte hendes far i hovedet. Han overlevede.
»Vi kan ikke fatte, hvad der er sket. Vi er i chok,« sagde hun.
400.000 fordrevne
Da urolighederne begyndte, flygtede tusindvis af usbekere til grænsen til Usbekistan, der ligger blot fem kilometer fra Osj. Ikke alle klarede det. Et vidne beretter, hvordan to usbekiske unge mænd kørte direkte ind i en kirgisisk morderpøbel i centrum af byen.
»De trak de to store usbekiske drenge ud af bilen, og dræbte dem på mindre end fem minutter ved hjælp af stokke og knive. Så smed de deres lig i Ak-Bura floden,« siger Maya Tashbolotova, som hævder at have set hele episoden gennem hegnet fra sit gæstehus.
Ifølge FN har de blodige begivenheder i Kirgistan tvunget mindst 400.000 mennesker til at flygte fra deres hjem. Op mod 100.000 har søgt til Usbekistan, men langt de fleste er internt fordrevne i Kirgistan. Ifølge UNICEF er 90 procent af dem børn.
Men onsdag lukkede de usbekiske soldater grænsen ved at udrulle et halvanden meter højt pigtrådshegn.  I nærheden sås usbekiske flygtningebørn vaske sig i et vandløb, mens en gammel dame med et forslået ansigt modtog lægebehandling. Stemningen var præget af vrede, vantro og en følelse af at være forrådt. Mange af de piger, som var ankommet til grænsen, blevet voldtaget, sagde øjenvidner.
Søge løsrivelse
»Hvorfor har jeg uddannet mig til kirurg? Var det for det her?« sagde en grådkvalt 35-årig usbekisk læge, der ikke ønskede sit navn frem. Tårerne løber ned ad kinderne på ham, imens han behandler pogromofre i sin interimistiske klinik. Lægen fortæller, at mange er blevet skudt i ansigtet og hovedet. En sygeplejerske viser optagelser på en mobiltelefon af en usbekisk mand, der bliver overhældt med petroleum og sat i brand. Bagefter var hans hoved og arme sortsværtede stumper. Han havde ingen øjne tilbage. Men han levede videre i to dage og døde under store smerter.
Vi er blevet diskrimineret i 20 år, siger lægen med henvisning til de etniske optøjer, der fandt sted nær Osj i 1990, lige efter Sovjetunionens opløsning. Men den kirgisiske chauvinisme er på det eneste blevet værre, siger han og mener, at det kan skyldes, at den svage regering har forstærket frygten for, at dets usbekiske mindretal skulle blive for selvbevidst og søge løsrivelse.
Der var i går ikke mange tegn på humanitær nødhjælp, angiveligt fordi kirgisiske chauffører er for skræmte til at vove sig ind i usbekiske kvarterer. Usbekerne har nu afgrænset deres område ved at fælde ahorntræer og bygge barrikader af udbrændte biler. I nærheden har kirgisiske soldater oprettet checkpoints i et forsinket forsøg på at udstråle militær kontrol. Nogle lokale kirgisere lægger skylden for optøjerne på en gruppe usbekiske unge, der skal have plyndret et kasino efter en strid om penge.
Tilbage i Tjeremusjki, siger Rustam, at sidste uges begivenheder har indvarslet barbariets genkomst i en tid, der skulle forestille at være omfattet af internationale love og institutioner. Adspurgt hvis skylden er, svarer han: »Det var staten imod os. Det var hele systemet. Det var det hele.«
© The Guardian og InformationOversat af Niels Ivar Larsen

