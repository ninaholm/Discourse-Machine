Sejr for Brown
Labour vandt supplerings-valget i Skotland. Det er en personlig sejr for premierministeren og hans økonomiske politik
Labours sejr ved suppleringsvalget er et tegn på, at premierminister Gordon Browns position er mærkbart forbedret, mener professor.


 LONDON - Det britiske regeringsparti, Labour, vandt i går suppleringsvalget i den skotske valgkreds i Glenrothes i det østlige Skotland. 
Det er den første suppleringsvalgsejr, siden Gordon Brown blev premierminister sidste år - og det første valg siden finanskrisen begyndte i sommer.
"Det er en stor personlig sejr for premierminister Gordon Brown. Og et tegn på, at hans position er mærkbart forbedret siden i sommer. Dengang var han i fare for at blive væltet som formand. Det er han ikke nu," siger professor John Curtice fra University of Strathclyde i Glasgow.
Gordon Brown havde brudt med den hævdvundne tradition, at premierministeren ikke deltager i et suppleringsvalg. Hans satsning blev belønnet. 
Normalt taber regeringspartiet suppleringsvalg. I de tidligere suppleringsvalg i Crewe and Nantwich i Nordvestengland i foråret og i Glasgow East i begyndelsen af sommeren led Labour ydmygende nederlag. Det gjorde de ikke denne gang. 
"Brown har genopfundet sig selv. Det er et tillidsvotum for premierministeren," siger professor Curtice. Han minder om, at Gordon Brown er den lokale kandidat.
"Han er fra Fife (området, hvor valgkredsen ligger, red). Der er et element af lokalpatriotisme i dette resultat. Husk på, hans valgkreds ligger klods op ad Glenrothes," siger Curtice. 
Det er det bedste resultat for Labour i et i suppleringsvalg i Skotland siden 1970'erne. 
Det nye parlamentsmedlem, den 59 årige Lindsay Roy, er i øvrigt inspektør på Kirkcaldy High School, det gymnasium som Gordon Brown gik på som ung. 
Iagttagere - bl.a. fra de to store skotske aviser The Scotsman og The Herald - regnede indtil i går med, at nationalisterne ville vinde. 
SNP's leder, Skotlands førsteminister Alex Salmond, havde personligt ført valgkamp i valgkredsen. 
Valget er dermed et nederlag for lederen af den skotske selvstyreregering. 
SNP forsøgte at bortforklare resultatet.
"Labour førte en skræmmekampagne. Resultatet kan ikke ekstrapoleres til andre dele af landet. Dette er et lokalt resultat," siger Nicola Sturgeon fra The Scottish National Party. Hun er viceførsteminister i selvstyreregeringen.
Konservativ katastrofe
For de Konservative og de Liberale Demokrater blev suppleringsvalget en katastrofe. 
Partierne mistede det depositum, man skal betale for at stille op, og som man kun får tilbage, hvis man får mindre end en tiendedel af stemmerne. 
De konservative vandt kun 2,6 procent af stemmerne. De Liberale fik kun 1,8 procent.
Dette resultat kan ikke direkte overføres til landsplan. Det konservative parti har siden 1997 været næsten udraderet i Skotland. 
Kun et af deres parlamentsmedlemmer er valgt North of the Border. 
Men Browns personlige engagement i valgkampen betyder, at han kan sove mere roligt nu. 
Han kan koncentrere sig om den økonomiske krise - og har ikke grund til at frygte en paladsrevolution. 
Suppleringsvalget blev udskrevet, da parlamentsmedlemmet John MacDougall døde i augustmåned.


