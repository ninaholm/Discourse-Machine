Russisk politi belastet af korruptionsanklager
En russisk politimajor har med en video på Youtube om korruption og kriminalitet i politiet skabt røre i den russiske andedam


 »Det var en køn gave her op til Politiets Dag, den har givet nogen noget at tænke over,« lyder det over telefonen fra Moskva til Information. I den anden ende er Andrej Gridasov, kriminalreporter ved dagbladet Trud. Det, han henviser til, er, at en politikommissær, Aleksej Dymovskij, fra Novorossijsk forleden placerede et opsigtsvækkende videoindslag på Youtube. Heri anklagede han politiledelsen og sine kolleger for omfattende korruption, mishandling af underordnede, falske anklager og ubegrundede arrestationer for at forbedre opklaringsstatistikken.
Kommissær Dymovskij anmodede om et møde med regeringschef Vladimir Putin og opfordrede regeringen og præsidenten til at rydde op i politiet. Majorens henvendelse kom lige op til politiets årlige festdag Politiets Dag i går, hvor der traditionen tro afholdes parader og drikkes tæt, så tæt, at der normalt bliver sat specialstyrker ind for at opretholde ro og orden og beskytte både borgere og politiet imod sig selv.
Alle ved det og er enige
»Jeg har set Dymovskijs indslag og er overbevist om, at han ikke siger et usandt ord,« fortæller journalist Andrej Gridasov.
»Politiet er gennemsyret af korruption og kriminalitet, det er almen kendt og gælder ikke blot Novorossijsk, men hele landet.«
Det samme sagde i øvrigt dumamedlem Gennadij Gudkov fra Sikkerhedsudvalget: »Det, majoren har gjort, er et modigt og desperat skridt ..., og det, han siger, er på ingen måde en nyhed for nogen,« sagde dumamedlemmet, der fik delvis støtte fra Dumaens formand Boris Gryzlov, tidligere indenrigsminister og dermed chef for politiet. Han sagde, at hvis Dymovskijs påstande er korrekte, så må der handles hurtigt og effektivt med en oprydning i politiet.
Dymovskijs indslag (se det på: grani-tv.ru/entries/927/) på Youtube.com er blevet set af over en halv million mennesker og har vakt opsigt helt ind i Putins og præsident Medvedevs kontorer. Ingen af de to har endnu kommenteret sagen, men begge har ifølge flere russiske medier set indslaget og afventer nu resultatet af den undersøgelse, som en fra Moskva udsendt kommission fremlægger meget hurtigt. Lokalt har videooptagelsen ført til hele tre undersøgelser, som alle hvidvasker de lokale politimyndigheder. De påpeger, at Dymovskij er styret af menneskerettighedsorganisationer fra udlandet, at han er psykisk syg, eller at han er styret politisk. En talsmand for politiledelsen i lokalområdet antyder endda, at Dymovskij kan være styret af et udenlandsk efterretningsvæsen, som ønsker at destabilisere situationen i landet.
Uden for livsfare
Imidlertid har den oprørske kommissær nu fået støtte fra flere af sine ekskolleger. Den tidligere leder af kriminalefterforskningen i Novorossijsk fortæller til netavisen gazeta.ru, at han var blevet tvunget til at bagtale Dymovskij, men at han har fortrudt og nægtet at underskrive en anklage: »Alt er, som Dymovskij siger, jeg er helt enig med ham, de forsøgte at bruge mig imod ham,« siger han.
Dymovskij er alligevel blevet fyret, hvilket han også selv forudsagde i sin video, og er flygtet til Moskva. Det var dog problematisk, for han blev stoppet af politiet, fik sit kreditkort lukket, så han ikke kunne købe flybillet, og måtte i stedet køre hele natten i bil til Moskva. I Moskva holdt han i går et kort pressemøde, hvor han bl.a. fortalte, at han har lavet 150 timers optagelser af samtaler med kolleger og chefer på en minibåndoptager. Chefen har bl.a. bedt ham arrestere og rejse sag mod en helt uskyldig ung mand, hvis far chefen havde en konflikt med. Han fortalte også, at han havde fået støtte fra politifolk fra hele landet, og at en dyb splittelse i politiet er under opsejling, hvis ikke politikerne får ryddet op.
»Med al den ballade, der nu er om sagen, så er Dymovskij ikke længere i livsfare, men det havde han været, hvis han var blevet i Novorossijsk,« siger Andrej Gridasov, der selv dagligt er i nærkontakt med politiet i Moskva.
Gridasov mener imidlertid, at Dymovskij næppe selv har fundet på at lave videooptagelsen og at placere den på Youtube. Derimod tror den russiske kriminalekspert, at der kan være tale om politiske kræfter, som ønsker at lægge op til en omfattende omlægning af politistyrken og måske at få fyret politiets chef, indenrigsminister Rasjid Nurgalijev.
Nurgalijev var i går i sin tale i anledning af Politiets Dag usædvanligt barsk og lovede kamp mod korruption og en total oprydning i politiets rækker.
peda@inforamtion.dk

