Er Assad-styret ved at skabe en sekterisk konflikt?
Mens opgøret i Syrien stiger i intensitet, vokser også advarslerne om, at det kan udarte sig til en sekterisk konflikt, som man har set det i Irak og Libanon. Men frygten for et sekterisk voldsorgie er også et strategisk våben for Assad-styret



 Homs var stadig et relativt fredeligt sted, da Waafa Ahmad en dag for et halvt år siden kom hjem til sit hus i et sunni-domineret kvarter i den vestsyriske by. På døren til hendes hjem var en seddel sømmet fast med beskeden: »Du skal forsvinde nu – ellers vil du blive slået ihjel.« Et råd den 42-årige forsikringssælger og alawit-kvinde valgte at følge, men som også fik hende til at drage nogle konklusioner.
»Det er et spørgsmål om eksistens; dit liv eller mit. Jeg er ikke en dræber, men jeg er parat til at gribe til våben og dræbe, hvis det er nødvendigt for at stoppe det, der foregår,« forklarede hun, da den britiske avis The Independent for nylig talte med hende.
Rygterne om, at opstanden i Syrien er ved at antage en mere og mere sekterisk karakter, vokser hele tiden. Mens medier har kunnet rapportere om alawitter og kristne, der forlader kvarterer i særligt Homs med flertal af sunni-beboere, advarede FN’s særlige rådgiver Edward Luck for nylig om, at »der er tegn på, at konfliktens karakter er ved at ændre sig«, hvorefter han henviste til det sekteriske blodbad i andre lande i regionen og betegnede Syrien som et »demografisk minefelt«.
Ven eller fjende
De åbenlyse skræmmeeksempler er Irak, der har været og til dels stadig er scene for en blodig sekterisk konflikt, og Libanon, der bag sig har en lang borgerkrig, der stadig i dag giver spændinger og indimellem udarter til konflikt. Sammenligningen er dog også problematisk ifølge iagttagere, dels fordi dokumentationen for reelle overgreb er sparsom, forhistorien anderledes end i de to nabolande – og ikke mindst fordi Assad-styret har en direkte interesse i at understøtte frygten for et sekterisk blodbad.
»Det, der sker i Syrien lige nu, er bestemt ikke en sekterisk konflikt. Selve opstanden er ikke sekterisk, men har en bred folkelig karakter, og hvis frygten havde nogen reel baggrund, ville vi have set langt mere intern vold, hvor det indtil nu kun er blevet begået meget lidt af få og meget ekstreme grupper,« siger Rime Allaf, der er den britiske tænketank Chat-hams Houses Syrienspecialist og selv født i landet.
»Men der er en risiko for, at styret kan lede i den retning. Der er ingen tvivl om, at Assad i øjeblikket især internationalt prøver på at sælge opstanden som et sekterisk oprør, som kan føre til anarki, og han er til en vis grad lykkedes med det, selv over for EU og USA. Ved at bevæbne bestemte grupper og lade dem udføre det beskidte arbejde forstærker han de følelser af splittelse, der måtte findes, og det har selvfølgelig en skadelig effekt, at kristne og alawitter flygter, uanset om det er fra en reel fare eller en – mener jeg – indbildt fare,« siger Rime Allaf, der samtidig understreger, at Syrien ikke har tradition for store sammenstød mellem sekteriske grupper. Alligevel findes der iagttagere, der taler om muligheden for, at alawit-gruppen, der menes at udgøre omkring 12 procent af befolkningen, nærmest er i fare for at blive udryddet, hvis Assad falder, og da den amerikanske journalist og forfatter Nir Rosen som en af de relativt få udenlandske reportere for nylig var i Syrien, kunne han også fortælle al-Jazeera om voksende splittelse mellem grupperne.
»Mange syrere prøver i dag at regne ud, hvor folk kommer fra, og hvilken religiøs gruppe de tilhører, for at fastslå, om de er venner eller fjender. Nogle gange forsøger folk at ændre deres accent for at skjule deres identitet,« fortæller han, men forklarter samtidig også, at billedet af opstanden som en sunni-opstand er misforstået: »I Damaskus og indimellem i Homs er der delegationer af alawiter, kristne, drusere og ismaili-aktivister (shiiter, red.) som deltager i sunni-demonstrationer for at vise deres solidaritet. De bliver modtaget med stor glæde og tilråb.«
Inklusion og enighed
Et faktum, Jørgen Bæk Simonsen, professor ved Københavns Universitet og tidligere direktør for Det Danske Institut i Damaskus, også lægger vægt på:
»Jeg forstår ikke, hvorfor man lægger større vægt på, at nogle alawitter vælger at flygte, end at oprøret i høj grad også har udspring i alawitiske områder og kvarterer. Selvfølgelig er der forskelle og også en risiko for strid i mellem grupperne, som bliver underbygget af både styret selv og af udefrakommende kræfter som Ayman al-Zawahiri med hans opfordring til sunnier om at kæmpe imod Assad. Men der er også en dyb utilfredshed med styret fra mange alawitter,« siger han.
»Oppositionen mod Assad er jo netop fuldstændig renset for sekteriske paroler og referencer, og sammenligningerne med situationen i Irak og Libanon er uden nogen som helst baggrund i, hvordan de sekteriske grupper traditionelt har ageret i Syrien«.
Alligevel er der også en vis nervøsitet hos oprørsledelsen selv.
»Assad prøver at skabe en sekterisk konflikt ved at bevæbne bestemte dele af alawitterne – slet ikke alle, men bestemte grupper – og få dem til at dræbe deres naboer og på den måde gøre dem medansvarlige. Han har fået bestemte grupper til at begå massakrer, og det skaber friktion mellem de forskellige befolkningsgrupper,« siger Osama Kadi, der er medlem af Syriens nationalråd, SNC.
»Vi prøver at modarbejde en sekterisk strid ved netop at inkludere alle sekteriske grupper; vores talsmand, George Sabra, er for eksempel kristen, og vi har fra starten lagt vægt på, at det ikke er en sekterisk opstand, men at syrerne er ét folk,« forklarer han.
Rådet er imidlertid også ofte blevet beskyldt for selv at være splittet, og det er i sagens natur svært at kontrollere, hvad der foregår i et land, som lige nu er i opløsning.
»Vi søger at undgå, at det bliver en sekterisk konflikt ved netop at prædike enighed. Men vi kan ikke undgå, at der er nogen, der ikke lytter, og at der vil være episoder, nu og i fremtiden.«

