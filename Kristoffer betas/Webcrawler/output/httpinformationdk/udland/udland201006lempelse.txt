Lempelse af Gaza-blokade bliver modtaget med skepsis
Den israelske blokade af Gaza bliver lempet efter massivt internationalt pres. Men iagttagere frygter, at det reelt bare legitimerer, at blokaden opretholdes, og at den humanitære katastrofe i området vil fortsætte


 Blokaden af Gaza bliver lempet, så varer igen kan komme ind til de halvanden million mennesker i området. Det offentliggjorde Israels premierminister, Benjamin Netanyahu, søndag aften.
Ændringen betyder, at israelerne for fremtiden vil operere med en liste, over hvad der er forbudt, i stedet for en liste over hvad der er tilladt at indføre i Gaza. Den hidtidige strategi gjorde det i praksis forbudt at indføre både glutenpasta, geder og koriander, hvilket i stigende grad gjorde det svært for Israel at retfærdiggøre blokaden. Særligt efter det israelske angreb den 31. maj, der dræbte ni aktivister på et nødhjælpsskib på vej til Gaza, er kritikken blevet intensiveret. Benjamin Netanyahu udtrykte da også straks forhåbninger om, at en lempet blokade vil svække grundlaget for kritikken af Israel.
»Vores venner over hele verden står bag vores beslutning, og det giver international legitimitet til fortsættelsen af den militære blokade af Hamas. Vi har taget den rigtige beslutning for Israel både politisk og sikkerhedsmæssigt,« siger han.
Det er stadig ikke offentliggjort, hvad der præcist skal stå på den israelske liste over ting, der ikke må indføres i Gaza, og forbuddet mod at mennesker forlader området samt blokaden af kyststrækningen opretholdes. Ifølge Christopher Gunness, talsmand for FN's hjælpeorganisation for palæstinensiske flygtninge, UNRWA, kræver det langt mere, før den kritiske situation bliver løst.
»Vi bliver nødt til at se på den reelle situation i området, og den er barsk. En humanitær katastrofe på alle måder,« siger han til Al Jazeera.
»Når man har at gøre med international lov, så overholder du den, eller også gør du ikke. Den her blokade er en overtrædelse, så hvis Israel vil stoppe med at bryde international lov, bliver de nødt til at ophæve blokaden. Ikke lempe den,« siger han.
Plaster på åbent sår
Ifølge Israel-ekspert Michael Irving Jensen sker lempelsen som følge af det store pres, der har været på Israel siden angrebet på nødhjælpsskibene:
»Det her er ren PR-strategi, der handler om at lette det pres, der er kommet på Israel. Hele strategien for at imødegå den såkaldte nødhjælpsflåde har været det største selvmål, der nu tvinger dem til at reagere,« siger han.
Israel har været under stort pres for at ophæve blokaden af Gaza, og iagttagere ser det som et klogt træk at ændre definitionen af blokaden på nuværende tidspunkt for at afmontere den internationale kritik.
»Den politiske ændring legitimerer den illegitime blokade. Ved at ændre det fra en 'civil' blokade til en 'militær' har Israel på en gang pacificeret det internationale samfund og fået deres godkendelse (eller i det mindste et nik) for dets fortsatte politik i Gaza,« skriver Al Jazeeras korrespondent Sherine Tadros i en analyse.
Ifølge Michael Irving Jensen bør Israel gå langt længere, hvis de vil komme ud over de symbolske markeringer:
»Det her er ikke nogen løsning på problemet. Man opretholder for eksempel blokaden af kyststrækningen, og selvom der er tale om en åbning, er der langt fra tale om en normalisering. Det er som at sætte et plaster på et massivt åbent sår,« siger han.


