Cypern-krisen kan stramme EU’s greb om bankerne
Krisen om Cypern kan sætte mere fart på eurozonens planer om bankunion og fælles finanspolitik. Men Europas politikere tøver fortsat med at gribe ind med mere drastiske begrænsninger af bankernes forretningsmetoder
Cypern-krisen har afsløret eurosamarbejdets mere grundlæggende problemer. Nemlig at der ikke findes noget effektivt instrument at gribe til, når man skal forhindre et euro-medlemsland i at føre en farlig økonomisk politik. På billedet ankommer Cyperns finansminister Michael Sarris til et møde i Eurogruppen. Foto: Scanpix


 Cypern er blevet stedet, hvor alle eurosamarbejdets problemer løber sammen og bliver blotlagt. Krisen på Cypern blev udløst af en alt for stor og nærmest halsbrækkende risikovillig banksektor ligesom i Irland. Cypern har lige så stor statsgæld som Portugal. Og det cypriotiske politiske system har som det græske haft svært ved at erkende omfanget af landets problemer og forhandle seriøst med europartnerne.
Forhandlerne fra EU har under de seneste dages tovtrækkeri med den cypriotiske regering om en redningsplan været rystede over, i hvor høj grad Cyperns præsident Nicos Anastasiades har været parat til at bringe landets forbliven i eurozonen i fare.
Alt sammen for at forsvare Cyperns status som finansielt skattely for velhavende russere, som Anastasiades og andre græsk-cypriotiske politikere beskyldes for at have tætte forretningsforbindelser med.
Men Cypern-krisen har også afsløret eurosamarbejdets mere grundlæggende problemer. Nemlig at der ikke findes noget effektivt instrument at gribe til, når man skal forhindre et euro-medlemsland i at føre en farlig økonomisk politik. Samt, endnu værre, at der snart fem år efter finanskrisen ikke er nogen fælles stram kontrol med Europas banker.
»Cypern er et ekstremt eksempel. Det skræmmende er ikke, at det lille Cypern har problemer, men at det er et symptom på langt større vanskeligheder. Banksystemet er i fare over hele Europa, og det truer eurosamarbejdets overlevelse,« som Financial Times’ økonomiske kommentator Martin Wolf har påpeget.
Han opfordrer på linje med andre økonomer kraftigt til, at EU-systemet får saneret bank- og finanssektoren ved at stille større krav til bankernes soliditet og ved at øge overvågningen af dem.
National suverænitet
Selv om eurolandene sidste år vedtog at skabe en europæisk bankunion med et fælles EU-tilsyn med de største banker, er det gået trægt med at komme videre i arbejdet, idet landenes regeringer har været bekymrede for at opgive national suverænitet i forhandlingerne, siger diplomater i Bruxelles.
Krisen om Cypern kan ryste EU-landene ud af den selvtilfredshed, der har domineret i de seneste måneder, efter at Den Europæiske Centralbanks indgreb i efteråret til fordel for Italien og Spanien i første omgang lettede presset på eurosamarbejdet.
EU-Kommissionen har netop fremlagt et forslag om, at eurolandene skal forpligte sig til at indhente en godkendelse hos europartnerne af deres økonomiske politik.
»Større økonomiske reformer og tiltag i et medlemsland kan have en betydelig virkning på andre lande, både hvad angår konkurrence og de finansielle markeder, og skal derfor på et tidligt tidspunkt drøftes i eurokredsen, før de endeligt besluttes,« hedder det i forslaget.
Kilder i EU-Kommissionen gør det klart, at man vil forhindre, at lande som Irland og Cypern tilbyder sig som ’skattely’ og gør sig mere attraktive med en for slap regulering af banksektoren.
Mere radikale forslag
I arbejdet med bankunionen øges presset samtidig for at få mere radikale forslag på bordet til at kontrollere bankerne.
På venstre side i Europa-Parlamentet ønsker man, at kommende fælles lovgivning om bankunionen skal indeholde bestemmelser om, at bankerne fremover skal opdele deres forretning i to dele: en mere traditionel del med ind- og udlån og en anden del for de mere risikofyldte investeringer på finansmarkedet. Et sådant forslag blev i efteråret fremsat i en rapport udarbejdet under ledelse af den finske nationalbankdirektør Erkki Liikanen. Fidusen vil være, at der med vandtæt adskillelse af de to former for bankvirksomhed vil være mindre risiko for, at bankkunderne eller staten skal betale for fejlslagen spekulation fra bankernes side.
De europæiske storbanker er naturligvis imod et sådant historisk indgreb i deres hidtidige frihed.
Men den belgiske europaparlamentariker Philippe Lamberts fra de Grønne, som netop har kørt sejren hjem for Europa-Parlamentet om begrænsninger af bankchefernes lukrative bonusser, er optimistisk med hensyn til, at den politiske vind blæser i retning af større indgreb.
»I øjeblikket opererer selv store banker mere som hedgefonde end som seriøse kreditinstitutter,« siger han.
Håbet i Europa-Parlamentet er, at Den Europæiske Centralbank og nationalbankerne rundt om i Europa efter det skræmmende eksempel med Cypern vil presse på for en sanering af banksystemet, så de sunde kræfter tager over.

