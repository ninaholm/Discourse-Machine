Højrefløjens håb?
I eftermiddag dansk tid bliver Hillary Clinton udnævnt til Barack Obamas udenrigsminister. Højrefløjen ånder lettet op ved tanken om at have ’høgen Hillary’ i Pentagon, mens andre mener, at Clinton er det naturlige valg for Obama


 Historien om Barack Obama og Hillary Clinton får et nyt kapital, når USA’s næste præsident i dag præsenterer sine tætteste udenrigspolitiske medarbejdere. Efter ugers spekulationer står det nu klart, at den vigtigste af disse medarbejdere bliver Obamas rival i kampen om at blive Demokraternes præsidentkandidat, Hillary Rodham Clinton. 
Det er kommet som en overraskelse for mange. Før Demokraternes partikonvent i Denver i august, hvor Joe Biden officielt blev præsenteret som Obamas vicepræsident, verserede der ganske vist rygter om et muligt Dream Team bestående af Hillary Clinton og Barack Obama. 
Politisk selvmord kaldte mange kommentatorer dog idéen. Med de bitre opgør i nomineringsvalgkampen og Hillary Clintons berygtede magtbegær in mente mente man, at den tidligere præsidentfrue ville udgøre en konstant kilde til uro i Det Hvide Hus. 
Godt forhold
Men valget af Clinton er slet ikke så overraskende, skriver blandt andre POLITICO’s Carol E. Lee. 
Hun understreger, at der gennem de sidste fire år har været et relativt nært forhold mellem de to senatorer. Hillary Clinton var for eksempel en af de Demokrater, der var mest begejstrerede for Barack Obamas nu berømte tale ved Det Demokratiske Partikonvent i 2004, fortæller Lee. 
Når det kommer til stykket, er der ikke noget personligt i klemme mellem de to, citerer POLITICO kilder blandt Demokraterne for at sige. Det er politisk tæft, der tæller, og der er Clinton og Obama blandt få i samme liga, lyder forklaringen. 
Høge for Hillary
Blandt de mere overraskede kommentatorer er en række prominente stemmer på den politiske højrefløj. Og de er vel at mærke positivt overraskede. Det konservative tidsskrift The Weekly Standard argumenterer i artiklen The Great Right Hope for, at Hillary vil kunne fastholde en hardliner-position i Pentagon. Hun vil dermed give et positivt modspil til den ’bløde’ udenrigspolitik, som høgene forventer Obama vil føre. 
Venstrefløjsmagasinet The New Republic citerer tidligere Bush-rådgiver Richard Perle for at rose Hillary Clinton:
’Jeg er lettet. Der kommer ikke til at blive ligeså store forandringer, som vi har haft grund til at forvente. Jeg tror, hun helt klart ligger er en del af mainstream’, siger Perle, der vurderer, at Udenrigsministeriets politik vil forblive nogenlunde den samme under Hillary Clinton, som den har været de seneste år under Condoleeza Rice.

