Kina og USA udfordrer hinanden
På besøg i Asien vil USA’s vicepræsident Joe Biden forsøge at afværge en truende konflikt mellem Kina og USA og amerikanernes allierede. En ny kinesisk luftforsvarszone er rettet mod Japan, men er også et anslag mod USA’s historiske dominans
 
	Kinas eneste hangarskib, Liaoning, sejlede i tirsdags fra den nordlige by Quingdao med kurs mod syd, hvor det blandt andet skal deltage i militærøvelser. Hangarskibet ledsages af to destroyere og to fregatter. Foto: Reuters


 
	I begyndelsen af juni mødte USA’s præsident Barack Obama Kinas nyudnævnte leder, Xi Jinping, til et afslappet todages topmøde på en ranch i Californien. Der skulle opbygges »strategisk tillid« og skabes »en ny samarbejdsmodel«, blev de to ledere enige om. Der var optimisme at spore. Måske kunne supermagten og udfordreren finde ud af at tilpasse sig til hinanden.

	Den optimisme lader nu til at være forduftet, da Washington i sidste uge, blot et halvt år efter topmødet, følte sig nødsaget til at sende to bombefly af sted som en kraftig advarsel til Beijing. Og når USA’s vicepræsident Joe Biden fra i dag er på en ugelang rundtur i Nordøstasien, vil dagsordenen være domineret af et forsøg på at finde en fredelig løsning på konflikten om en ny kinesiske luftforsvarszone, der har bragt Kina på kollisionskurs med USA og de amerikanske allierede Japan og Sydkorea.

	Regeringen i Beijing erklærede forrige weekend, at den enerådigt havde besluttet at oprette den nye luftforsvarszone, som indbefatter store dele af Det Østkinesiske Hav og inkluderer luftrummet over områder, som Japan og Sydkorea ellers anser for dele af deres territorium. Det bliver i Washington, Tokyo og Seoul anset for en farlig ny strategi. Og det ses som et kinesisk anslag mod den historiske dominans, USA sammen med sine allierede har haft i den vestlige del af Stillehavet. Desuden har trækket åbnet en ny front i en stadig mere bitter territorial strid mellem Kina og Japan, da den nye zone også indbefatter en ubeboet øgruppe, kendt som Senkaku i Japan og Diaoyu i Kina, som er japansk kontrolleret, men som Beijing også gør krav på som en del af Kina. USA har gennem en forsvarstraktat pålagt sig at forsvare japansk territorium, inklusive de omstridte øer.

	Beijing har advaret om, at Kina vil gribe ind over for alle fly, der bevæger sig ind i luftforsvarszonen uden at identificere sig over for de kinesiske myndigheder. Men i en magtdemonstration, der skulle vise, at USA ikke anerkender Kinas luftforsvarszone, sendte det amerikanske luftvåben tirsdag to ubevæbnede B-52-bombefly ind i området uden at søge Beijings tilladelse. Kort efter sendte også Japan og Sydkorea fly ind i zonen. Siden har Kina sendt sine egne krigsfly af sted for at håndhæve sit krav på det omstridte luftrum. Den seneste udvikling har skabt frygt for en militær eskalering i området og øget risikoen for utilsigtede sammenstød.

	Foruroligende destabilisering

	Vicepræsident Bidens Asien-tur, som vil bringe ham til Tokyo, Beijing og Seoul, vil blive fulgt nøje – især vil man lede efter tegn på, i hvor stort omfang USA ønsker at beskytte og styrke sin indflydelse i Asien og sætte hårdt mod hårdt over for det, som i Washington og en lang række asiatiske lande ses som et stadig mere selvsikkert og til tider aggressivt Kina. Oprettelsen af luftforsvarszonen er første gang, at folkerepublikken betydeligt har udvidet sit strategiske område i den vestlige del af Stillehavet, og præsident Barack Obamas administration beskriver trækket som »foruroligende«, og et »destabiliserende forsøg på at ændre på status quo«.

	Ud over USA, Japan og Sydkorea har også EU, Taiwan og Australien skarpt kritiseret Kinas nye luftforsvarszone.

	Kinas udenrigsministerium forsvarede i sidste uge beslutningen med, at det var »en legitim handling for at beskytte Kinas legitime rettigheder«. Handlingen fremstår som en del af en langsigtet kinesisk plan om hele tiden at opbygge presset på andre lande, som Kina har territoriale skærmydsler med. I dette tilfælde lader det til at være et forsøg på yderligere at underminere Japans kontrol med Senkaku/Diaoyu. Øerne har været under japansk administration siden slutningen af det 19. århundrede, men siden 1970’erne – og efter der blev fundet mulige oliereserver i området – har Kina også krævet retten til øerne. Sidste år købte regeringen i Tokyo øerne fra en privat japansk ejer. Det så Kina som en provokation og en ændring af status quo, og Beijing begyndte derefter at underminere Japans kontrol over øerne ved at sende militære fartøjer og fly til området – hvilket Japan svarede igen på ved at sende jagerfly.

	Japans regering nægter dog, at der overhovedet er en disput med Kina om ejerskab af øerne og vil derfor ikke forhandle. Oprettelsen af luftforsvarszonen ses derfor også som et kinesisk forsøg på at optrappe konflikten med det mål at tvinge Tokyo til forhandlingsbordet.

	Kinas kommunistparti kan dog også være motiveret af indenrigspolitik. Inden for de seneste årtier har grundpillen i partiets styre været en stærk nationalisme. For at holde nationalismen i kog – så befolkningen samler sig om partiet, og opmærksomheden om hjemlige problemer mindskes – er der brug for en ydre fjende. Og ved at optrappe konflikten med Japan er den ingrediens sikret.

	Skader udenrigspolitik

	Men Beijings taktik er risikabel. Både på hjemme- og udebane. Ved konstant at opdyrke nationalismen og fremstille Japan som fjenden er Kinas ledere med til at begrænse sine egne manøvremuligheder. Med voksende nationalistiske følelser i befolkningen kan regeringen være tvunget til at agere hårdere for ikke at tabe ansigt over for sit eget folk. Og det kan gøre det stadig sværere for Beijing at undgå, at konflikter kommer ud af kontrol. Allerede da de amerikanske og japanske militærfly fløj ind i den nye luftforsvarszone, uden at det kinesiske militær greb ind, har nationalister på internettet og også nationalistiske aviser kritiseret, at zonen ikke blev beskyttet med magt.

	Og på udebane kan Kinas udenrigspolitik blive beskadiget. Landet har i lang tid forsøgt at overbevise sine naboer om, at dets vokseværk ikke er en trussel, og har samtidig anklaget USA for at forsøge at inddæmme Kina. Med luftforsvarszonen har Kina nu givet Japan, Sydkorea og USA anledning til at samarbejde endnu tættere. Og samtidig vil Kinas handling øge nervøsiteten i den lange række af sydøstasiatiske lande, der har territoriale stridigheder med Beijing, og som allerede er begyndt at rykke nærmere mod USA for at opnå beskyttelse.

	Joe Bidens besøg – han ankommer onsdag til Beijing, hvor han bl.a. skal møde Xi Jinping – kan blive afgørende for, om den seneste uges kommunikation gennem advarsler og bombefly skal fortsætte, eller om der igen skal tales om voksende »strategisk tillid« mellem Kina og USA.

