Høje fødevarepriser fører til ny skovrydning i Amazonas
Satellitbilleder afslører voldsomt accelereret fældning af træer i den brasilianske regnskov. Højere priser på sojabønner og oksekød er drivkraften
Rydningen af regnskoven i Amazonas accelererer voldsomt. Alene i april forsvandt 1.100 kvadratkilometer skov.


 Fra FN's fødevaretopmøde i Rom udgår i disse dage indtrængende appeller om at øge den globale fødevareproduktion for at afhjælpe den knaphed og de høje priser, som nu truer med at drive 100 mio. flere mennesker ud i sult.
"Den globale fødevareproduktion må fordobles i løbet af de kommende 30 år," fastslog f.eks. Verdensbankens præsident Robert Zoellick i sin tale til topmødet i går.
Forud for topmøde-appellerne er markedssignalet imidlertid løbet. Inden for det seneste år er priserne på en række fødevareafgrøder op til fordoblet, og det er i sig selv et stærkt incitament til at starte nye landbrugsproduktioner.
Men dermed følger dilemmaer. Mellem hensynet til fødevareforsyning og hensynet til miljø og klima. Det illustreres nu i Brasilien, hvor nye satellitfotografier afslører voldsomt accelereret rydning af regnskov i Amazonas. Det brasilianske DETER-moniteringssystem har registreret, at et areal på godt 1.100 kvadratkilometer skov forsvandt i løbet af april måned, og at omkring 6.000 kvadratkilometer - lidt mindre end Sjælland - er blevet ryddet siden august sidste år. Det er mere end den samlede skovrydning i de 12 måneder, der gik forud.
Ifølge Marcelo Marquesini, skovekspert hos Greenpeace i Brasilien, er de store skovområder blevet ryddet af bønder for at give plads til især sojabønnedyrkning og kvægavl, som begge er blevet mere værdifulde produktioner. 70 pct. af træfældningen er sket i delstaten Mato Grosso i den vestlige del af Brasilien.
"Med stigningen i priserne på soja og oksekød er Mato Grosso igen blevet regionen med den heftigste skovrydning i Amazonas," siger Marcelo Marquesini.
Satellitobservationerne kunne på grund af skydække kun se halvdelen af skovarealet i april, og derfor kan rydningen vise sig at være endnu mere omfattende.
"Værre er, at vi stadig har de kritiske måneder for skovrydning foran os: Juni, juli og august," siger Marquesini.
Minister gav op
Den illegale træfældning og afbrænding af skov frigør store mængder CO2, som bidrager til de klimaforandringer, der er én af årsagerne til, at fødevareproduktionen svigter flere steder på kloden.
Den brasilianske regering har de senere år optrappet indsatsen for at beskytte Amazonas og bremse de illegale aktiviteter, og det er et tilbageslag, at skovfældningen nu på ny synes at accelerere. Landets miljøministerium er i en løbende konflikt med andre statslige instanser, der både opererer med store udviklingsprojekter og med voksende satsning på produktion af bioethanol fra sukkerrør. Brasiliens miljøminister de senese seks år, Marina Silva, der har en fortid som fremtrædende regnskovsaktivist, sagde i maj sin stilling op med henvisning til "de vanskeligheder jeg er blevet konfronteret med i bestræbelsen på at realisere det statslige miljøprogram."
Ifølge Greenpeace opfatter den brasilianske præsident Lula da Silva miljøhensynet som en sten i skoen, der irriterer og besværer færden fremad for Brasilien. Præsidenten kom i går i skudlinjen på fødevaretopmødet i Rom, hvor produktionen af biobrændstof blev udpeget som én af årsagerne til fødevareknaphed og stigende priser. Den britiske bistandsorganisation Oxfam anførte, at beslaglæggelsen af jord og afgrøder til fremstilling af bioethanol og -diesel forklarer 15-30 pct. af prisstigningerne på fødevarer. Også Japans premierminister Yasuo Fukuda påpegede konkurencen mellem fødevare- og biobrændstofproduktion.
Det brød Lula da Silva sig ikke om.
"Det er skræmmende at se forsøg på at skabe en sammenhæng mellem biobrændsel og stigende fødevarepriser. Det støder mig, at der peges fingre af den rene energi fra biobrændsel, fingre indsmurt i olie og kul," sagde præsidenten ifølge AP.
Den voksende brasilianske ethanolproduktion menes ikke direkte at forårsage øget skovrydning, men arealerne, der inddrages til sukkerrør, kan fortrænge andre landbrugsproduktioner såsom soja til endnu uberørte regnskovsområder.


