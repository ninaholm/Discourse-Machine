Striden mellem Tyrkiet og Israel forbliver verbal boksning
Den tyrkiske generalstab har ingen overvejelser om ændring af det tætte samarbejde med Israel trods stor ståhej i de to landes presse
Premierminister Erdogan blev modtaget som en helt i Tyrkiet efter udvandringen fra Davos-konferencen i Schweiz. Efterfølgende har han dog forsøgt at dæmpe gemytterne - blandt andet ved at udtale, at -antisemitisme er en forbrydelse mod menneskeheden- som et svar på kritik i de israelske medier.


 ANKARA - Der virres stadig med hovederne i Ankara og Jerusalem efter premierminister Recep Tayyip Erdogans udbrud i Davos til Shimon Peres: 
"I er dygtige til at dræbe", efter at den israelske præsident havde talt i 25 minutter om Israels ret til selvforsvar mod Hamas i Gaza. 
Grunden til 'virringen', denne særlige form for desorienteret undren, blev formuleret af Metin Karabat, en revisor i Ankara, da han bemærkede, at "de, der nu hylder Erdogan som en islamisk helt, glemmer at spørge, hvorfor han underskrev en ny militærkontrakt med israelerne for kun en måned siden."
En kilde i det tyrkiske statsministerium hæfter sig da også ved, at general Metin Gurak på den tyrkiske generalstabs ugentlige pressemøde fredag understregede, at "bilateralt samarbejde med andre lande er dikteret af nationale interesser" - et vognstangs-vink til Erdogan om, at militæret ikke overvejer at ændre på relationerne til Tel Aviv, og at generalerne anser premierministerens optræden som et nyt eksempel på hans 'velkendte spontane temperament'. 
Røster i Israel - anonyme talsmænd for regeringen - har antydet, at hvis Tyrkiet bliver ved med sin kritik, kan landet risikere at blive underlagt de samme regler for indkøb af våben, der gælder for 'venligtsindede' arabiske lande som Jordan og Egypten. 
Siden 1996 har Tyrkiet og Israel haft et tæt militært samarbejde, hvor israelerne har ret til at anvende tyrkisk luftrum til øvelsesflyvninger til gengæld for teknologisk bistand og salg af våbensystemer til Tyrkiet. 
Samarbejdet var et resultat af USA's tilbageholdenhed med avanceret våbensalg til tyrkerne som følge af det spændte forhold til NATO-partneren Grækenland, og det er siden blevet udbygget. 
Israel har for nylig leveret avancerede droner af typen 'Heron' til det tyrkiske luftvåben, der i december signerede en ordre på levering af højteknologisk målsøgnings-udstyr til 140 mio. dollar.
Erdogans dagsorden
Men noget tyder på, at Erdogan også havde tænkt sig om og ønskede at sende et par velovervejede signaler med sin bratte udvandring fra panel-debatten i Davos: 
Det ene signal var til det tyrkiske vælgerbagland, der de seneste år i stigende grad har vendt sig mod Israels blokade af Gaza, og hvor en demonstration mod Gaza-massakren samlede en million deltagere i Istanbul. Disse vælgere går til lokalvalg i dette forår. Det andet signal var, siger kilden, at understrege Tyrkiets nye rolle vis a vis den arabiske verden som en demokratisk, muslimsk stat - i modsætning til Saudi Arabien og Egypten - og at understrege, at Tyrkiet fra den position er stærk nok til at kalde Olmert-regeringen til orden. Talsmænd for den israelske regering har da også erklæret, at Tyrkiet ikke længere kan agere som en upartisk mægler i de forhandlinger mellem Syrien og Israel, der har været ført i Istanbul.
Men om affæren udvikler sig til andet og mere end endnu en omgang verbal boksning, vil afhænge af Tyrkiets fremtidige attitude over for Israel i spørgsmålet om, hvilken slags politisk støtte tyrkerne vil yde Hamas. 
Erdogan har i flere omgange gjort opmærksom på, at Hamas ikke kun er en terror-organisation, men også en politisk faktor med en valgsejr i bæltet, og at Israel derfor må forholde sig til den virkelighed. 
Denne holdning, som angiveligt er formet af Erdogans tætteste udenrigspolitiske rådgiver, Ahmet Davutoglu, misbilliges efter sigende i det tyrkiske udenrigsministerium, der stadig efter syv år med islamisk hældende styre er befolket af sekulære 'realister'. 
Olie på vandene
"De fleste analytikere her er enige om, at hvis Erdogan kunne påvirke Hamas til en mere realistisk attitude over for Israel, og bl.a. afsværge terror, vil stuntet i Davos give en slags mening," siger Informations kilde, "men meget tyder på, at han i for høj grad er påvirket af en islamisk-ideologisk tilgang til den islamiske modstandsbevægelse og ikke har til sinde at lægge pres på den." Nu håber alle, at det bliver ved snakken. Både Erdogan og hans udenrigsminister, Ali Babacan, var hurtigt ude med forsikringer om, at Tyrkiet fordømmer terror - herunder også Hamas' - ligesom Erdogan, efter han blev hyldet af en folkemængde i Istanbul lufthavn ved hjemkomsten fra Davos, forsøgte at dæmpe den populistiske bølge, han havde sat i gang, ved at sige, at han udelukkende havde kritiseret Israels regering, ikke det israelske folk. 
Han har også skyndt sig at sige, at "antisemitisme er en forbrydelse mod menneskeheden" som et svar til den israelske presses rapporter om, at Tyrkiet i de senere år har oplevet antisemitiske optøjer. Således skrev den israelske avis Ha'aretz, at en synagoge i byen Bursa var blevet brændt af, hvilket blev dementeret af Tyrkiets overrabbiner, Rav Izak Halevi, der samtidig efterlyste 'lige rettigheder' for Tyrkiets ca. 25.000 jøder. 
Den civile samhandel mellem Tyrkiet og Israel er på fire milliarder dollar årligt. Og der forlyder intet om, at Erdogan vil takke Teherans borgmester for det æresborgerskab i anledning af "den heltemodige indsats i Davos", han fik tildelt i går. 

