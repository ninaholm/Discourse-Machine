Holder euroen året ud?
Europa står med endnu større problemer end USA i den nuværende globale finansielle krise. EU har ikke antydningen af et institutionelt apparat, der kan tackle krisen i fællesskab, siger den amerikanske økonom og professor James K. Galbraith
Den finansielle krise er langt værre for EU end for USA, for EU har ikke antydningen af et institutionelt apparat, der kan tackle krisen i fællesskab, siger den amerikanske økonom og professor James K. Galbraith, der mener, at euroen kan være i overhængende fare.


 WASHINGTON DC - "Den nuværende finansielle og økonomiske krise er den værste, jeg har set i mine over 30 år som økonom, men det er en styrke ved den amerikanske økonomi, at der eksisterer et apparat på føderalt niveau, som har muskler, og som er fleksibelt. Det står langt værre til i Europa. Der burde findes en europæisk finansiel autoritet, som kunne komme med et stærkt og overordnet udspil for hele regionen, men det findes simpelt hen ikke. Det er utroligt så svage, de europæiske finansielle institutioner er."
Det er den amerikanske økonom James K. Galbraith, der deler dumpekarakter ud til Europa, og han er ikke hvem som helst. 
Som tidligere direktør for den økonomiske komite i den amerikanske Kongres og nuværende professor i økonomi ved den ansete Lyndon B. Johnson School of Public Affairs tippes han af mange som kandidat til en toppost, hvis Barack Obama skulle vinde det amerikanske præsidentvalg den 4. november.
Han siger: 
"Jeg har kolleger, der ikke tror, euroen kommer til at se udgangen af 2008. Selv tror jeg, den overlever, men euroen er undervurderet som valuta og samtidig overstabiliseret politisk. Problemet ligger hos de europæiske regeringer. De fælles initiativer, der har været på EU-niveau har intet ført til. Til sammenligning er det amerikanske system stærkt institutionelt og uhyre fleksibelt. Det giver en bedre kapacitet. Vi har også bedre teknologiske muligheder, bedre universiteter, forskning, udvikling og generelt flere ressourcer til rådighed. Ikke at vi har fundet løsningen, men vi har nogle instrumenter til rådighed, som europæerne end ikke kan skimte konturerne af."
Galbraith har heller ikke høje forhåbninger til G7-mødet senere på ugen i Washington, hvor mange økonomiske iagttagere ellers håber, at de rigeste industrilande vil sende en stærk og samlet besked ud om, at de er klar til i samlet flok at gøre mere for at stabilisere de vaklende finansielle markeder.
Den rådne kerne
Når det gælder diagnosen for den amerikanske økonomi, tror Galbraith, i modsætning til mange andre af USA's progressive økonomer, at systemet kan reddes. Men at det er råddent i sin kerne: 
"Det, der er sket, over de sidste 10 år, er, at Amerika er blevet taget som gidsel af en korporatistisk klasse af rovdyr. Man skal ikke lade sig snyde af retorikken, når de konservative taler om 'markedet'. Der findes ikke noget marked i USA. Alle moderne markeder er regulerede, alt andet er drømmerier foranstaltet af mennesker, der ønsker sig tilbage til de gyldne dereguleringsår under 
Reagan. Den moderne amerikanske kapitalisme handler ikke om sund konkurrence mellem mange udbydere, ej heller om en inkluderende middelklasse-utopi eller klassekamp for den sags skyld. Amerikansk økonomi i dag er præget af 'predation'(udplyndring, red.), hvor få repræsentanter for store brancher og deres lobbyister udsuger hele det system, som skulle gavne middelklassen. Disse mennesker er udnævnt af den nuværende regering til at lede de samme offentlige instanser, der skulle regulere deres egne brancher, og resultatet er en korporativ republik af plutokrater."
Illusionen om markedet
- Er det så op til de liberale at genindføre markedsmekanismen i USA ? "Sjovt nok er det netop, hvad de selv tror. De progressive i dette land tigger fortsat om markedsløsninger - fordi de er rædselsslagne for at få klistret etiketten 'socialist' på sig - hvilket er en barriere for at redde os ud af suppedasen. Det, der er brug for, er en genindførsel af konceptet om fornuftig planlægning, som anerkender, at regeringen pt. er en del af problemet. Det er ikke et spørgsmål om at 'markedet skal virke bedre'. Markedet betyder bare 'ikke-stat'."
-Hvad er så løsningen ?
"En nyvalgt regering og ny præsident må alliere sig med de små og mellemstore virksomheder og resterne af institutionerne fra New Deal-æraen. Der skal en genregulering til, en reform af lønsystemet, af sundheds- og socialvæsenet såvel som den finansielle sektor. Små virksomheder må kunne vide, at deres penge er sikre i banken, og de private opsparere det samme," siger han og fortsætter: "Det er et spørgsmål om at genfinde tilliden til den offentlige sektor i Amerika. En velfungerende markedsøkonomi kan kun bygge på tillid mellem aktørerne og integritet. Og tilliden er nu væk."
Kig mod Skandinavien
- Vil den nye plan sikre dette ? "Noget af det er en god start. Der er gode elementer, f.eks. at Nationalbanken (The Federal Reserve, red.) nu kan låne direkte til bankerne, hvilket begrænser behovet for, at bankerne låner af hinanden, men solvensproblemet er ikke løst, og det vil tage 3-4 år at løse huskrisen, som det har taget 10 års forsømmelser at skabe. Vi må konvertere kreditforeningslån til banklån og stabilisere betalingsflowet, de lokale myndigheder må bemyndiges til at gennemføre skattestigninger, som kan finansiere ny regulering," siger han og fortsætter:
"Vi må også have en ny lov, der kan kompensere de dårligst stillede pensionister, som virkelig betaler prisen i den nuværende krise, enten ved at forhøje beløbene, der bliver brugt til social sikring eller ved at kompensere pensionsfondene. Endelig er der energisektoren, hvor vi har brug for en komplet gentænkning af hele den måde, vi producerer og forbruger energi på. Vi skal tilbage til konceptet om offentlig ansvarlighed, og denne krise udgør en politisk mulighed for at starte dette arbejde. En af grundene til, at de skandinaviske lande har haft økonomisk succes, er, at I har et institutionelt set-up, som gør, at virksomheder kan trives. Det opstår ikke af sig selv. Den offentlige sektor i USA, staten, må være sig sit ansvar for de kommende generationer bevidst. De er her ikke endnu, de nye generationer. Ingen taler for dem, men hvis vi vil eksistere som supermagt om 30 år, er det på tide, at nogen tager det ansvar alvorligt."


