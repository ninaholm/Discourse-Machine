Kærlighed på syrisk
Den dansk-syriske læge Haifaa Awad er igen rejst ind i Syrien for at arbejde på et hospital. Lægemanglen er massiv i landet, så de få tilbageværende opgiver alt for at udføre gerningen. Trods det får Haifaa Awad i dag den største gave
 »Krigstid eller ej, så er der også en rutine på hospitalet, når det gælder de ikkeakutte operationer,« skriver den dansk-syriske læge Haifaa Awad i dagens dagbogsnotat. Foto: Privat.


 Jeg bliver vækket af en duft. En duft der bringer mig tilbage til min barndom i Syrien. Til mine mange ophold i dette smukke land. Syriske hjem har en helt særlig duft.
Om det er duften af de nyplukkede abrikoser, der nu soltørrer på verandaen. Eller om det er duften af den røde jord udenfor, som vækker mig, ved jeg ikke. Tante Um Ahmad rumsterer i køkkenet – jeg kalder overlægen Ahmads mor ’tante’ af respekt.
Jeg smiler. Hun husker stadig, at jeg er så dårlig til at spise morgenmad, men kun drikker en stærk arabisk kaffe med kardemomme om morgenen. Alle Syriens dufte blander sig i min næse. Glimt fra min barndom, mine tidligere besøg, mit syriske liv passerer for mig, mens jeg misser med øjnene. Jeg er endnu ikke stået op her i byen, uden at tante Um Ahmads små blå kaffekopper har ventet på mig.
Tante Um Ahmad var ikke begejstret, da jeg meddelte hende, at jeg ville drage ind i landet med Mustafa for nogle dage siden.
»Min pige, du må passe på dig selv. Men du er ligesom min søn, Ahmad, i to læger slider jer selv op og til ingen verdens nytte,« sagde hun.
Det er en mors bekymrede hjerte, der taler. I mange år har hun forsøgt at få afsat sin søn. Men Ahmad har dedikeret sit liv til krigskirurgien, og hun er nu ved at opgive håbet.
Tante Um Ahmad sidder på det nederste trin ved verandaen med en blå kaffekop og venter på mig. I dag drikker vi vores kaffe i stilhed. Kardemommen prikker i min næse. Jeg føler hendes hjerte og erindringer om de sidste 60 år i Syrien. Mit hjerte fyldes af drømme om de næste 60 år.
Handicappet under krigen
Da jeg når frem til hospitalet, er det stadig tidlig morgen. Jeg bliver kaldt hen til den omdannede skole i den anden ende af byen for at foretage et akut kejsersnit. Da jeg ankommer med ambulance til skolen, viser det sig, at det drejer sig om en kvinde, som tidligere har fået foretaget et kejsersnit, og hun har nu meget langsom fremgang i fødslen i sin nye graviditet. Men barnet skal ud nu.
Vi mangler obstetrikere på hospitalet. Så i mangel på lægefaglige graviditetseksperter er det en jordemor, der træffer beslutninger om kejsersnit, undersøger de gravide og nogle gange, når ultralydsmaskinen virker, kan scanne barnet.
Kvinden, der hedder Ilham, har tidligere fået et handicappet barn, og hun er nervøs for, at hendes kommende barn også fejler noget. Hun har ikke været scannet og er ikke blevet undersøgt igennem hele graviditeten. Hun hulker. Ni måneders indestængt angst kommer frem nu. Hun fortæller om udfordringerne ved at passe en 2-årig handicappet datter derhjemme. Krigen har afskåret dem fra muligheden for at kunne behandle hendes kramper og få hende scannet.
Jeg forsøger at berolige Ilham, som skal i narkose. Jeg skal stikke hende i ryggen, og vi vil – inshallah – forløse en sund og rask pige. På operationslejet får jeg sprittet hendes ryg af. Jordemor og sygeplejerske hjælper mig med forberedelserne. Jeg anlægger rygmarvsbedøvelsen ukompliceret, og Ilham holder op med at kunne bevæge benene.
Kirurgen står over Ilham og tager den lille pige ud, men den lille er lidt slap og ikke så livlig, selv om hun skriger. Børnelægen Mohammed og jeg tager os af den nyfødte med det samme. Bag forhænget lyder Ilhams skrig.
Børnelægen og jeg suger den lille pige. Vi forsøger at varme hende. Hendes hjerte slår fint, men vi er ikke glade for hendes vejrtrækning. Mohammed tager over og ventilerer hende med en rubenballon. Lidt efter er den lille pige lyserød og sprællende. Vi ånder lettet op og får hende lagt i en kuvøse.
Det er især i de komplicerede situationer, at manglen på speciallæger her i Syrien bliver tydelig. Mohammed havde afbrudt sin speciallægeuddannelse på andet år, da oprøret brød ud. Han har nu arbejdet i felten i fire år.
Jeg er den eneste anæstesilæge på arbejde i dag, og jeg har kun et års erfaring. Som unge læger i Syrien sidder nerverne uden på tøjet, vi er i krig, og vi mangler kolleger. Sådan er det over hele landet. Flere end 600 læger har siden oprøret mistet livet, mange dræbt koldblodigt, andre som ofre i bombninger – som regel systematisk på sundhedsfaciliteterne. Læger Uden Grænser rapporterer ofte om tøndebombeangreb mod sundhedsfaciliteter i Syrien.
Tro i krigen
Da jeg vender tilbage til hospitalet, er min gode og rettroende ven, narkosesygeplejersken Sami, stadig på arbejde. Narkosesygeplejerskerne arbejder normalt tre dage i træk. Det kan man godt mærke på tredjedagen, især hvis der har været tryk på. Vi står i operationsgangen og diskuterer bedøvelsesformer for den næste patient. Hun er ikke fastende, og kirurgen er på vej hjem. Jeg vil helst udskyde operationen til næste dag og vente på, at hun faster, men her i Syrien er der andre hensyn at tage. Men jeg får trumfet igennem, at vi venter med patienten. At bedøve en ikkefastende patient indebærer en risiko, som vi trods alt ikke behøver at tage. Krigstid eller ej, så er der også en rutine på hospitalet, når det gælder de ikkeakutte operationer.
Sami smiler med sine øjne. Jeg føler, at han værdsætter, hvordan jeg har udviklet mig – fra den nyuddannede læge han mødte for to år siden, til en syrisk kvinde der nu træffer beslutninger på hans operationsgang. Jeg er ofte blevet spurgt, om jeg er bange for at tage til Syrien. For ekstremisterne og for bomberne. Men mange af de syriske mænd, jeg har mødt i dette land, vil vogte mit liv med deres. Det gælder Ahmad. Og det gælder også Sami. Vi har vidt forskellig tilgang til den muslimske tro, men jeg ved, at Sami respekterer mig som menneske. Krigen og nøden har næret de mere fundamentalistiske tanker i ham, men det har ikke ændret på, at han ønsker mig det bedste. Sami har mørke øjne, stort fuldskæg. Han kan virke distanceret, ikke mindst for kvinder. Men jeg føler, at jeg har mødt Sami bag hans øjne og bag hans fuldskæg. Jeg har mødt ham som en ven, en kollega og en beskytter.
Når man er hernede, er islamisterne ikke kun blodtørstige barbarer. Mange af de islamistiske oprørere, jeg møder, er desperate syriske mænd. Mænd som har familier, børn og et brændende ønske om frihed.
Et jasmintræ for mine øjne
Jeg lægger mig på briksen i laboratoriet, hvor Jihad og Hala, vores to laboranter, står og snakker. Mens jeg ser på mine billeder fra dagen før på min iPhone, kigger jeg i smug på de to. Der er amoriner i luften. Hala kan ikke lade være med at pille ved sit tørklæde, og Jihad kan ikke lade være med tilfældigvis at komme til at røre hendes ærme. Jeg synker i dette øjeblik af lykkerus.
Her midt i al vores mangel, under bomberne og i regnen af patienterne, blomstrer der et jasmintræ af kærlighed foran mine øjne. Jeg føler mit vemodige hjerte længes efter fred, så disse to ikke længere skal stjæle øjeblikke. Jeg mindes selv min første forelskelses hjertebanken dengang for mange år siden under en sommerferie i Damaskus. Det var engang, hvor vi kunne elske passioneret, selv om vi levede i en diktators jernbur.
Hvad vil der mon blive af denne kærlighed, som stråler ud af Jihads øjne, hans beskyttende omsorg, når han går ved siden af Hala? De skal forloves, siger han, men han har endnu ikke fundet et hjem. Det er svært at finde et sted at bo i byen, hvor huslejen er tidoblet siden revolutionen, fordi interne flygtninge har presset priserne i vejret. Sådan var det ikke i begyndelsen af revolutionen, fortæller Jihad:
»Dengang kunne flygtninge få logi alle steder. Men i dag kan folk ikke leve af sympati, de skal også tjene penge på at leje værelser ud. For at overleve selv«.
Jeg nikker, mens jeg kigger på Hala. Hun virker genert over at blive grebet på fersk gerning. Hun skulle bare vide, at hun netop har givet mig den største gave, man kan få i dette desperate land.
Det bliver aften, og jeg beder Ahmad køre mig hjem. Til langt ud på natten sidder vi på verandaen og hører arabiske klassikere. Ellers er Syrien stille under stjernerne. Jeg hører Mohammad Abdos stærke sang ’Vejret er skyet’, får et smil på læben. Tankerne fører mig hjem til Danmarks skyer. Til mit danske hjem hvor kærlighedshistorier er velsignede med fredens idyl og ubekymrede hjerter.

