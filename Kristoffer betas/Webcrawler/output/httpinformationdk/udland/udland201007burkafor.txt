Burkaforbud vinder frem i Katalonien
Kvinder, der insisterer på at møde op i offentlige institutioner i byen Lleida, iført burka eller niqab, kan straffes med bøder på op til 600 euro
Bystyret i byen Lleida var ikke i tvivl, da der skulle stemmes om forbuddet mod at bære burka og niqab. 23 stemte for i provinshovedstaden, mens én var imod.


 TARRES - Der er ingen burkaer på gaderne i Tarres. Ja, sandt at sige er der slet ikke nogen muslimer blandt de 108 indbyggere i denne landsby i det nordøstlige Spanien. Men det skal ikke afholde byrådet fra i denne uge at tage stilling til, hvorvidt der skal indføres et forbud imod imod at færdes i det offentlige rum, iklædt i heltilslørende burka eller niqab.
»Jo, det stemmer, at vi der ikke bor muslimer i vores landsby for tiden, men derfor kan man godt tage sine præventive forholdsregler, hvis der en dag skulle flytte nogen hertil,« siger byrådsformand Daniel Rivera, som repræsenterer det lille, men åbent fremmedfjendske pari, Partit per Catalunya.
Riveras lovforslag om et forbud mod burka har forarget mange. En del byrådsmedlemmer har da også svoret at ville stemme imod det, men initiativet er symptomatisk for en bredere bevægelse i Katalonien mod islamisk tilsløring.
Fredag i sidste uge vedtog den nærliggende provinshovedstad, Lleida, formelt et burkaforbud efter at have bebudet et sådant i maj. Herefter vil kvinder, som antræffes i burka i offentlige institutioner, blive mødt med i første omgang en formel advarsel og i gentagelsestilfælde med bødekrav på mellem 300 og 600 euro.
En advarsel
Fra Barcelona til Tarragona er lignende forbud undervejs i regionen. »Med dette tempo når vi snart op på flere forbud, end der findes burkaer.« siger indvandringsminister, Celestino Corbacho.
Forbuddet i Lleida blev ikke vedtaget af indvandrerfjendske partier, men - som det også ventes at ske i Barcelona - af et socialistisk ledet bystyre.
»Det her handler om at sikre lighed mellem mænd og kvinder,« siger borgmester Angel Ros. »Burkaen og niqabben er symboler på en politisk brug af religiøs dogmatisme, som var begyndt at dukke op i Lleida.«
»Dette er islamofobi. Når højrefløjen gør den slags, er det motiveret af fremmedhad, men for os handler det om lighedsprincipper.«
Ros ville have foretrukket et totalt forbud mod burkaer i det offentlige liv, men så vidt rækker bystyrets retlige beføjelser ikke. De konservative oppositionspartier, deriblandt Convergència i Unión-koalitionen, som står til at vinde to regionalvalg, har presset på for et mere vidtgående forbud.
Efter Lleidas udmelding i maj henstillede Spaniens senat til den spanske regering om nationalt forbud imod at bære burka og niqab overalt i det offentlige liv. Den socialistiske regering under ledelse af José Luís Rodriguez Zapatero svarede, at en eller anden lovgivning imod burka kan forventes indført i en ny lov om religionsfrihed. Ros siger, at forbuddet i Lleida er en advarsel til visse lokale imamer, som angiveligt søger at presse lokale muslimer ud i religiøs fundamentalisme.
Angreb på friheden
På Calle del Norte i Lleida, hvor halalslagtere servicerer byens 29.000 indvandrere, som udgør 21 procent af byens befolkning, hersker der modløs. »Det katalonske valg er på vej,« siger Abderrahim Boussira,« som The Guardian møder i en Western Union-filial. »Hver gang der er valg, går de efter udlændingene og muslimerne. Jeg har boet her i 20 år og har aldrig set så meget som én kvinde i burka.« Imam Abdelwahad Houzi er en af de religiøse ledere, som Ros beskylder for at radikalisere lokale muslimer. Han siger:
»Alt hvad vi gør, er at følge Koranen og Sunnaen. Vi er ikke nogen sekt eller noget politisk parti og har været her i årevis. Dette her er et angreb på kvinders frihed.«
Houzi anklager den lokale avis, Segre, for at have pisket en stemning op. På avisens redaktion afviser man og siger, at man først er begyndt at dække spørgsmålet, da det blev et politisk emne, om end man på lederplads har talt for et burkaforbud.
»Islam, som knap nok skelner mellem politik og religion, marginaliserer stadig kvinder alene på grund af deres køn,« skrev avisens lederskibent, Anna Gomez.
Det menes, at seks-syv kvinder i hele Lleida for tiden bærer niqab.
»Nogle af dem er spanske konvertitter,« siger Khadija Rahbi, indehaver af en købmandsbutik. »Jeg tror ikke, de bærer niqab, fordi deres mænd tvinger dem. Hvordan skulle det gå til? Selv ville jeg ikke bære niqab, men jeg forstår ikke, hvorfor de skulle stoppe nogen, som gør det.«
Som de fleste kvinder i de overvejende marokkanske og algeriske indvandrermiljøer bærer Rabhi et hijab-tørklæde og en løst siddende kappe.
Flytning foretrækkes
»Koranen siger, at vi skal klæde os beskedent. Men der er mange fortolkninger af, hvad det vil sige. Jeg bærer et hovedtørklæde, og måtte jeg ikke det efter spansk lov, ville jeg foretrække at flytte til Marokko. Selv om Lleida altid har været mit hjem.«
Ros hævder, at andre muslimske grupper støtter forbuddet, men i så fald har disse ikke benyttet sig af lejligheden til at støtte en underskriftsindsamling, som byrådet har arrangeret. Mourad el-Boudouhi fra den lokale gruppe Asociación Averroes siger, at hans gruppe har anlagt sag med påstand om, at forbuddet er i strid med Spaniens forfatning.
»Ingen har ret til at bestemme, hvad en kvinde skal tage på af klæder. Vi vil forsvare kvinders selvbestemmelsesret, hvis de vælger at bære burka, og hvis de vælger ikke at bære burka.«
De indvandrerfjendske partier skryder: »Lovforslag, vi lagde frem for tre eller fire år siden, blev dengang mødt med forargede tilråb om 'racisme'. Nu bliver de vedtaget af byråd overalt,« siger Joan Terre, et byrådsmedlem for Partit per Catalunya I byen Cervera.

© The Guardian og Information Oversat af Niels Ivar Larsen

