Den varme brise fra Kina rammer Europas økonomier
Når Kinas leder, Hu Jintao, i dag lander i Washington D.C., sker det i direkte forlængelse af hans vicepremierministers 10 dages økonomiske charmeoffensiv i Europa med kraftige investeringer og opkøb af statsgæld. Den økonomiske hjælp præsenteres som en kærkommen assistance til nødlidende europæiske økonomier, men Beijing har også langsigtede politiske motiver
Kinas vicepremierminister, Li Keqiang, har været på en rundtur i EU's hovedstæder for at forhandle økonomsike aftaler på plads - her er det den skotske  førsteminister Alex Salmond, der tager imod. Og mange steder kan man spørge, hvem der egentlig er værten, efter at Kina har opkøbt flere og flere statsobligationer og holder hånden under kriseramte europæiske økonomier med gavmilde investeringer.


 BEIJING - Kina er Europas pålidelige og ikke mindst pengestærke ven. Det er budskabet, som Beijings ledere sender til det kriseramte Europa. I de seneste år har vi vænnet os til at høre om de store dele af den amerikanske økonomi, som Kina ejer gennem investeringer i amerikanske statsobligationer. Men på det seneste har de kinesiske ledere tillige på hyppige og højt profilerede besøg i europæiske lande haft pengepungen fremme. Der underskrives for tiden store handelsaftaler og annonceres kinesiske investeringer og opkøb af eurozonens skrantende økonomiers statsgæld.
I oktober lagde premierminister Wen Jiabao vejen forbi det økonomisk skrøbelige Grækenland og erklærede Kina en sand ven ved at opkøbe græske statsobligationer på et tidspunkt, hvor andre investorer flygtede. I november tog præsident Hu Jintao til Portugal og lovede at hjælpe landet med at undgå statsbankerot. Og senest har vicepremierminister Li Keqiang været på en 10-dages tur til Spanien, Tyskland og Storbritannien. Besøget, der endte sidste uge, resulterede i handelsaftaler for mere end 20 mia. dollar og kinesiske løfter om opkøb af spansk statsgæld for seks mia. euro en støtte, som fik den spanske avis El Pais til at beskrive Li Keqiang som den »nye Mr. Marshall«, en reference til den amerikanske udenrigsminister, der lagde navn til USAs økonomiske redningsplan for et Europa ødelagt af Anden Verdenskrig.
Det er en sammenligning, som en kinesisk regering på udkik efter politisk goodwill i Europa med glæde vil byde velkommen. I kronikker trykt i aviser i de tre lande, Li Keqiang besøgte, understregede det officielle Kina sin støtte til europæiske lederes forsøg på at genopbygge kontinentets økonomi.
»Det har været en iskold vinter i Europa, ikke kun med det tungeste snefald i årtier ... men også som et resultat af de gældsproblemer, der har plaget nogle lande,« skrev den kinesiske ambassadør til Storbritannien i avisen The Telegraph. Han tilføjede, at europæerne nu kan lune sig ved Kinas investeringer: »Det kolde Europa føler varmen fra den kinesiske brise.«
Økonomisk fornuft
Da den kinesiske centralbank sidste uge annoncerede, at Kinas allerede rekordstore beholdning af udenlandske valutareserver nu er steget til 2,85 billioner dollar, er der lagt op til, at Kina vil tage på hyppigere og større investeringsture i Europa.
»Verden skal vænne sig til, at Kina i stadig større grad vil gøre brug af sin voksende købekraft,« siger Lu Jinyong, professor fra det internationale handels- og økonomi universitet i Beijing.
På trods af de kinesiske sympatierklæringer til Europa, der aftager 16 procent af den kinesiske eksport og dermed er Kinas største marked, er den kinesiske støtte naturligvis motiveret af egeninteresser det er »simpel økonomisk fornuft,« siger Yi Xianrong, en researcher fra Kinas akademi for samfundsvidenskab.
»Europa er i dybe problemer, og hvis krisen skulle blive værre, vil det også ramme Kinas økonomi,« siger han. »Derfor vil Kina støtte Europa«.
Ved f.eks. at opkøbe europæiske obligationer er Beijing med til at afstive det for Kina vigtige europæiske marked, og samtidig kan det være med til at forhindre, at euroen falder yderligere i værdi, hvilket vil gøre kinesisk eksport dyrere og samtidig forringe værdien af de euro-reserver, som Kina ligger inde med.
Større indflydelse
Men ud over en her-og-nu beskyttelse af egne økonomiske interesser ønsker Kina også at bruge sine finansielle muskler til på længere sigt at opnå både økonomiske og politiske indrømmelser fra Europa, siger Wang Yizhou, professor fra Peking Universitets fakultet for internationale studier.
»Set ud fra et politisk perspektiv kan investeringerne i Europa forbedre forholdet mellem Kina og Europa, og det kan gøre europæerne mere lydhøre over for Kinas ønsker,« siger han. »Og jo mere Kina køber og investerer i Europa, desto mere stiger Kinas mulighed også for at udøve politisk og økonomisk indflydelse i Europa«.
François Godement, Kina- og Asienekspert fra European Council on Foreign Relations, er enig.
»Det giver Beijing en stærkere position,« siger han. »Specielt de svagere medlemmer af EU, de lande som lige nu har brug for økonomisk støtte fra Kina, vil være modtagelige over for kinesisk pres. Det kan have en effekt på EU-niveau, hvor disse lande kan blokere for tiltag af hensyntagen til deres økonomiske partner, Kina«.
Kinas agenda
Den større indflydelse vil Kina bl.a. bruge til at overbevise EU-landene om at ophæve den våbenembargo, som EU indførte mod Kina i 1989 efter massakren på Den Himmelske Freds Plads. Beijing anser embargoen som en fornærmelse, og EUs udenrigspolitiske chef, Catherine Ashton, ser ud til at være lydhør. Hun betegnede den i et policy paper, som blev præsenteret bag lukkede døre for de 27 EU-landes ledere ved et møde d. 16.-17. december, som en »stor hindring« for relationerne mellem EU og Kina.
Samtidig skubber Kina på for lettere adgang til europæiske markeder og specielt muligheden for at opkøbe sofistikeret europæisk teknologi, der kan være med til at højne standarden for kinesiske firmaers egen produktion.
»Vi håber, at EU vil lempe på restriktionerne på højteknologisk eksport til Kina,« skrev Li Keqiang i en kronik trykt i den tyske avis Süddeutsche Zeitung.
Desuden vil Kina have, at EU anerkender Kina som en markedsøkonomi hvilket Kina i dag ikke er anerkendt som i WTO-regi da det vil gøre det mere vanskeligt for EU at indføre straftold på varer, som Kina eksporterer til underpris.
Og endelig vil Beijing ikke høre kritik fra EU af den kinesiske valutapolitik. Beijing anklages for at holde landets valuta kunstigt lavt for at gavne kinesisk eksport, hvilket skader bl.a. EU-landenes handelsbalancer. Premierminister Wen Jiabao mindede sidste år EU-ledere om, at Kina har støttet kriseramte europæiske lande, og formanede dem om, at de til gengæld »ikke skal presse Kina« på valutaområdet.
Dilemma
Kinas stadig større økonomiske magt og Vestens økonomiske krise har allerede fået europæiske ledere til at være mindre villige til at kritisere Beijing af frygt for, at det kan få økonomiske konsekvenser. På sit besøg i Beijing i april sidste år understregede den danske statsminister, Lars Løkke Rasmussen, at hovedfokus for ham var et »tættere samarbejde« med Kina på det økonomiske område, og landets menneskerettighedssituation var ikke et tema:
»Jeg skal ikke komme her med det rygstød, som fem mio. danskere giver og fortælle kineserne, hvordan de skal indrette deres samfund,« sagde han.
François Godement mener, at tendensen til et mere konfliktsky Europa vil blive forstærket, jo mere afhængig EU-landene bliver af finansiel støtte fra Kina i form af bl.a. opkøb af europæiske statsobligationer. »Europa kan ende i samme dilemma som USA,« siger han.
Kina har opkøbt ca. 21 procent af den amerikanske statsgæld og er dermed USAs regerings største kreditor. Det giver Beijing et potentielt meget stærkt forhandlingskort over for Washington. Som USAs udenrigsminister Hillary Clinton, ifølge diplomatiske telegrammer lækket til Wikileaks, har formuleret det: »Hvordan kan man forhandle hårdt med sin bankmand?«
 

