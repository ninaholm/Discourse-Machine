Forsvaret: Nej til unge kriminelle
Forsvaret vil ikke opdrage unge kriminelle, som Venstres retsord-fører, Kim Andersen, foreslår. Det bør social-pædagoger gøre, mener Forsvarskommandoen
Oppositionen støtter ikke Venstre-forslaget om, at Forsvaret skal opdrage unge kriminelle.


 Forsvaret er ikke en opdragelsesanstalt for kriminelle unge, der har brug for en fast hånd. Sådan afviser Forsvarskommandoen Venstres retsordfører, Kim Andersen, der vil have Forsvaret til at lære de unge »løjsere« noget om mandfolkedisciplin og om at stå tidligt op.
»Forsvaret egner sig ikke til at agere såkaldt opdragelsesanstalt for unge kriminelle mellem 15 og 18 år. Det ser vi som et socialpædagogisk ansvar, der kræver uddannet personale med socialpædagogiske kvalifikationer. Vi opfatter det her forslag som lige lovligt omfattende,« siger Henrik Mortensen, der er presseofficer i Forsvarskommandoen.
Kim Andersen opfordrer forsvaret til at tænke sig om igen.
»Man kan jo gå ind i den her diskussion for at prøve at få noget fornuftigt ud af det, og man kan gå ind for at lægge den død med det samme for at varetage sine interesser og privilegier. Vi står over for et stort samfundsproblem. Forsvaret har et stort budget, har lige fået et stort bredt forlig med endnu flere midler. De har fysiske rammer, de har en ledelse og en ledelsesstil, som er anerkendt for at være konsekvent og kontant,« siger Kim Andersen.
Han mener, at en enhed under forsvaret kunne lære de unge at stå op om morgenen og lave noget gymnastik ude på pladsen.
Fiks sommeridé
Hans forslag er »et interessant indspark«, siger socialordfører Vivi Kier (K) til Berlingske Tidende, mens DF's Martin Henriksen finder det oplagt at samarbejde med Forsvaret. Derimod er oppositionen lodret imod. De Radikales næstformand, Morten Østergaard, vil hellere skaffe flere pladser på sikrede døgninstitutioner. Morten Østergaard kalder Kim Andersens forslag en »fiks sommeridé«.
»Kim Andersen bør sammen med mig besøge institutionen Grenen på Djursland, hvor de har fem af de mest voldelige kriminelle siddende. Så forstår han, at den forvrøvlede snak om, at de har brug for mandeledelse, er langt fra virkeligheden,« siger Morten Østergaard. SF's retsordfører, Karina Lorentzen Dehnhardt, mener, at Kim Andersen har overset Justitsministeriets rapporter.
»Hvis man har læst Ungdomskommissionens udredning, vil man vide, at forslaget har været evalueret i 32 forsøg i udlandet. Og det har ikke nogen kriminalpræventiv virkning overhovedet« siger hun. Socialdemokraternes retsordfører, Mette Frederiksen, vender også tommelfingeren nedad.
Forsvarsminister Søren Gade (V) fastslår, at skønt Forsvaret skal tage et socialt ansvar for unge kriminelle ligesom private virksomheder, kan Forsvaret ikke generelt opdrage unge kriminelle. Der er blandt andet praktiske problemer med skarpladte våben på kaserner. 
ritzau


