Porosjenko fortsætter oligarkiet i Ukraine
Under den ukrainske præsident har IMF pålagt landet en skrap økonomisk kur, der har forarmet store dele af befolkningen. I mellemtiden er udbyttet i Porosjenkos chokoladeimperium blevet mangedoblet, og ifølge to forskere har han tilmed brugt sin stilling til at begunstige andre oligarker
 Under præsidentvalget lovede Petro Porosjenko, at han ville sælge sin chokoladekoncern. Det løfte har præsidenten imidlertid ikke holdt. I stedet er overskuddet mangedoblet, og det er ikke kun ham – men også en lille elite omkring ham – der er blevet rigere. 


 Når det gælder korruption og tilegnelse af rigdomme gennem politisk indflydelse, minder Petro Porosjenkos præsidentperiode i Ukraine lidt for meget om kleptokratiet under hans upopulære forgænger Viktor Janukovitj.
Det mener Richard Sakwa, professor i russisk og europæisk politik ved Kent University i Canterbury.
»Den nye elite er i færd med at berige sig selv. Så det er den samme gamle historie om igen,« siger han.
For mange ukrainere kan det virke, som om én oligark er blevet udskiftet med en anden. Det står i grel kontrast til Maidan-bevægelsens krav sidste år om at sætte en stopper for plyndringen af landets ressourcer.
Kritikere af Porosjenkos styre har flere gange stillet krav om et retsopgør med de ansvarlige for korruption i tidligere regeringer.
Men der er ikke sket noget, siger Richard Sakwa.
»Janukovitj var et ekstremt eksempel. Men fænomenet er ikke begrænset til ham. I Ukraine er der tradition for, at en lille overklasse forøger sin magt og rigdom på bekostning af den øvrige befolkning. Det går helt tilbage til starten af 1990’erne. Porosjenko har ikke kunnet eller villet gøre op med denne tradition.«
Professor Sakwa uddyber:
»De sidste 20 år har én bande oligarker bekæmpet en anden. Tidligere var der altid en styrkebalance mellem dem. Det ændrede sig med Janukovitj. Han afviste at dele sin rigdom med folk uden for sin ’klan’. Derfor opstod der en ubalance, men den er fortsat under Porosjenko. Nu har en anden gruppe oligarker bare fået overtaget.«
Sakwa anfører også det interessante synspunkt, at Janukovitj og hans klan faktisk var bedre til at balancere Ukraines forhold til Rusland og Vesten. Under Porosjenko har Vesten fået større indflydelse på Ukraines økonomi gennem den Internationale Valutafond (IMF), mens Rusland gennem annekteringen af Krim og sin militære støtte til prorussiske oprørere har opnået kontrol med dele af det sydøstlige Ukraine.
Mangedoblet profit
Det er måske ikke en tilfældighed, at præsident Porosjenkos chokolade-imperium Roshen er vokset i hans regeringstid, samtidig med at andre oligarkers selskaber har mistet fodfæste – ikke mindst på grund af den ukrainske valutas faldende værdi.
Fra 2013 til 2014 formåede Petro Porosjenko at nidoble Roshens overskud til 34,8 mio. hryvnia (cirka 11 mio. kroner), rapporterer Ukraines Nationale Kommission for Værdipapirer og Aktiemarkedet.
»Jeg kan ikke forestille mig nogen form for lovlig forretning, hvor profitten nidobles i en så vanskelig økonomisk situation. Det er iøjnefaldende,« siger Jevgen Vorobiov, der er forsker ved tænketanken Polish Institute of International Affairs i Warszawa.
Under præsidentvalget lovede Porosjenko, at han ville sælge Roshen-koncernen. Det løfte har han imidlertid ikke holdt, hvilket strider imod Ukraines forfatning.
I artikel 103 hedder det:
»Ukraines præsident må … ikke udføre nogen form for betalt erhvervsmæssig aktivitet eller være medlem af administrative instanser eller virksomhedsbestyrelser, der har til formål at generere profit.«
Ud over Porosjenko peger Richard Sakwa på Ihor Kolomojskij som et eksempel på en anden oligark, der har fået økonomisk fordel af de politiske omvæltninger.
»Som en allieret af Porosjenko er Kolomojskij i færd med overtage konkurrerende oligarkers besiddelser,« siger han om rigmanden.
Ihor Kolomojskij har sin magtbase omkring byen Dnepropetrovsk tæt på frontlinjen, hvor han har rejst en hær af lejetropper, der kæmper mod prorussiske styrker i Donbass-regionen.
Forsvarer deres besiddelser
Oligarkerne spiller en helt speciel rolle i det geopolitiske spil mellem Rusland og Vesten om Ukraines fremtidige sikkerhedspolitiske og økonomiske stilling.
»Som enhver virksomhedsejer går oligarker i Ukraine stærkt op i at forsvare deres besiddelser, så de afviser at hjælpe Rusland med at overtage landet af frygt for at miste deres formue. De vil kæmpe for Ukraines uafhængighed, fordi det beskytter deres ejendom mod udenlandsk indflydelse,« siger Jevgen Vorobiov, der har specialiseret sig i EU’s politik overfor Ukraine.
Vorobiov fortsætter:
»Oligarkerne ser en fordel i Ukraines tætte forhold til EU og USA. International lov yder dem beskyttelse. Desuden vil de gerne ekspandere på udenlandske markeder og nemmere kunne optage lån i vestlige banker.«
Oligarkernes forkærlighed for EU bør dog ikke overdrives.
»De er meget pragmatiske og forsøger at lodde, hvilken vej vinden blæser. De er f.eks. ikke blinde for, at en associeringsaftale med EU bl.a. kræver en opløsning af deres monopoler. Det er de ikke interesserede i,« fremhæver Vorobiov.
Det afgørende og uløste spørgsmål er, om præsident Porosjenkos status som oligark og hans videreførelse af et korrupt og monopolistisk økonomisk system på sigt er en holdbar løsning for Ukraine.
Richard Sakwa mener ikke, at den voksende ulighed er en bæredygtig model.
»Det er en helt central pointe for forståelsen af udviklingen i Ukraine lige nu, at de indre sociale brydninger bliver skærpet i kraft af den voksende arbejdsløshed og fattigdom, mens dem i toppen af samfundet befæster deres position. Det er ikke holdbart på mellemlangt sigt,« betoner han.

