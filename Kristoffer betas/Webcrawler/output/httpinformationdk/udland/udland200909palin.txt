Mig og Palin
Sarah Palin hænges godt til tørre i denne måneds Vanity Fair af datterens ekskæreste Levi Johnston, der i et interview beskriver hende som beregnende, rodet, selv-centreret og pengeglad


 WASHINGTON DC – Hun laver aldrig mad, er en hidsigprop og bruger højst ti minutter om dagen med sin handicappede baby. Da hun stillede op til posten som USA’s vicepræsident, fremstod hendes hjem som et glansbillede, men det var ren staffage: Børnene stod for det hele, og der blev aldrig lavet mad. Efter Republikanerne tabte slaget om præsidentembedet, trak hun sig som guvernør, fordi hun hellere ville tjene penge ved at rejse rundt og holde taler. Og da hendes teenagedatter Bristol på 17 blev gravid, foreslog hun i ramme alvor at holde graviditeten skjult for offentligheden og selv adoptere barnebarnet for at undgå at ødelægge sin egen politiske karriere.
Ja, vi taler om Alaskas tidligere guvernør Sarah Palin. Alle de nævnte ubehageligheder og mange, mange andre kan man finde i det seneste nummer af det dyre og glittede magasin Vanity Fair, der har foretaget et såkaldt eksklusivt interview med Palins ekssvigersøn Levi Johnston. 
Og han har åbenbart meget i klemme. Eller også har han bare travlt med at lukrere på den besynderlige status som B-celebrity, som det korte familieskab med den tidligere guvernør har forsynet ham med. 
Republikanernes bud på vicepræsidentposten bliver i den grad hængt til tørre; ingen detaljer er for små. Visse af oplysningerne kommer ikke som den store overraskelse: At Palin ofte ærgrede sig højlydt derhjemme over ikke at blive anerkendt som hende, der trak vælgerne til truget, og at hun tilsvarende var både skuffet og vred, da hun efter nederlaget fik tildelt en god portion af skylden fra sine egne partifæller i McCains lejr.
Stik mig den normale
Mere eksotisk er det at høre om den kendte abortmodstanders form for humor i familiens skød. Når hun som mor og mormor en sjælden gang legede med sin egen mindste, Trigg, som er alvorligt mentalt handicappet, og datterens Bristols baby, Tripp, ville hun ofte råbe: »Giv mig den raske baby med hjem, nej, nej ikke den anden, ikke the retard.« Ifølge Johnston altså. 
Rart lyder det ikke hjemme hos familien Palin, hvor »hverken Sarah eller Todd laver mad. Alle børnene laver alting selv: Laver mad, gør rent, laver lektier, vasker og så videre,« forklarer Levi Johnston og tilføjer:
»Det meste af tiden var det Bristol, der hjalp sin lillesøster med lektierne, og det var mig, som grillede en kylling eller en steak til aftensmad.«
Og da Palin trak sig fra guvernørposten, var det ifølge Johnston helt klart med det motiv for øje at tjene penge. »Sarah trak sig som guvernør, fordi hun mente, at hun kunne ’tjene kassen’ på bare at rejse rundt og holde taler,« fortæller Johnston, der selv befinder sig fint i rollen som tabloid- og talkshowstjerne: »Det er lidt underligt at blive bedt om at give autografer i lufthavnen og den slags, men det er da også meget cool ... Måske vil jeg lave en film en dag, men det kræver måske mere talent end som så,« funderer han for endelig at konkludere, at han jo »altid kan blive elektriker ligesom resten af min familie. Det er cool nok,« lyder det fra den selvproklamerede red-neck, der har egen agent samt advokat. Måske en rigtig god ide, eftersom hans mor står anklaget for butikstyveri og snart kan ende bag tremmer. De har det så hyggeligt deroppe i Alaska.

