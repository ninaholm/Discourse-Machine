Mudret politisk billede efter højreskred i Israel
Den virkelige taber ved det israelske parlamentsvalg er palæstinenserne, der nu kan kigge langt efter en fredsaftale efter, at de politiske fløje byttede side i Israel


 BEIRUT - Ønsketænkning fylder som regel en del, når udenforstående forsøger at sjusse sig frem til, hvad der foregår i den arkitektoniske betonkopi af Pagtens Ark - eller i det mindste som Pagtens Ark ser ud på italienske renæssancebilleder - Knesset. Og også israelske iagttagere er på glatis i det israelske parlaments korridorer, når det kommer til vurdering af koalitionsmuligheder og politiske alliancer. Dette valg er ingen undtagelse - selv ædruelige israelske kommentatorer har gættet på, at det højrevendte Likud-parti måske vil indgå i en national samlingsregering hen over midten med det centrumhøjre-orienterede Kadima og centrumvenstres Arbejderpartiet.
Med en stemmeprocent på over 65 - mere end to procent mere end i 2006 - fik de tre partier tilsammen 68 af Knessets 120 pladser, og ihukommende Likud-leder Benjamin Netanyahus løfte om at danne den bredest mulige regering ligger et komfortabelt flertal på den flade hånd.
Netanyahus kugleramme
Men sådan går det næppe, for israelsk politik er ikke kun nøgtern overvejelse. De tre partier i det store og hele er enige om det meste, men der er også personlige vendettaer. Netanyahu er ikke nogen statsmand, dertil er han alt for åbenlyst forfængelig, og han har en gammel kugleramme, der skal afstemmes med Kadima, som i sin tid brød ud fra Likud efter et hundeslagsmål (om 2005-rømningen af Gaza-bosættelserne), og hvor Kadimas stifter, Ariel Sharon, efterlod rivalen med et invalideret og amputeret Likud-parti. Nu menes Netanyahu at ville unde sig selv glæden ved at se Kadima ralle i den politiske grøftekant udenfor indflydelse. 
For selvom partileder Tzipi Livni overraskende holdt Kadima-skansen på 29 mandater, vandt Netanyahu 28, en fremgang på 16. 
Ehud Baraks arbejderparti, der i sin tid var primusmotor i Oslo-fredsprocessen, måtte inkassere seks mandaßters tilbagegang til 13. 
Selvom Livni og Netanyahu begge hævder at have vundet valget - Kadima, der er et mandat større eller Likud, der til gengæld er mere end dobbelt så stor som før - er ingen i tvivl om, at Israel har foretaget et højresving: Centrumvenstre-partierne havde op til valget 70 mandater sammenlagt, i dag er tallet 55. Højrefløjen - herunder også de fem religiøse partier - kan mønstre 65. Netanyahu kan gøre, hvad han ønsker, og han havde sådan slet ikke brug for bistand ovenfra, da han i går sagde til sine vælgere: 
"Med Den Almægtiges hjælp bliver jeg Israels næste premierminister." Han kan gøre arbejdet selv. 
Populismen marcherer
Og han kan gøre det fordi Israel (som andre mindre lande i Europa, bl.a. Danmark) har lagt vækstlag til et ultra-populistisk højreparti, der har vokset sig stort og stærkt ved at tale direkte til vælgernes angstreflekser: Avigdor Liebermans 'Yisrael Beiteinu' (Israel Vort Hjem), oprindeligt en obskur skare af utilpassede russiske emigranter, nu Israels tredjestørste parti med en fremgang fra 11 til 15 mandater. Som en kollega i Jerusalem sagde med en slags forbløffelse: 
"I dag stemmer ikke kun russere, men også de rigtige israelere på Lieberman." 
Det internationale nyhedstapet har udnævnt Lieberman til 'kingmaker' - det er han ikke. Hans valg blev ikke godt nok til, at han kan holde til at afvise et samarbejde med Likud (i nogle meningsmålinger var han spået 20 mandater), men Netanyahu kan vælge ham fra, og formentlig alligevel blive premierminister, eventuelt i en rotationsordning med Tzipi Livni. 
Sidst Israel havde en sådant rotationsregering sad den hele valgperioden ledet af Arbejderpartiet Shimon Peres og Likuds Yitzhak Shamir i 1984-88, og der gættes nu på, at Peres, der i dag er Israels præsident, vil opfordre de to ledere til at afprøve modellen. 
Peres har tid frem til næste torsdag til sonderinger, hvorefter den forhandlingsleder, et flertal indstiller, har 60 dage til at danne en duelig regering. Og efter alt at dømme bliver det Netanyahu med et flertal på 65 mandater - og med den fordel, at de tre arabiske partier, der tilsammen fik 11 mandater, ikke vil pege på nogen af kandidaterne. Det vil de ikke af to grunde - for det første får deres indstilling alligevel ikke nogen indflydelse sådan som mandaterne er fordelt, for det andet kan de demonstrere deres afsmag for de 22 dages fly, flåde-, og landstyrke-massakre på Gaza-stribens civile i 'krigen' mod Hamas.
De virkelige tabere
Og hvis man skal udpege den reelle taber ved det israelske valg, er det palæstinenserne, der må imødese en længere udsættelse af den fredsproces, der nu har varet i 16 år. Som Avila Elvar, en klummeskribent på avisen Ha'aretz, sagde til tv-kanalen Al al-Jazeera: 
"Det har kunnet lade sig gøre fordi Israel aldrig har skullet betale en pris for bosættelserne, der siden 1993 er mere end fordoblet befolkningsmæssigt. Den gang boede 110.000 jøder i de besatte områder, i dag bor der næsten 300.000 - fraset Jerusalem."
Og Jerusalem er netop to andre elementer udover den personlige hævntørst, der kan gøre, at Netanyahu ender op med at danne en flertalsregering til højre for Kadima og Arbejderpartiet. To elementer? Ja i den forstand, at Jerusalem er annekteret af Israel, men Jerusalem er også en vestlig jødisk by og en østlig arabisk. Der er to opfattelser af Jerusalem, og palæstinensernes første krav til en fredsaftale er, at de får Østjerusalem tilbage som deres hovedstad. Den gamle by med Tempelbjerget - på arabisk Haram al-Sharif - og grædemuren er i de seneste kort, der har været fremlagt i forhandlingerne, indtegnet som fælles for de to religioner.
Det sidste Netanyahu sagde før valget var: Jerusalem er udelelig. Og grunden til, at der overhovedet har været parlamentsvalg er, at Tzipi Livni ikke ville bøje sig for det krav fra højrefløjen, da hun forsøgte at danne en ny koalition tilbage i september. Det bliver interessant at følge, om hun står fast. Måske ligefrem ønsketænkning.


