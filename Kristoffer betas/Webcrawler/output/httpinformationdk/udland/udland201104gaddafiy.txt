Gaddafi den yngre vil lede Libyen
Er han sin fars søn eller en reformist med oprigtige hensigter? Eksperterne er uenige om, hvilke ambitioner, der driver Saif Gaddafi, men ét er sikkert: Han ønsker fortsat at være en del af sit lands politiske fremtid
Har Saif al-Islam på noget tidspunkt reelt ønsket at reformere Libyen, eller   har formålet med reformretorikken hele tiden været at sikre Gaddafi-familien de bedste vilkår?


 Om eftermiddagen den 19. februar var dr. Muhammad al-Houni - en mangeårig rådgiver for oberst Muammar Gaddafis søn, Saif al-Islam - i gang med at udarbejde den tale, som sidstnævnte skulle holde samme aften i det nationale statsfjernsyn.
Den libyske opstand var fire dage gammel, og Houni anbefalede Saif at anlægge en forsonende tone. Han burde undskylde de drab på demonstranter, der var sket i landets østlige del. Og han burde også insistere på, at det nu var nødvendigt at reformere hans fars regime og indføre nye frihedsrettigheder.
»Jeg nedskrev alt det, han burde have sagt,« siger al-Houni. »At han skulle sige undskyld til ofrenes efterladte osv. Men så henvendte han sig til sin far, og han brød sig ikke om mit udkast. Hans far ændrede talen fuldstændig.«
Da Saif gik på tv, lød han i ét og alt som sin fars søn, fægtede aggressivt med sin pegefinger og udslyngede de vrede ord, som skulle blive berygtede: »Vi vil kæmpe indtil sidste mand, indtil sidste kvinde, indtil sidste kugle.«
Al-Houni forlod Tripoli den følgende dag. Kort tid efter offentliggjorde han et åbent brev, hvori han gik skarpt i rette med sin tidligere arbejdsgiver og beskyldte Saif »for have iført sig sin fars kappe, som er plettet af over 40 års ugerninger.«
Førhen blev Saif set som Gaddafis familiens imødekommende, reformvenlige og vestlige ansigt. I sidste uge blev han og hans bror Saadi nævnt som de to mest synlige figurer i regimets bestræbelser på at forhandle sig til en afslutning på konflikten på det nuværende styres præmisser.
En indflydelsesrig skikkelse, der har indgående kendskab til regimet og Gaddafi-familien, er overbevist om, at Saif taler på vegne af hele familien og med sin fars støtte.
»De søger efter en udvej,« siger en kilde, der her må forblive anonym. »Det vil også være godt for Libyen, hvis der kan findes en god løsning for Gaddafi. Men som jeg forstår familien, insisterer den på, at sønnerne skal kunne fortsætte med at spille en politisk rolle (når regimet er faldet, red.) og have deres eget parti.«
»De vil måske kunne acceptere en midlertidig regering og en overgangsperiode. Hvad de ikke vil acceptere, er at blive tvunget til at forlade landet. Det er det, Saif kæmper for lige nu.«
Kilden bekræfter, at netop sådan var den plan, som Muhammad Ismail, Saifs chefrådgiver og mellemmand, siges at have fremlagt under et hemmeligt besøg i London sidst i marts, under hvilket han førte samtaler med britiske diplomater.
Forslaget er imidlertid blevet eftertrykkeligt afvist. Ikke kun af Libyens oprørere, men også af de vestlige regeringer, som insisterer på Gaddafis og hans sønners afgang.
Intern rivalisering
Et spørgsmål står tilbage. Er Saif den krigeriske søn af en tyran? Er han den progressive reformator, som er uddannet på London School of Economics? Eller et eller andet midtimellem?
Al-Houni påstår at være sikker på, at Saif mente sit ønske om at reformere regimet alvorligt, før han traf beslutningen om at bakke op omkring sin fars hårde linje.
»Det er kompliceret. Saif var oprigtig nok. Men i dag  efter hans tv- tale  er der ikke længere nogen i Libyen, som tager det, han siger, alvorligt. Ingen vil acceptere, hvad han har at byde på. Han har brugt år på at forsøge at skabe forandringer, men i sidste ende ville hans far ikke gå med til det.«
Al-Hounis påstand om, at Saif engang havde seriøse reformistiske hensigter, synes at kunne underbygges fra anden side. I en lækket ambassadeindberetning fra 2009 fra den daværende amerikanske ambassadør i Libyen, Gene Cretz, diskuteres det, om Saif vil lade sig udnævnte til 'general-koordinator'. Cretz citerer i den forbindelse kidler fra Saifs inderkreds om, at Saif »næppe vil ønske at blive belastet af det nuværende politiske miljø.« I oktober sidste år endte han allligevel med at påtage sig denne post.
I den uigennemskuelige magtdynamik i hjertet af Gaddafis regime er det største mysterium de tilsyneladende ganske dysfunktionelle relationer i Gaddafis familie og brødrene imellem. Og det er ikke kun Saifs far, der har været en hindring for reformer, vurderer al-Houni.
Mens Saifs bror, Saadi, har støttet ham, står begge over for modstand fra tre andre sønner: Hannibal, Khamis  som har kommandoen over den militære eliteenhed  og Moutassim, Libyens nationale sikkerhedsrådgiver.
Moutassim og Saif skal have været uforsonlige rivaler i flere år, ikke mindst i forhold til at få adgang til højtstående amerikanske regeringsembedsmænd.
Men hvor al-Houni er overbevist om, at Saif engang vitterligt ønskede forandringer, stiller andre sig mere skeptiske over for hele den reformdagsorden, som Saif engang så ud til at forsvare. Blandt disse skeptikere er Omar  Ashour, en egyptisk aka- demiker, som underviser i konfliktløsning og islamisk radikalisme på Exeter University.
For et år siden blev Ashour inviteret til Tripoli af Saif Gaddafi for at tale ved en konference. Temaet var reformer og et ønske om forsoning med visse medlemmer af regimets tidligere fjende, Libyens Islamiske Kampgruppe.
»Jeg blev inviteret af Saif,« fortæller Ashour. »Hans tanke var at skabe et nyt Libyen ved at reformere undervisningssektoren, medierne og det politiske liv. Hans tale handlede om forsoning. Det, som imidlertid slog mig, var ikke det, han sagde, men at han så åbenlyst mødte modstand fra andre grupper i regimet, som absolut ikke ville have forsoning med de kræfter, som de stadig betragtede som 'fjenden'.«
Ashour har haft rigelig tid til at tænke over, hvad han så i Tripoli for et år siden og danne sig en opfattelse af Saif Gaddafis karakter og motiver.
Hans konklusion, efter at Saif har vist sig som en af de vigtigste spillere i forsøget på at forhandle en våbenhvile i stand med Vesten, er instruktiv. For trods al Saifs snak om reformer er Ashour nu blevet overbevist om, at det egentlige mål aldrig var reelle reformer. Snarere var reformretorikken del af en strategi for at sikre regimets og Gaddafi-familiens ubestridte magtposition.
Reformdødvande
I denne uge, hvor sandsynligheden for, at krisen ender i våbenhvilesamtaler, er vokset, er spørgsmålet om, hvorvidt man kan skelne mellem, hvad Saif siger, og hvad han selv og hans brødre ønsker, blevet desto mere akut.
»Jeg mener, at det, jeg blev vidne til, alene var en taktik til at forlænge livet for regimet,« understreger Ashour. »Saif har kun kunnet tale om reformer på den måde, han gjorde tidligere, fordi han havde støtte til det fra fremtrædende figurer i den nationale efterretningstjenester, herunder Abdullah Senussi (chefen for den militære efterretningstjeneste) og Abdullah Mansour.«
Hvilket dog efterlader et sidste og interessant spørgsmål: Var Saifs mange og gentagne løfter om reformer  som altid endte med at blive blokeret af andre fraktioner   med til at skabe betingelserne for revolutionen mod Gaddafierne i første omgang?
Saifs reformretorik går tilbage til 2003. Han satte dengang 2008 som en deadline for en ny forfatning og bebudede 21 nye love, som ville have medført betydelige forandringer i Landet. Men ikke ét af disse lovforslag opnåede nogensinde at blive forelagt for den såkaldte Folkekongres. Så sent som for 14 måneder siden udtalte Saif til journalister, at det, libyerne havde allermest brug for, var »åbne valg og frihed som i Holland«. Da han i sidste måned udtalte sig til nyhedsmagasinet Time, havde han dog en helt en anden dagsorden. Hvad Saif ønskede at tale om ved den lejlighed, var ikke Libyens fremtid, men hvordan han følte, at han var forrådt af hardlinere, der blokerede for demokratiske reformer på grund af »dumhed«, og hvordan hans nærmeste allierede på reformfløjen enten var flygtet eller havde sluttet sig til oprørerne.
Uanset hans motiver står én ting fast. Saif Gaddafi er øjensynligt ude af stand til at adskille sin egen fremtid fra den libyske befolknings fremtid.

© The Guardian og Information
Oversat af Niels Ivar Larsen

