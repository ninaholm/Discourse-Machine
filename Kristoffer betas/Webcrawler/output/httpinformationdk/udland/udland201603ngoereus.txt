Ngo’er: EU svigter klima-aftalen fra Paris
Alle ved, at de mange nationale klimamål er utilstrækkelige til at sikre Paris-aftalens tograders-mål, og at der er brug for hurtigt at hæve ambitionsniveauet. I morgen vil EU’s miljø- og klimaministre formentlig enes om, at EU intet ekstra skal gøre på denne side af 2030
Oversvømmelser og orkaner sættes ofte i forbindelse med klimaforandringerne, men intet tyder på, at EU’s miljø- og klimaministre i morgen kan finde fælles fodslag om skrappere klimamål.


 Svigter EU allerede klimaaftalen fra Paris? Det er der ifølge ngo’er lagt op til, når EU’s klima- og miljøministre i morgen træder sammen i Bruxelles.
Foran sig har ministrene to budskaber fra COP21-mødet i december:
For det første, at de nationale klimamål, som alverdens lande meldte ind til FN før og under COP21, sammenlagt er helt utilstrækkelige til at sikre det vedtagne mål om at bremse den globale temperaturstigning »et godt stykke under to grader«. Summen af de nationale mål sætter snarere verden på faretruende kurs mod en opvarmning på 2,7 grader eller mere.
For det andet klimaaftalens bestemmelse om, at landene i 2018 skal mødes til en ’faciliterende dialog’ om status for den fælles indsats med henblik på at gøre fremskridt mod det vedtagne temperaturmål. Mange håber, at man her kan begynde at skærpe målene, og at EU vil gå i spidsen i bevidstheden om, at alles indsats skal optrappes, hvis der skal være en chance for at respektere det globale tograders-mål.
EU-ministrene skal i morgen forholde sig til denne udfordring og give input til EU’s stats- og regeringschefer, der skal tage stilling i sagen på EU-topmødet den 17.-18. marts. Alt tyder imidlertid på, at ministrene ikke kan finde fodslag om at hæve ambitionsniveauet, og i går sendte EU-Kommissionen samme signal: EU’s klimamål er, som det skal være i tiden frem til 2030.
Sverige: Sæt skrappere mål
EU’s gældende mål hedder mindst 40 pct. CO2-reduktion i 2030, målt i forhold til 1990-niveauet. Forud for Paris-mødet signalerede Frankrig, at hvis den globale klimaaftale kom i hus, burde det anspore EU til efterfølgende at skærpe dette mål.
Andre har optimistisk tolket ordet ’mindst’ som et signal om EU-vilje til en sådan skærpelse i kølvandet på en vellykket Paris-aftale. Optimismen har også være funderet i en tale, som EU-Kommissionens formand Jean-Claude Juncker holdt før COP21.
»Min kommission vil arbejde for at sikre, at EU leder kampen mod klimaændringer. Vi vil handle, som vi prædiker,« sagde Juncker.
Læs også: Klimaaftalen er triumf og fiasko på samme tid
Forud for ministrenes møde i morgen har Sverige argumenteret for at skærpe EU-målet. Med henvisning til, at EU’s industri- og energisektor faktisk ventes at have reduceret CO2-udledningerne med 38 pct. allerede i 2021, skrev Sveriges miljøminister Åsa Romson i januar i Dagens Nyheter, at det er realistisk at hæve 2030-målet.
»EU må skærpe sine klima- og energiindsatser, hvis der skal skabes et tilstrækkeligt pres for omstilling,« appellerede ministeren.
Andre lande – med det kulafhængige Polen i spidsen – har klart sagt fra, og nu tyder alt altså på, at Ministerrådet vil stille sig tilfreds med det gældende 2030-mål og først fra 2020 begynde at overveje nye mål for tiden efter 2030.
I sit dokument til miljø- og klimaministrenes møde i morgen lægger EU-Kommissionen op til, at EU skal deltage i den frivillige FN-dialog i 2018, men først i forbindelse med Paris-aftalens næste statusmøde i 2023 begynde »at overveje gradvist mere ambitiøs handling fra alle lande for tiden efter 2030«.
EU’s klimakommissær Miguel Arias Cañete har på forhånd tilkendegivet, at det ikke er en opgave for den siddende kommission at lægge op til nye klimamål – det må overlades til den næste EU-Kommission, der tiltræder i 2019
Lilleholt: Ingen nye mål før 2030
Altså intet nyt EU-udspil i 2018 og ingen nye mål for tiden frem til 2030.
Det er også Danmarks holdning, siger energi-, forsynings- og klimaminister Lars Christian Lilleholt (V).
»Det er ikke nu, vi skal diskutere nye klimamål. Først i 2020 skal vi diskutere opfølgning på EU’s 2030-mål,« siger ministeren.
»EU har med dette mål om 40 pct. reduktion påtaget sig den største CO2-reduktionsforpligtelse overhovedet, og deri ligger en kæmpe opgave. Vi kommer til i år at diskutere, hvor stor en forpligtelse hvert enkelt EU-land skal påtage sig for at nå dette mål.«
Der venter således forude et større slagsmål om byrdefordeling mellem EU-landene, når det gælder indsatsen på det såkaldt ikke-kvotebelagte område, der bl.a. omfatter transport- og landbrugssektoren.
Forhåndsmeldingerne kalder på kritik fra internationale ngo’er, der vurderer det som meget vanskeligt i tide at få skærpet den globale klimaindsats, så verden kan bremse opvarmningen inden to grader og ikke på den anden side af 2,7 grader.
»Med dagens melding lægger EU-Kommissionen op til, at Europa bare kan lægge sig godt til rette i hængekøjen, mens resten af verden må klare problemerne. Det er både usympatisk og uforståeligt,« mener Jens Mattias Clausen, klimapolitisk rådgiver hos Greenpeace.
Læs også: FN’s klimachef har fortsat stor tiltro til Paris-aftalen
Hos Folkekirkens Nødhjælp siger seniorrådgiver Mattias Söderberg, at »alle er bevidste om, at det totale ambitionsniveau fra Paris er for lavt. Netop derfor er et af COP21-aftalens vigtigste resultater, at der skal laves femårlige statuscheck, hvor ambitionen kan øges. Derfor er det trist, at Kommissionen ikke lægger op til en øget ambition i EU nu, men i stedet skubber opgaven videre til næste Kommission.«
Kvotesystem lammet
Urovækkende er det også, at det, der er blevet kaldt EU’s flagskib i klimapolitikken – CO2-kvotesystemet for industri- og energisektoren – overhovedet ikke fungerer og ikke spiller den rolle, det burde, i retning af at hæve ambitionsniveauet for omstillingen til et klimavenligt energisystem og reduktion af CO2-udledningerne.
Ved at sætte en mærkbar pris på CO2-udledning skulle kvotesystemet skabe incitament til at investere i grønne løsninger frem for fortsat anvendelse af fossil energi, men eftersom der er alt for mange kvoter i systemet i forhold til de faktiske CO2-udledninger, er kvoteprisen faldet lige siden 2008.
En pris for udledning af ét ton CO2 på 30-40 euro har hele tiden været anset som det nødvendige niveau for at stimulere den grønne omstilling – de seneste to-tre år har prisen ligget og svinget helt nede omkring fem-seks euro pr. ton. Netop nu er den under fem euro.
Sidste år besluttede EU at fjerne en vis mængde CO2-kvoter fra 2019 for dermed at hæve prisen for at udlede CO2, men ifølge analysevirksomheden Point Carbon er det besluttede kvantum for lidt til at sikre en tilpas høj og stabil CO2-pris. Point Carbon sagde tirsdag, at man helt fremme i 2020 stadig forventer en CO2-pris så lav som 10 euro pr. ton.
Den europæiske elsektors brancheorganisation Eurelectric har netop i et brev til EU’s miljø- og klimaministre appelleret om nye initiativer, som kan hæve EU’s ambitionsniveau på klimaområdet i perioden frem mod 2030.

