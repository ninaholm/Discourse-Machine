Briterne bebrejder Labour for besparelser
Briterne støtter fortsat koalition såvel som besparelser på trods af udsigten til færre penge og ydelser. Om koalitionen overlever i fem år er dog langt fra sikkert, vurderer to politiske veteraner


 LONDON - Det er blevet kaldet for »Georges blodbad«. Men på trods af, at samtlige briter kommer til at føle konsekvenserne af finansminister Osbornes nødfinanslov, vender et flertal tommelfingrene op. 57 procent siger til meningsmålingsinstituttet YouGov, at de overordnet set mener, at Osborne har truffet de rette beslutninger for Storbritannien, mens kun 23 procent er uenige.
»Nødfinansloven er stadigvæk forholdsvis populær,« siger grundlæggeren af YouGov, Peter Kellner, på et møde med den internationale presse i London.
»Irak-skyggen hænger fortsat over Labour. Folk føler sig løjet for, og i øjeblikket bebrejder de Labour, ikke Osborne for det økonomiske rod. Der er en følelse af, at man nu har fået en stærk ledelse, der ved, hvad den foretager sig, og som fortæller sandheden,« tilføjer han.
Lord Owen, medlem af det britiske overhus, tidligere udenrigsminister og medstifter af forummet Charter 2010, der støtter reform af det britiske politiske system, forklarer støtten med, at »briterne altid har været masochistiske - indtil det begynder at gøre ondt«. Til den tid er det langt fra sikkert, at briternes nyforelskelse varer ved.
Kellner er enig:
»Om et år, når skatterne er gået op, og besparelser er ført ud i livet, og økonomien måske er gået i minus igen, så vil støtten begynde at svinde ind,« siger han.
Holder-holder ikke
Det helt store spørgsmål i alle britiske politiske diskussioner siden valget i maj er, om koalitionen kan holde til det pres, den vil blive udsat for både internt i partierne - hvor der allerede har været åbenmundet kritik - og fra voksende utilfredshed i befolkningen. Hverken Kellner eller Lord Owen, der var medstifter og formand for det britiske Socialdemokratiske Parti - der udsprang af Labour og som senere slog sig sammen med de liberale - er overbevist om, at koalitionen vil holde i fem år.
Imidlertid er det ikke spareplanen, men udsigten til en folkeafstemning om ændring af valgsystemet til et system kaldt Alternative Vote (AV), som de udpeger til den største fare.
»Det er vanvittigt, at Liberaldemokraterne vil holde afstemningen allerede til maj næste år. På det tidspunkt vil koalitionen være upopulær på grund af besparelserne, og hvis de taber afstemningen, vil det skabe kaos i koalitionen, som meget vel kan blive dødsstødet,« siger Lord Owen, der mener, at de liberale bør tage sig tid og i stedet forsøge at gennemføre en ændring af grænserne for valgkredsene, så der bliver færre sikre kredse og flere marginale kredse.
»Det er en politisk beslutning, som vil være et mere reelt skridt i retning af et system baseret på proportionalitet. De liberale har altid været modstandere af AV-systemet, som blot vil producere et mere uproportionelt resultat,« mener  Lord Owen, der påpeger, at de konservative klogt har holdt sig uden for, og sandsynligvis ikke vil støtte et ja i en afstemning.
Peter Kellner mener, at afstemningens resultat vil afhænge af, hvad »det narrative spørgsmål« - dvs. det, folk tror, de bliver spurgt om - bliver.
»Hvis det kommer til at handle om, hvorvidt folk ønsker 'et moderne valgsystem, der passer til den moderne verden', vil det blive et ja. Men jeg tror, det er mere sandsynligt, at det narrative spørgsmål bliver: 'Ønsker du at skabe et system, hvor politikerne bruger mere tid på at pleje egne interesser end at løse befolkningens problemer'. Hvis det spørgsmål dominerer, vil det blive et nej,« forudser Kellner. »Og så er koalitionen i store problemer.«
Tilbage til start
De to mænd - på hver deres måde veteraner inden for britisk politik - er uenige om, hvorvidt et nederlag i AV-afstemningen vil tvinge de liberale til at forlade koalitionen. Men de mener begge, at der er en stor risiko for, at koalitionen vil splitte Liberaldemokraterne.
»Et nej ved afstemningen vil ikke nødvendigvis få koalitionen til at bryde sammen med det samme, men om to-tre år vil Clegg indse, at hans parti vil blive udvisket ved næste valg, med mindre han trækker partiet ud af koalitionen,« forudser Kellner.
Han peger på, at det liberale parti historisk set er knækket midt over, hver gang det har været del af en koalition.
»Det er sandsynligt, at nogle af de liberale toppolitikere - Nick Clegg og David Laws - vil ende som konservative efter regeringsperioden, og så er vi tilbage ved udgangspunktet,« siger han.
Owen er helt enig i, at der er en fare for, at Liberaldemokraterne ender med at blive splittet, idet der allerede er en veldefineret gruppe med tidligere formand Charles Kennedy i spidsen, som er modstander af store dele af koalitionens politik:
»Det er en af de fundamentale sandheder i britisk politik, at det ikke ændrer sig. Når vi kommer til 2014/15, så tror jeg, vi vil sige, at intet rigtigt ændrede sig.«
Kellner er overbevist om, at de store tabere efter fem år vil blive Liberaldemokraterne.
»Jeg kan ikke se noget scenarie, hvor Liberaldemokraterne vil blive styrket. Det er ligesom den blomst, der blomstrer efter 100 år og derefter dør. Det her er de liberales blomstringstid,« siger Kellner.
Lord Owen mener omvendt, at de liberale har en chance for at komme styrket ud af regeringssamarbejdet - forbeholdt at de ikke kaster sig ud i en AV-afstemning.
»De liberale bliver nødt til at blive i koalitionen, og hvis den kan fremvise økonomisk succes ved næste valg, kan de meget vel klare sig bedre,« siger han.
Hvis ikke de liberale kan holde ud at være i koalition, så vil de underminere argumentet for et system baseret på proportionel repræsentation. Partiet er i en  unik situation, hvor det selv kan afgøre dets fremtid.«


