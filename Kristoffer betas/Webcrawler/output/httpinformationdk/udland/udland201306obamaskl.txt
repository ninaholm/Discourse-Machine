Obamas klimaplan går uden om Kongressen
Præsidenten opfyldte i går sit løfte i indsættelsestalen om at gøre noget konkret for at stoppe klimaforandringer i USA, der har påført landet store skader i de sidste år


 
	Præsident Barack Obama overraskede i går den amerikanske miljøbevægelse og skuffede den canadiske regering og olieindustri, da han i en stort anlagt tale om sin nye klimahandlingsplan stillede så store krav til en planlagt rørledning mellem Canada og USA, at den næppe vil blive godkendt af amerikanerne.

	Den indskudte bemærkning i præsidentens tale var overraskende. Canada afleverede for nogle år siden en ansøgning i USA’s udenrigsministerium om at få godkendt udbygningen af en eksisterende olierørledning, kaldt Keystone, fra provinsen Alberta til olieraffinaderier på Texas’ kyst.

	Rørledningen, Keystone XL, har vakt stor modstand i den amerikanske og canadiske miljøebevægelse, fordi den vil transportere det stærkt forurenende tjæresandsolie dels til amerikanske forbrugere og dels til oversøiske lande som Kina.

	I Washington D.C. har det indtil i går været den konventionelle opfattelse, at Udenrigsministeriet ville godkende ansøgningen med et stempel fra præsident Obama. Nogle politiske iagttagere anså fremsættelsen af klimahandlingsplanen i går på Georgetown University i Washington, D.C. som en trøstepræmie til præsidentens støttebase i miljøbevægelsen.

	Men nu viser det sig, at Obama stiller samme krav som  canadiske og amerikanske klimaorganisationer til godkendelse af Keystone XL. Den skal have en nuleffekt på klimaet. Det kan blive meget svært for Canadas regering at dokumentere. Tjæresand er den mest forurenende type olie, der bliver udvundet.

	”Præsidenten bør træffe sine beslutning på grundlag af en vurdering, hvorvidt Keystone XL vil bidrage til klimaforandringer eller ej. Vi mener, videnskaben helt klart kan påvise, at tjæresandsolie forurener mere end almindelig olie. Så vi forventer, at præsidenten giver rødt lys,” siger Jake Schmidt, leder af afdeling for international klimapolitik hos tænketanken Natural Resources Defense Council (NRDC).

	Topembedsmænd i Det Hvide Hus antydede i deres briefing, at proceduren for godkendelse i Udenrigsministeriet er lang og vil vare et godt stykke tid endnu.

	I sin tale sagde Obama, at USA vil opfylde forpligtelsen indgået på klimatopmødet i 2009 i København om at nedskære sin udledning af drivhusgasser i 2020 til et niveau, som ligger 17 pct. lavere end i 2005.

	Det vigtigste element i planen er et dekret udstedt af præsidenten, som beordrer miljøagenturet, EPA, til at udarbejde et sæt regler for reduktion af eksisterende kraftværkers udledning af CO2.

	Initiativet vil berøre kulkraftværker og den store kuludvindende industri i delstater som Ohio, Pennsylvania, Virginia og Kentucky, hvor kulminer beskæftiger titusinder af arbejdere.

	Kulkraftværker tegner sig for 40 pct. af USA’s samlede udledning af CO2.

	”Det er et meget vigtigt skridt i den rigtige retning at begynde at regulere udslip fra eksisterende kulkraftværker, men det har naturligvis ikke samme effekt for hele økonomien som en kvoteordning for handel med CO2 eller en afgift pålagt al CO2-udslip,” siger Schmidt fra NDRC.

	Tunge køretøjer

	Repræsentanternes Hus vedtog i 2009 en lov for handel med CO2-kvoter, men den strandede på modstand i Senatet. Siden da har det eneste vigtige initiativ været en lov foreslået af Obama og vedtaget af Kongressen, som gør alle typer køretøjer i USA mere benzinøkonomiske. Kravene udløber i 2025.

	I handlingsplanen fremsat i går bygger regeringen videre på nye or mere strikse standarder sat for lastbiler, firehjulstrækkere og busser mellem 2014 og 2018. Formålet er at gøre disse tunge køretøjer endnu mere benzinøkonomiske efter 2018.

	Højtstående embedsmænd i Det Hvide Hus sagde i går i en telefonbriefing, at ingen af intiativerne i præsidentens handlingsplan kræver godkendelse af lovgiverne i Washington. Hverken i Senatet eller i Repræsentanternes Hus har der siden 2010 været flertal for at gribe ind mod klimaopvarmningen.

	Ikke desto mindre forventer Obama-regeringen aktiv modstand fra kulbranchen imod de nye regler for kraftværker. Industrien vil måske bruge sagsanlæg for at stikke en kæp i hjulet på den procedure, der nu bliver startet i miljøagenturet og som i løbet af et år vil føre til offentliggørelse af de nye regler for udledning af CO2. I 2015 vil enkeltstaterne få til opgave at føre kravene om reduktion af CO2 ud i livet.

	Bedre sent end aldrig

	CO2 er den eneste forurenende luftart i USA, hvis udledning ikke er underlagt begrænsninger af forbundsstaten. I Bush-regeringens første år i 2001 bestemte miljøagenturet imidlertid, at indånding af CO2 kan være sygdomsfremkaldende (astma). Derfor er luftarten nu underlagt loven Clean Air Act.

	Trods det har EPA indtil nu ikke grebet ind mod kulkraftværkers ret til at udlede CO2 i ubegrænsede mængder.

	”Det er godt, det sker nu. Men Obama havde hele sin første embedsperiode til at få det gjort,” bemærker Jake Schmidt fra NRDC.

	At udarbejdelsen af de nye regler for kraftværker kan blive et forhindringsløb for Obama-regeringen er fornylig blevet demonstreret af republikanernes modstand mod at godkende præsidentens nyligt udvalgte direktør for EPA, Gina McCarthy, i Senatet.

	McCarthy har indtil nu været vicedirektør i agenturet. I 2002-06 var hun leder af miljøagenturet i Massachusetts under republikanske guvernør Mitt Romney.

