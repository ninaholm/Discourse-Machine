Militæret i Honduras bløder op over for Zelaya
Honduras' militær afviser at stå bag afsættelsen af landets præsident, Manuel Zelaya. Hæren er i stedet neutral og vil ikke involveres i konflikten.
Det honduranske militær har markant markeret, at det ikke ønsker en konfrontation, og at det støtter de forhandlinger, der i øjeblikket foregår i Costa Rica. 'Vi vil ikke åbne ild imod vort eget folk,' sagde militærlederen general Vasquez i går i radioen.


 Militæret i Honduras viser små tegn på forsoning.
General Romeo Vazquez sagde i et radioprogram mandag, at Honduras' hær ikke vil bruge våben mod den afsatte præsident Manuel Zelayas tilhængere, hvis en konfrontation skulle opstå. Det skriver nyhedsbureauet AFP.
»Vi vil ikke åbne ild mod vores eget folk,« sagde general Vazquez til radiostationen Radio Globo, som er et af de få medier i Honduras, der forholder sig kritisk til den nuværende regering, ledet af Robert Micheletti.
General Vazquez smed 28. juni landets demokratisk valgte præsident i eksil og har siden forsvaret udvisningen af Manuel Zelaya. Generalen har dog fastholdt, at han blot håndhævede højesterettens afgørelse.
De væbnede styrker er ikke ansvarlige for den interne splid i landet, fastslog Vaz-quez videre i radioprogrammet.
Ønsker distance
Udtalelserne fra hærchefen kan umiddelbart ses som endnu et tegn på, at det honduranske militær vil distancere sig fra konflikten mellem præsident Zelaya og den nuværende regering i landet.
I weekenden beskrev New York Times, hvordan officerer fra Honduras' hær i samarbejde med medarbejdere fra den amerikanske kongres har forfattet en udtalelse, der bakker op om en fredelig løsning på landets problemer.
Udtalelsen blev offentliggjort på militærets hjemmeside og udtrykker »ubetinget støtte« til samtalerne i Costa Rica, hvor repræsentanter for Manuel Zelaya og Robert Micheletti, Honduras' nuværende præsident, har mødtes med den costaricanske præsident, Oscar Arias, i et forsøg på at løse striden.
Oscar Arias har uden held arbejdet på at nå et kompromis mellem Zelaya og Micheletti, som blandt andet indebærer, at Zelaya vender tilbage til sin præsidentpost.
Den demokratisk valgte præsident opfordrer nu USA til at stramme sanktionerne over for den nuværende honduranske regering yderligere. USA's præsident, Barack Obama, har allerede fjernet adskillige millioner dollar i militær støtte til Honduras, men mange republikanere mener, at USA allerede har gjort alt for meget for at hjælpe den venstreorienterede eksilerede præsident, som ifølge de nye magthavere fik sparket, fordi han i strid med forfatningen forsøgte at forlænge sin embedsperiode.
Republikansk støtte
To republikanske medlemmer af Repræsentanternes Hus er endda fløjet til Honduras for at tale den nye regerings sag. Der er tale om republikanerne Connie Mack fra Florida og Brian Bilbray fra Californien, som i en udtalelse bakker op om Robert Michelettis overgangsregering.
»Det honduranske folk havde al ret til at konfrontere Zelaya, da han tog loven i sine egne hænder og raserede deres grundlov,« skriver de to amerikanske kongresmedlemmer ifølge Miami Herald i en udtalelse.
Zelaya har siden fredag befundet sig ved grænsen i Nicaragua, hvorfra han i selskab med tilhængere og journalister bevægede sig ind i Honduras. Det blev dog kun til et kort besøg på omkring 20 minutter, inden Zelaya vendte tilbage til den nicaraguanske side af grænsen.
Sent mandag dansk tid skulle den lovgivende honduranske kongres efter planen mødes for at drøfte en eventuel tilbagevenden for Manuel Zelaya.  ritzau

