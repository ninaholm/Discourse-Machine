’Vi kan ikke gøre hele arbejdet med grøn energi’
I sidste uge skrev Kerry Emanuel sammen med tre andre af verdens førende klima-forskere et brev til offentligheden om, at han ikke så nogen vej uden om atomkraft, hvis man vil holde klimamålene. Information har spurgt ham hvorfor


 
Atomkraft er nødvendig i kampen for klimaet. Det mener Kerry Emanuel, professor i atmosfærisk metereologi, leder af Massachussets Institute of Technologys program for atmos-fære, oceaner og klima, forfatter til What We Know About Climate Change og Hurricanes and Global warming og en af de første til at advare om menneskeskabte klimaforandringerne. Men hvorfor advokerer han nu for, at atomkraft bliver en del af klimakampen?

	»Vi skal væk fra fossil energi nu. Vi, der skrev brevet i sidste uge, er klimaforskere, og vi ser nok klarere end andre de risici, vi nedarver til kommende generationer, hvis det ikke sker. Vi kommer til at få brug for en blanding af energiformer, og jeg mener helt alvorligt, at atomkraft skal være en del af denne blanding.«

- Men hvorfor mener du ikke, at vi skal satse på vedvarende energi?

	»Jeg vil gerne fremhæve, at vi er for vedvarende energi. Vi er for grøn energi, men lad være med at præsentere det her som et valg mellem grøn energi og atomkraft. Det er ikke noget valg. Problemet med de vedvarende energikilder er, at de er midlertidige. Solen skinner ikke altid, vinden blæser ikke altid, der er ingen måde at lagre energi på, og så vidt jeg ved, er en sådan teknologi ikke på trapperne. Derfor har vi brug for en backup-energikilde, der kører 24 timer i døgnet, og den er enten baseret på fossile brændsler eller på atomkraft. Vi vil for alt i verden undgå, at denne backup er baseret på fossil energi, og vores brev er en realistisk erkendelse af, at vi kan ikke gøre hele arbejdet med grøn energi«.

- Men hvad får dig til at tro, at vi på globalt plan ikke kan nå klimamålene, hvis ikke vi udbygger atomkraften? Hvilke tal bygger du din antagelse på?

	»IEA’s (International Energy Agency) World Energy Outlook for 2012 har lavet scenarier for energiforbrug og scenarier for, hvordan vi skal undgå, at koncentrationen af CO2 holder sig under 450 PPM i 2035. Alle scenarier indebærer en massiv udbygning af atomkraft. De indebærer også en øget procentdel af vedvarende energikilder, men i 2035 vil de stadig stå for en langt mindre procentdel end atomkraft. Vi kan tage Californien som eksempel: Hvis man vil holde sig 60 procent under 1990-niveau i 2050, har Californien brug for en elektricitetsprofil, som er delt mellem atomkraft, naturgas og vedvarende energi. Og så forudsætter man endda markante forbedringer i energieffektivitet og elektrificering. Californien har et godt potentiale for vedvarende energi og et godt politisk grundlag for en udbygning af den, alligevel mener man, at der er brug for en massiv udbygning af atomkraft for at nå CO2-målene.«

	Sluk strømmen om natten

- Men hvorfor kan det ikke lade sig gøre uden en udbygning af atomkraften?

	»Jeg risikerer at lyde som en plade, der er gået i hak. Det tager tid at udbygge vedvarende energikilder, men selv hvis vi kunne udbygge sol- og vindenergien fra den ene dag til den anden, så er det ikke gjort med det. Vi har vi stadig brug for fossile brændsler, hvis ikke vi vil slukke for strømmen om natten og på bestemte ugedage.«

- Greenpeace og andre organisationer peger på, at det tager 10 år at bygge et atomkraftværk, og at det er alt for dyrt – at kampen for klimaet allerede er tabt, når de engang står færdige?

	»Frankrig gik fra 0 til 20 procent atomenergi på 20 år, så det kan lade sig gøre, før kampen er tabt. At det er dyrt er indiskutabelt, men hvis du ser på, hvad et atomkraftværk koster, når det er i drift, så er det lavt i forhold til vedvarende energikilder og i forhold til fossile brændsler.«

- Men atomkraften har en masse uløste problemer – med affald, med sikkerhed, med terrortrusler. Hvad siger du til dem?

	»De er helt reelle. Der giver ingen mening at benægte disse risici, men hvis ikke alternativet er, at vi ikke skal have elektricitet overhovedet, så må vi erkende, at alle energikilder indebærer risici. Alle. Eksempelvis dræber kul 100.000 mennesker om året. Det er ikke en risiko. Det er en realitet. Solceller for eksempel er lavet af et ekstremt giftigt materiale, hvilket giver os med et affaldsproblem. Atomart affald er indiskutabelt et stort problem, som dog er blevet mindre i takt med den nye generations atomkraftværker. De nye værker bruger en del af det nukleare affald, som er blevet genereret af tidligere generationer Af atomkraftværker, og det affald, de nye værker generer, har en langt kortere halveringstid.«

- Men burde vi ikke koncentere os om at bremse verdens energiforbrug?

	»En fastfrysning af energiforbruget afgørende. Vi nævnte det ikke i vores brev, men vi lægger ekstrem vægt på at forsøge at bremse vores energiforbrug. Men du kan ikke gøre det hele med at fastfryse forbruget. Du kan ikke fortælle Indien og Kina, at de ikke må producere mere energi, end de gør nu, for økonomisk vækst er tæt forbundet med forbrug og produktion af energi. Globalt forventer vi, at vi kommer til at producere og forbruge mere energi end i dag. Ikke mindre.«

- Hvilket scenarie forventer du, hvis ikke atomkraften bliver en del af den fremtidige energiudbygning?

	»Flere fossile brændstoffer. Globalt vil vi se en øget energiefterspørgsel, og det kommer til at øge CO2-udslippet. Det er jeg ikke i tvivl om.«

