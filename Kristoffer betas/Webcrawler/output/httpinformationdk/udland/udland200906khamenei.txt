Khamenei nægter at bøje sig
Irans øverste leder vil ikke bøje sig for protesterne i kølvandet på præsidentvalget. Per Stig Møller siger, at det iranske styre er ved at miste sin legitimitet
Det nytter ikke at protestere mod valgresultatet, fastslog Irans åndelige overhoved, Ali Khamenei, i går.


 Den iranske topleder, Ali Khamenei, slår fast, at det ikke nytter at demonstrere mod resultatet af det omstridte præsidentvalg. Det fik dog ikke demonstranterne til at holde sig i ro - i aftes var der meldinger om nye sammenstød mellem politi og demonstranter tæt ved parlamentsbygningen i Teheran.
»Jeg har insisteret og vil insistere på at anvende loven i dette valgspørgsmål. Hverken ledelsen eller nationen vil give efter for pres, hvor stærkt det end bliver,« sagde Khamenei i går til Irans statslige tv.
Kommentaren fra Khamenei kom, umiddelbart efter at oppositionsleder Mirhossein Musavis kone langede ud efter det iranske regime og krævede de mange, der er fængslet efter halvanden uges demonstrationer, sat på fri fod.
»Jeg beklager anholdelsen af mange politikere og andre folk og ønsker deres øjeblikkelige frigivelse. Det er min pligt at fortsætte lovlige protester for at bevare iranske rettigheder,« udtalte Zahra Rahnavard på sin mands hjemmeside.
Hun kritiserede også, at der fortsat er væbnede enheder på gaderne.
Nye protester
Det så i går længe ud til, at de voldsomme protester er  ved at løje af. Men ifølge øjenvidner samlede flere hundrede demonstranter sig i aftes i nærheden af parlamentsbygningen i Teheran, hvorefter politiet greb ind med tåregas og knippelsuppe og affyrede varselsskud.
Og dramaet i Iran er langt fra ovre endnu, mener den norsk-iranske menneskerettighedsaktivist Mahmood Amiry-Moghaddam.
»Regimet har vist, at det er villig til at bruge brutale magtmidler, og mennesker bliver stadig anholdt hver dag,«  siger han til det norske nyhedsbureau NTB.
Danmarks udenrigsminister, Per Stig Møller (K), udtrykte i går bekymring over den brutalitet, hvormed tingene udvikler sig i Iran.
»Det iranske styre opfører sig stadigt mere brutalt imod befolkningen i en grad, så det er ved at miste sin legitimitet,« sagde udenrigsministeren til Ritzau.
»Hidtil har vi haft den opfattelse, at demonstrationerne var til fordel for de øvrige præsidentkandidater og ikke vendt mod præstestyret. Men den legitimitet er de ved at miste på grund af den måde, de behandler befolkningen på.,« sagde Per Stig Møller.

