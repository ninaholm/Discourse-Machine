En lektion til Lene
Ting tager tid i Usbekistan, det burde den danske udenrigsminister vide, selv uden en usbekisk ambassadør i Danmark. Derudover er der adskillige andre ting, hun burde vide


 Mens udenrigsminister Lene Espersen sad forgæves i sit fly i Kasakhstan og ventede på at få en flyvetilladelse over Usbekistan, så hun kunne komme til et møde med bl.a. USAs udenrigsminister Hillary Clinton i Afghanistan, og mens hun rasede over den ikke-eksisterende usbekiske ambassadør i Danmark, kunne hun med fordel have gjort sig nogle tanker om, hvilket land, det egentlig var, hun ventede på. Hun kunne for eksempel have benyttet ventetiden til tålmodigt at lære noget om den lokale skik og brug.
I nutidens usbekiske hovedstad Tasjkent sker tingene for eksempel ikke så hurtigt. Derudover drikker mændene kaffe i heden og støvet, børnene opfører sig ordentligt, og kvinderne dækker både hår og kavalergange til med silketørklæder, som fra tidernes morgen er blevet bragt dertil via Samarkand ad den gamle Silkevej fra Kina til Europa. I dag er det dog ikke så meget silke, som narko og våben, der bliver fragtet ad den ældgamle rute.
Usbekernes stærkt forhadte præsident Islam Karimov, som plejer at få over 90 procent af stemmerne ved de totalt fingerede valg, er for eksempel ikke en mand, som har travlt med ret meget - heller ikke med at træde tilbage. Han har i direkte strid med forfatningen siddet ved magten siden 1990 og bliver formentlig siddende til han dør. Han får nemlig god støtte fra sine venner i Washington, som har brug for Usbekistan i krigen i Afghanistan og til at holde russerne i skak. Så Lene kunne blot have ringet til Hillary, der let kunne have overtalt usbekernes præsident til at udstede tilladelsen i en pause mellem de talrige overgreb imod hans egen befolkning.
Men Lene ville måske ikke ringe til Hillary, som nok stadig er fornærmet over at blive brændt af. Eller også ville Hillary slet ikke tage telefonen.
Drop flyene
Dog kunne Lene også have skaffet sig lidt oplysninger om historie og kultur i det formastelige land, som trak proceduren med flytilladelsen i langdrag og dermed forhindrede hendes vigtige møde med Hillary i Kabul.
De fleste usbekere er for eksempel sunnimuslimer og er ikke ligefrem tilhængere af Vestens - ligesom tidligere Sovjetunionens - krig mod trosbrødrene i Afghanistan. Det er kun den usbekiske elite - alle efterkommere af den lokale dybt korrumperede kommunisttop, som var berygtet for at bestikke Breznjev-familien med livstidspræsident Karimov i spidsen - der mod en endda meget god betaling støtter Vestens krig. Befolkningen lever i den dybeste fattigdom og må finde sig i brutal vold fra myndighedernes side, men er med god grund stolt af den usbekiske kultur og historie, hvis storhedstid stammer tilbage fra den tid, da Lene Espersens forfædre boede i jordhuler 1.000 år før vor tidsregning.
Måske Lene Espersen i virkeligheden skulle have droppet de dyre og upålidelige fly og alle de der møder i Arktis og Afghanistan og i stedet have bestilt en gang usbekisk pilaf (krydret risret, red.), en karavaneferie langs Silkevejen fra Tasjkent til drømmebyen Samarkand. Jeg tilslutter mig: »I min tanke, tro og længsel er jeg med dig, hvis engang du kommer frem til Samarkand!« som det hedder hos svenskeren Thorstein Bergman.

