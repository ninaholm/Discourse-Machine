Advokater: Spinkelt bevis mod Winther
En lydfil er ikke nok til at fælde Jacob Winther i lækage-sagen, mener flere advokater. Mistanken retter sig også mod Søren Gade, der dagen inden lækagen var alene med pressen i Irak
Eks-forsvarsminister Søren Gade kan ende med selv at stå med ansvaret for Irak-lækagen, selvom Jacob Winther står anklaget lige nu.


 Københavns Politi står med en meget spinkel sag mod tidligere pressechef Jacob Winther, hvis de ikke har andre beviser end dem, der er kommet frem i pressen. Det mener flere højtstående advokater.
»Isoleret set har et vidneudsagn om en lydfil, som vedkommende har hørt, meget ringe bevisværdi,« siger Lone Refshammer, der er bestyrelsesmedlem i Landsforeningen af Forsvarsadvokater.
Torsdag kom det frem, at Københavns Politi har sigtet tidligere forsvarsminister Søren Gades pressechef Jacob Winther for at have lækket oplysninger om Jægerkorpsets udsendelse til Irak i 2007. Det sker efter, at politiet i august modtog en mail fra dokumentarist Christopher Guldbrandsens advokat, der beskriver indholdet af en hemmelig lydoptagelse, som angiveligt udpeger Jacob Winther som kilde til lækagen.
Men et referat er på det nærmeste ubrugeligt i en retssag, og derfor vil politianklager Dorit Borgaard sandsynligvis være nødt til at fremskaffe hele lydfilen. Men selv den originale lydfil er  ikke nødvendigvis et afgørende bevis, mener Lone Refshammer.
»Der kan være mange problemer med en uautoriseret lydfil. Er den ægte eller manipuleret, og hvordan beviser man, hvem der er A og B på lydfilen,« siger Lone Refshammer, der udtaler sig på baggrund af de oplysninger, der hidtil er kommet frem i pressen.
»Men det afhænger af konteksten, og hvis andre omstændigheder peger i samme retning som vidne-udsagnet eller lydfilen, kan man måske godt lægge vægt på det, når man afsiger dom,« siger Lone Refshammer.
Samme konklusion når advokat med møderet for Højesteret Sysette Vinding Kruse frem til.
»En lydfil kan ikke bruges som det eneste bevis. Så skulle der være noget meget specielt i den. Den kan kun bruges som et indicium,« siger Sysette Vinding Kruse, der har speciale i strafferet.
Alene med pressen
Hos Københavns Politi holder man indtil videre alle oplysninger tæt ind til kroppen. Ifølge Ekstra Bladet er det blandt andet fordi, Jacob Winther endnu ikke er blevet afhørt om de nye oplysninger.  Men i torsdags kaldte politianklager Dorit Borgaard det for »afgørende for den videre efterforskning, hvad der står i den mail« fra Guldbrandsens advokat, Anders K. Németh.
Mistanken retter sig også mod Søren Gade selv. I en afhøring hos politiet har tidligere efterretningschef kontreadmiral Jørn Olesen forklaret, at indsættelsen af Jægerkorpset allerede blev omtalt under Søren Gades besøg i Irak i april 2007, mens der var journalister til stede.
Den daværende FE-chef hørte først selv om indsættelsen der og husker derfor episoden tydeligt. Det undrede ham, at man talte om den slags i journalisters påhør. Til stede var blandt andre Søren Gade og TV2-journalisten Rasmus Tantholdt, mens Jacob Winther ikke var med i Irak. 26. april kom de tilbage til Danmark, og 27. april afslørede Rasmus Tantholdt Jægerkorpsets indsættelse i TV2-nyhederne.
Gode venner
Derfor rejste Jacob Winthers advokat, Anders Hvass, ifølge Berlingske Tidende spørgsmålet om, hvem der mon havde ringet hjem til Winther for at bede ham om at få styr på Tantholdts viden i sagen, uden dog at nævne Søren Gade.
At Søren Gade og Jacob Winther har haft og fortsat har et tæt - nærmest venskabeligt - forhold er velkendt på Christiansborg. Søren Gade var da også i januar ude med et forsvar for sin pressechef, som allerede dengang var sat under mistanke af Christoffer Guldbrandsen. Men ifølge Søren Gade oplyste han allerede i sommeren 2007 til Folketinget, at »Forsvarsministeriet ikke var bekendt med, at oplysningerne vedrørende udsendelsen af Jægerkorpset til Irak i april 2007 skulle være lækket fra kilder i Forsvarsministeriet, regeringen eller statsadministrationen« og:
»Indtil videre har jeg intet hørt, der ændrer på dette. Hvis nogle har viden om et ulovligt læk, vil jeg, ligesom Formand for Det Udenrigspolitiske Nævn, Gitte Lillelund Bech, opfordre dem til at politianmelde sagen,« skrev forsvarsministeren i en pressemeddelelse.
Tidligere FE-chef Jørn Olesen vil ikke udtale sig til pressen om sagen, og det vil Jacob Winther og Guldbrandsens advokat heller  ikke. Jacob Winther er sigtet efter en paragraf, der kan give op til to års fængsel, men er endnu ikke tiltalt.


