Breiviks politiske forbillede hedder Peder Jensen
Efter næsten to ugers spekulationer om hans sande identitet stod Anders Behring Breiviks politiske forbillede, 'Fjordman', i går frem i den norske avis VG. Han afviser fortsat enhver forbindelse til Breivik og vil nu nedlægge sin blogvirksomhed
Den norske statsminister Jens Stoltenberg (t.v.) deltog i går i en mindehøjtidelighed på Sundvollen Hotel, der var samlingssted for mange af de overlevende fra massakren på Utøya for to uger siden.


 Peder Jensen, 36 år og fra Ålesund. I går stod han frem med fuldt navn efter i årevis at have skrevet indlæg under det anonyme alias »Fjordman« på blogs på internettet. Han er en af de mest anerkendte og udbredte skribenter blandt de såkaldte anti-jihadister, og i løbet af årene har han med talrige indlæg på miljøets største og mest indflydelsesrige blogs fået læsere blandt højreradikale meningsfæller over hele verden. En af hans særligt begejstrede læsere var Anders Behring Breivik, der i sit manifest gengiver hele 39 af hans tekster i deres helhed og hylder den norske blogger for analyserne om den tiltagende islamisering af Europa:
»Til min overraskelse fandt jeg ud af, at Fjordman havde skrevet om mange af de samme emner som mig. Jeg følte virkelig en kobling til hans essays. Vores synspunkter er ganske ens,« skriver Breivik i manifestet.
På grund af Breiviks åbenlyse dyrkelse af Fjordman har både Oslo politi og journalister over hele verden forsøgt at finde frem til bloggerens identitet, men indtil i går uden held. Da Information i sidste uge fik en kommentar fra Fjordman selv, skete det da også ad flere omveje og uden at vi fik lov til at snakke med ham personligt. Ifølge den blog, Fjordman oftest skrev for, var det ham selv, der meldte sig til politiet, efter at det i løbet af to uger ikke var lykkedes dem at opspore ham. Samtidig valgte han også at give et interview til den norske avis VG:
»Jeg forpligter mig til at afgive en forklaring til politiet, og jeg står frem, fordi mit navn vil blive kendt i offentligheden lige meget hvad. Der vil komme en heksejagt før eller siden. Det er ikke i orden ikke at afgive en forklaring i en så alvorlig sag,« siger Peder »Fjordman« Jensen, der hele tiden har benægtet enhver forbindelse til Breivik og forklaret, at han afviste at mødes med den senere terrorist tilbage i 2009, da han »virkede kedelig som en støvsugersælger«. Peder »Fjordman« Jensen beder pressen om at lade hans familie være i fred og hævder selv, at han nu går under jorden på ubestemt tid og aldrig kommer til at blogge under samme alias igen:
»Jeg har mistet lysten, efter det er blevet knyttet til sådan en person,« siger han. Ingen i hans familie har kendt til hans bloggeraktivitet på internettet, men de var dog vidende om hans markante modstand mod muslimsk indvandring efter han skrev en række offentlige indlæg i fuldt navn tilbage i 2003. Han har en mastergrad fra Oslo Universitet i 2004 og har også studeret arabisk i både Bergen og Kairo. På trods af sammenkædningen med Breivik fastholder han i dag sin kritik af islam:
»Det er klart, at der findes muslimer som er venlige. Det gør der, men det er mere på trods af islam end på grund af islam. Folk er ikke født til at blive onde, men de har en ideologi, som aktivt opfordrer til had, vold og aggression,« siger Peder »Fjordman« Jensen til VG.
Inspirator?
Fjordman har siden terrorangrebet fået særlig hård kritik på grund af den meget dystopiske retorik, der præger hans indlæg. I et indlæg på Document.no fra 2009 svarer »Fjordman« direkte på et indlæg fra Breivik selv, der hævder, at det er »kulturmarxisternes« kontrol over politik og medier, der fører til islamisering:
»Min spådom er, at EU befinder sig i indre opløsning inden for 20 år, og at der er fuld borgerkrig i mindst et vesteuropæisk land før det. Før eller siden vil almindelige mennesker opdage, at EU og europæiske ledere bag den indfødte befolknings ryg allerede har vedtaget, at det skal være frit for fortsat muslimsk kolonisering af vores kontinent,« skriver han og fortsætter:
»Dette er verdenshistoriens største forræderi, og det er ufatteligt, at vort såkaldte magtkritiske pressekorps ikke skriver et eneste ord om det. Faktum er, at vestlige ledere driver demografisk og juridisk krigsførelse mod den hvide flertalsbefolkning«.
Ifølge den norske forfatter til bogen Eurofascism, Øyvind Strømmen, er det netop ytringer som disse, hvor politikere fremstilles som forrædere, der kan have haft indflydelse på Anders Breivik.
»Er det vanskeligt at forstå, hvor kort skridtet er fra den tænkning og videre til voldsbrug og terrorisme? Nej det er det ikke,« skriver Strømmen på sin blog.
Krise i blogland
I det norske anti-jihadistiske blogmiljø er det ikke kun Fjordman, der nu dropper sine skriverier som følge af Breiviks terrorangreb. Også bloggen »Anti-Jihad Norge« lukker ned.
»Det er på høje tid at tage det, som vi har hævdet i årevis, alvorligt, nemlig at det er for sent at hindre, at Norge ender som en islamisk stat. Da har det heller ikke noget formål at bruge tid og kræfter på at forsøge at bekæmpe det,« skrev Anti-Jihad Norge i det sidste indlæg, inden bloggen blev slettet.

