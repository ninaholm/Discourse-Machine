Zardari ny præsident i Pakistan
Et klart parlamentarisk flertal pegede som ventet på Benazir Bhuttos enkemand som Pakistans næste præsident, men sejren blev skæmmet af blodig vold i Peshawar fra formodede militante islamisters side


 ISLAMABAD - Det står nu fast, at Asif Ali Zardari, Benazir Bhuttos kontroversielle enkemand og politiske arv-tager, bliver indsvoret som Pakistans næste præsident efter Pervez Musharraf.
Ved det indirekte valg stemte medlemmer af de nationale og de regionale parlamenter med et klart flertal for at indsætte Zardari som landets statsoverhoved. Medlemmer af hans regerende Pakistanske Folkeparti (PPP) jublede, da resultatet blev offentliggjort. "Længe leve, Bhutto" og "BB lever", var blandt de slagord, der blev istemt som hyldest til den myrdede ekspremierminister, mens tårerne trillede ned ad kinderne på hendes døtre, der havde taget plads i parlamentets tilhørerloge. 
Zardari, der engang havde tilnavnet mr. 10 procent som følge af korruptionsanklager, udtalte: "Til de, som påstår, at PPP eller præsidentembedet bliver kontroversielt under vores ledelse, vil jeg bare sige: 'Lyt til demokratiet'."
Hans triumf var almindeligt forventet, siden han for to uger siden meldte sit kandidatur, som da også blev sikret i kraft af PPP's dominerende stilling i parlamentet og i tre ud af fire provinsforsamlinger. Den markerer en bemærkelsesværdig udvikling i Zardaris løbebane og samtidig en forvandling af Pakistans politiske landskab: 
For mindre end et år siden spillede Zardari en marginal rolle i sin kones valgkamp. Mordet på hende i december og PPP's nyvundne position som landets største parti efter parlamentsvalget i februar katapulterede enkemanden helt frem til forreste linje af Pakistans tumultariske politiske liv. 
Vidtgående beføjelser
Lygtepælene langs Islamabads Constitution Avenue, som løber forbi premierministerens bolig, parlamentet, højesteret og præsidentpaladset, var allerede før resultatet blev kendt fyldt med plakater, der tog forskud på sejren. Alle disse institutioner står nu under Zardaris kontrol takket være de vidtgående beføjelser, som hans forgængere udstyrede præsidentembedet med, og som omfatter retten til at udnævne dommere, fyre hærchefer og opløse parlamentet. 
Festlighederne i anledning af Zardaris sejr blev dog skæmmet af en brutal påmindelse, om den trussel, de militante islamistiske bevægelser udgør, da 17 mennesker blev dræbt og 80 såret i byen Peshawar, da en lastbil fyldt med sprængstoffer kørte frontalt ind i en af politiets kontrolposter, og yderligere 24 mennesker blev dræbt i samme region under et mislykket kidnapningsforsøg. Zardari har flere gange erklæret, at han ser det som en af sine vigtigste opgaver at besejre det pakistanske Taleban. 

© The Independentog InformationOversat af Niels Ivar Larsen

