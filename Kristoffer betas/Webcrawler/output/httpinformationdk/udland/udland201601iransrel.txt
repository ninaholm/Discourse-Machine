Irans religiøse leder lover guddommelig hævn



 Irans religiøse overhoved, ayatollah Sayyid Khamenei, optrappede i går sin retorik imod Saudi-Arabien. Det skete, efter at Saudi-Arabien lørdag henrettede den shiitiske leder Nimr al-Nimr.
»Det uretfærdigt spildte blod fra denne undertrykte martyr vil uden tvivl få konsekvenser, og en guddommelig hævn vil ramme de saudiarabiske politikere,« sagde ayatollah Khamenei på iransk tv ifølge nyhedsbureauet Reuters.
»Den lærde mand har ikke opfordret til væbnet konflikt eller konspireret mod Saudi-Arabiens regering. Det eneste, han har gjort, er at komme med offentlig kritik. Gud vil ikke tilgive dette,« sagde Khamenei ifølge AFP. Udtalelsen kom, efter at Saudi-Arabien lørdag henrettede 47 for terror. Iblandt de henrettede var Nimr al-Nimr.
Læs også: Saudi-Arabien smider iranske diplomater ud af landet
Læs også: Iran optrapper ordkrig med Saudi-Arabien
Saudi-Arabien er et sunnimuslimsk land med et shiamuslimsk mindretal. Iran er shiamuslimsk, og derfor har konflikten religiøse under- og overtoner.
Natten til søndag blev Saudi-Arabiens ambassade i Irans hovedstad Teheran angrebet og sat i brand efter folkelige protester mod henrettelsen af Nimr al-Nimr. Efterfølgende er 40 anholdt ifølge de iranske myndigheder.
Tidligere har Irans udenrigsminister Mohammad Javad Zarif beskyldt Saudi-Arabien for at støtte terrorisme og undertrykke dissidenter i deres eget land.
Læs også: Leder: Massakrernes kongerige
Nimr al-Nimr, der brugte mere end et årti på at studere teologi i Iran, var blandt en gruppe på 47 shia- og sunnimuslimer, der lørdag blev halshugget, dømt til døden for ’terrorisme’.
Det shiamuslimsk-dominerede Iran, som har været Saudi-Arabiens langvarige ærkefjende, reagerede på henrettelsen af Nimr og sagde, at »den saudiarabiske regering støtter terrorbevægelser og ekstremister, men håndterer hjemlige kritikere med undertrykkelse og henrettelser«.
Det vil »komme til at betale en høj pris for at følge denne politik«, sagde det iranske udenrigsministeriums talsmand, Hossein Jaber Ansari.
Nimr har siden 2011 været en af de ledende kræfter i den shiamuslimsk ledede regeringsmodstand i Saudi-Arabien.
ritzau

