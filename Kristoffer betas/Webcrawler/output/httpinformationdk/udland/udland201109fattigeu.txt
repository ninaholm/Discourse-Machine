Det fattige USA lever fra hånden til munden
Flere og flere amerikanere glider ned under den officielle fattigdomsgrænse i en tid med høj arbejdsløshed. Selv mange beskæftigede har ikke råd til at fylde køleskabet op
Fattigdommen er eksploderet i USA, hvor selv borgere i beskæftigelse har svært ved   at få enderne til at mødes.


 Fattigdom, underernæring og kronisk sult er fænomener , man normalt forbinder med Den Tredje Verden og ikke med USA, bortset fra nogle få isolerede geografiske lommer.
Men tre år efter den alvorligste økonomiske recession siden 1930'erne tog fart, er det nu blevet en dagligdags oplevelse for 46 millioner amerikanere at leve fra hånden til munden og for børn at gå sultne i seng flere gange om ugen.
Mindy Shoestock, en 29-årig enlig mor, kæmper en heroisk kamp for at brødføde sine to børn i en fattig egn af den relativt velstående delstat Massachusetts, hvor ledigheden ellers er lavere og gennemsnitsindkomsten højere end landsgennemsnittet.
I sidste måned åbnede Shoestock sit køleskab for en journalist fra The Boston Globe. Det var tomt. Mindy Shoestock havde lige været på besøg hos en velgørenhedsorganisation i sin hjemby, North Adams, der uddeler gratis fødevarer til nødstedte familier. Men de to fyldte indkøbsposer ville næppe kunne holde ugen ud, forudsagde hun.
»Når jeg siger, at vi ikke har nogen mad, så mener jeg det. Hvad skal vi have til middag i aften? Noget af det, vi har fået foræret,« siger Shoestock og glæder sig over, at hun denne gang har fået to poser ravioli.
McDonald's sulteløn
Mindy Shoestock mistede sin stilling som rengøringsleder på et skihotel for nogle år siden. Nu arbejder hun som leder af et skiftehold på en McDonald's-restaurant til sølle ni dollar i timen. Det er vitterligt en tilværelse fra hånden til munden, hvor en månedsindkomst på 1.400 dollar (7.500 kr.) lige strækker til at dække husleje, børnepasning, bilforsikring og energiforbrug.
Mad er der ikke penge til. Shoestock har heldigvis ret til gratis fødevarekuponer, de såkaldte food stamps, fra forbundsstaten, svarende til en værdi af 330 dollar pr. måned. Men hendes årsindtægt ligger faretruende nær fattigdomsgrænsen for en familie på tre, og hvis hun som lovet af McDonald's snart vil få en bonus i kraft af sin lederstilling, risikerer hun at miste sine food stamps.
Den høje ledighed i USA 15 mio. arbejdsløse og 10 mio. underbeskæftigede har sat sig dybe spor i det amerikanske samfund. Trods forbundsstatens forlængelse af den periode, hvor man kan modtage arbejdsløshedsunderstøttelse, og uddeling af food stamps til et rekordstort antal borgere 45 mio. falder flere og flere amerikanere gennem det sociale sikkerhedsnet og dumper ned under den officielle fattigdomsgrænse på 22.314 dollar (ca. 120.000 kr.) i årsindkomst for en familie på fire.
I denne uge offentliggjorde Handelsministeriets folketællingsbureau en ny chokrapport om voksende fattigdom og faldende husstandsindtægter, siden den finansielle og økonomiske krise satte ind i 2007.
Værst for børnene
I 2010 levede 46 mio. amerikanere under fattigdomsgrænsen, hvilket svarer til 15 pct. af befolkningen, den højeste andel siden 1993. Hvert femte barn tilhører en fattig husstand (16,4 mio.); i Danmark levede hvert 20. barn i en fattig familie i 2009.
Værst går det ud over amerikanske børn. På hospitalet Boston Medical Center der har en stor børneafdeling rapporterer læger om, at et hastigt voksende antal underernærede børn bliver bragt til behandling på skadestuen.
I 2007 registrerede man, at 13 pct. af patienter under tre år vejede for lidt. I 2010 var det 18 pct. Og antallet af familier, der ikke havde nok penge til at brødføde familien, er vokset fra 18 til 28 pct.»Fødevarepriserne stiger i et dyrt område som Boston, og lønnen stiger ikke tilsvarende. Derfor er det så svært for familierne at få en næringsrig kost,« siger børnelæge Dr. Megan Sandel til Boston Globe.
Også husstande uden for fattigdomszonerne er i de seneste år kommet i en alvorlig økonomisk klemme, hedder det i rapporten fra Handelsministeriet. Medianindkomsten er siden 1999 faldet støt og nåede i 2010 ned til 1996-niveauet, justeret for inflation.
Værst står det til for fuldt beskæftigede amerikanske mænd, hvis indkomst er faldet helt tilbage til niveauet fra 1978. Amerikanske kvinder, der gennemsnitligt tjener 77 cent for hver dollar, en mand i et tilsvarende job betales, klarer sig relativt bedre.
Den deprimerende statistik giver ammunition til præsident Barack Obama og de politikere i Kongressen, som støtter hans forslag om at stimulere USA's økonomi ved at opkræve færre penge fra lønmodtagerne til den statslige pensionsfond, ved at forlænge perioden, man kan modtage arbejdsløshedsunderstøttelse i, og ved at bruge flere penge til ansættelse af skolelærere og bygning af veje.
Obamas jobpakke til en værdi af 447 mia. dollar vurderes af forskellige uafhængige analyseinstitutter og banker at kunne forøge væksten i 2012 med 1,9 procentpoint og tilføre mellem 1,5 og 1,9 mio. nye arbejdspladser. Efter en stribe dårlige meningsmålinger for Republikanerne udelukkes det nu ikke, at store del af forslaget snart vil blive vedtaget af Kongressen.

