Kenya: Forsoning fulgt af nye drab
Mens Kenyas parlament torsdag indledte forhandlinger om forsoning, kostede ny vold i landet ni menneskeliv
Kenyas præsident Mwai Kibaki t.v. lytter til åndelige ledere inden åbningen af parlamentet.


 Kenyas præsident opfordrede i dag parlamentet til at gøre en magtdelingsaftale til lov. Magtdelingsaftalen skal sikre fred og stabilitet efter det skæbnesvangre valg den 27. december i fjor, der kastede landet ud i dets værste krise siden uafhængigheden. Men mens parlamentet samledes for første gang siden krisen brød ud, kostede stridighederne endnu ni mennesker livet i Kenyas Rift Valley, skriver det franske nyhedsbureau AFP.
Bureauet citerer en politikommissær i Laikipia West distriktet for at sige, at to landsbyer blev angrebet og 100 huse brændt ned til grunden. Ud over de ni dræbte blev yderligere 11 andre alvorligt såret efter at være blevet angrebet med macheter.
I parlamentet åbnede præsident Mwai Kibaki mødet med to minutters stilhed. Et for to dræbte parlamentarikere og et for alle de andre ofre for volden. Med forsonende taler og brødbetyngede kondolencer så de to politiske fløje hinanden i øjnene.
Præsident Kibaki opfordrede de to parter til at lægge uenighederne bag sig og støtte op om sidste uges politiske aftale, som lægger op til at dele magten i Kenya.
"Jeg opfordrer de ærede medlemmer til at sikre, at alle nødvendige love bliver vedtaget så hurtigt som muligt, så aftalen om politisk magtdeling og sociale og økonomiske reformer kan blive gennemført," sagde Kibaki ifølge AFP.
Grundlag for fred
Kibaki udråbte efter valget i december sig selv som vinder, men oppositionsleder Raila Odinga påstod med opbakning fra internationale observatører, at der blev svindlet med valgresultatet. 
Det førte til spændinger mellem de to politiske fløje, som sidder på cirka lige mange pladser i parlamentet. Spændingerne bredte sig hurtigt til befolkningen, som kastede det tidligere relativt stabile land ud i kaos.
Efter massivt nationalt og internationalt pres underskrev Kibaki og Odinga i sidste uge en fælles aftale om en samlingsregering mellem Kibakis parti, National Enighed, og Odingas oppositionsparti, Den Orange Demokratiske Bevægelse. Samtalerne op til aftalen blev ledet af FN's tidligere generalsekretær Kofi Annan.
I parlamentet i går lagde den 76-årige Kibaki ansvaret for det videre forløb over på parlamentets 222 medlemmer.
"Det må lykkes. Glem det, der er sket. Aftalen er en sejr for alle kenyanere. Den danner et grundlag for fred og stabilitet i Kenya," sagde Kibaki fra talerstolen. 
Kenyas parlament mødes igen næste torsdag. Her skal medlemmerne tage stilling til en række lovforslag, der baner vej for den nye politiske magtdeling og blandt andet opretter en sandheds- og forsoningskommission. 
ritzau


