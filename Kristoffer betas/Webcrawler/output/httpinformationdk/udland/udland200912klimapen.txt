’Klimapengene til u-landene ligger allerede hos IMF’
Den internationale valutafond har givet de rige lande adgang til 150 mia. dollar i finanskrisehjælp, men pengene ligger urørt hen. ’Brug dem dog til klimabistand og hjælp klimamødet i land,’ siger finansmanden George Soros


 George Soros, den stenrige finansmand, filantrop og filosof, er i byen med et forslag til redning af klimatopmødet. Han taler torsdag morgen i et mødelokale i Bella Center, proppet til randen med journalister og tv-kameraer. En journalist læner sig op ad en kontakt, og noget af scenelyset går.
Soros indstiller øjeblikkeligt talestrømmen, taler først, da lyset igen er på.
»Han er pro. Taler kun i spotlight,« hvisker en amerikansk kvinde.
Forslaget, som finansmanden vil sætte spotlight på, handler om straks at skaffe 100 mia. dollar til klimabistand til de fattige lande. Og hvis der er noget, der truer klimatopmødet i Bella Center, er det de rige landes manglende vilje til at finansiere denne nødvendige, langsigtede bistand, der anslås at andrage 150 mia. dollar årligt eller mere. Forhandlerne er formentlig på vej til enighed om en ’starthjælp’ til u-landene på cirka 10 mia. dollar pr. år for perioden 2010-12, men alle ved, at det beløb i et længere perspektiv blot er pebernødder.
»Jeg har fundet en måde at bygge bro over kløften mellem i- og u-lande,« siger den 79-årige, ungarskfødte rigmand.
Måden handler om de såkaldte Special Drawing Rights, SDR. ’Særlige trækningsrettigheder’ leveret af den internationale valuta-fond, IMF, til medlemslande i likviditetskrise. Soros ved godt, at særlige trækningsrettigheder ikke er noget særlig enkelt eller sexet begreb at kaste ind i debatten.
»Som Bono ville have sagt: SDR rimer ikke.«
Han får dog prompte hjælp af Alden Meyer, amerikansk klimaekspert ved Union of Concerned Scientists.
»Hvis vi bruger SDR til dette formål, så lad os kalde dem Sustainable Development Reserves,« siger Meyer.
»Tak,« smiler Soros.
Hans forslag går ud på at aktivere store summer, der i dag ligger urørt hen.
»I-landenes regeringer arbejder ud fra den fejlagtige opfattelse, at pengene nødvendigvis skal hentes fra deres nationale budgetter. Det er ikke tilfældet. De har dem allerede. De henstår ubenyttede på deres valutareserve-konti og i IMF’s hvælvinger, tilgængelige uden at øge noget lands nationale underskud. De behøver blot at begynde at tappe af dem,« siger George Soros.
Kickstarte projekter
Hans model er denne:
I september i år distribuerede IMF særlige trækningsrettigheder til en værdi af ikke mindre end 283 milliarder dollar til sine medlemslande. Det er grundlæggende ekstra valutareserver til brug for kriseramte økonomier i situationer som den aktuelle finanskrise. Hele 150 mia. dollar af dette beløb blev givet til i-lande berørt af krisen, men de har reelt ikke brug for ekstra valutareserver, og derfor ligger pengene stadig urørt hos IMF.
»Jeg foreslår, at i-landene foruden at etablere en opstartfond med 10 mia. dollar pr. år slår sig sammen og låner 100 mia. dollar af disse SDR-midler over en 25-årig periode til en speciel grøn fond, der skal betjene u-landene. Fonden kan kickstarte projekter med skove, landanvendelse og landbrug – de områder der rummer de største muligheder for CO2-reduktioner.«
Der vil være en lav rente på sådanne lån – p.t. vurderet til 0,5 procent. – og Soros foreslår, at IMF’s store guldreserver – over 2.800 ton – inddrages som sikkerhed for betaling af renter og afdrag på lånene, så i-landene ikke sidder med nogen risiko.
Soros mener, at en sådan grøn fond vil være selvfinansierende, fordi de lånte penge skal bruges til projekter, der må forventes at give en økonomisk gevinst. For eksempel nye skove eller bedre landbrug.
Afgørende som argument er, at pengene allerede ligger der, altså kan bringes til anvendelse i en fond og til hjælp for klimaramte u-lande med det samme.
Det lyder som et columbusæg, men George Soros er den første til at advare.
»Dette er ikke noget universalmiddel,« siger han.
100 mia. dollar er mange penge, men fordelt over en længere årrække er det ikke nok til i sig selv at dække behovet for klimabistand. Det skal altså spille sammen med andre bidrag fra de rige lande.
Og dertil er det ikke lige sådan at få vedtaget.
»I vil sikkert straks spørge mig, hvorfor det ikke er foreslået, hvis det er så god en ide. Det primære svar er, at der er en lov i USA, der forudsætter Kongressens godkendelse, og den er ekstremt svær at opnå. Derfor tøver Obama-regeringen med at foreslå noget, der indebærer, at han må tilbage og spørge Kongressen. Og andre lande tøver med at gøre noget, som er ubekvemt for USA.«
Politisk vilje?
Soros siger, at han har haft uformelle samtaler om forslaget med folk fra den amerikanske regering, og at man principielt er positive, men altså ikke vover at provokere Kongressen.
»Men selv uden USA’s deltagelse kan en fond med 100 mia. dollar etableres, eftersom der ligger over 150 mia. dollar i IMF’s hvælvinger.
»Det eneste, der mangler, er altså politiske vilje. Desværre er den politiske vilje vanskelige at opnå, så intet vil ske, med mindre der er et folkeligt pres og pres fra u-landene. Men dette kan være dét, der gør forskellen mellem succes og fiasko i København,« mener finansaktivisten.
Efter oplægget får Soros prompte opbakning fra det internationale klimanetværk Avaaz.org.
»Dette viser, at nye penge kan bringes til veje, hvis den rette vilje er til stede,« siger en Avaaz-talsmand og takker George Soros.
Peter With fra det danske ngo-netværk 92-gruppen er lidt mere forbeholden.
»Det kan være et bidrag til løsning af det finansielle klimaproblem, men omfanget er ikke særlig stort i forhold til det, u-landene forventer, og ngo’erne kræver. At der er tale om en støtte på lånebasis, betyder, at det ikke kan bruges til tilpasningsprojekter, der skal beskytte u-landene mod klimaskader og jo ikke giver nogen ekstra finansiel gevinst. Men det kan bruges til investeringsprojekter i blandt andet vedvarende energi i u-landene. Så Soros’ forslag løser ikke det hele, men det kan være et bidrag,« siger Peter With.

