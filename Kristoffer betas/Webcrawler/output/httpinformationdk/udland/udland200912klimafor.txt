Klimaforsker advarer mod aftale på topmødet
Den ledende klimaforsker James Hansen mener, det vil være en katastrofe at indgå en aftale i København, fordi oplægget skader mere end det gavner. Men den danske chef for COP15, Connie Hedegaard, lader sig ikke ryste


 De udspil til bedring af klimaet, der ligger forud for topmødet i København, er så mangelfulde, at en aftale vil være en katastrofe. Det er beskeden fra en af verdens ledende klimaforskere James Hansen, chefen for NASA Goddard Institute.
»Jeg vil helst ikke have at folk accepterer det nuværende spor som det rigtige, for det er et katastrofespor,« siger James Hansen til den engelske avis The Guardian.
James Hansen var den første forsker, der satte spørgsmålet på den politiske dagsorden, da han tilbage i 1989 vidnede for den amerikanske kongres.
Men den danske formand for COP15, Connie Hedegaard giver ikke James Hansen ret.
»Han stiller det op som alt eller intet. Det kan være ok, at en forsker gør det. Jeg må bare sige, at hvis man har en alt eller intet tilgang til tingene i den politiske verden, så risikerer man altså rigtig ofte at få intet.«
James Hansen, chefforsker i NASA, retter specielt sin kritik mod det kvotemarked, som betyder at de industrialiserede lande kan købe sig til reduktioner i udviklingslande frem for at foretage dem derhjemme.
Reduktionsmål udhules
Herhjemme er flere private hjælpeorganisationer enige i James Hansens kritik.
»Selv hvis det lykkes at enes om vidtrækkende reduktionsmål, så vil de ikke være noget værd, fordi de bliver udhulet af hullerne i CO2-markedet,« siger John Nordbo, leder af WWF Verdensnaturfondens klimaprogram.
John Nordbo mener, det er afgørende, at man i København får lukket hullerne i kvotemarkedet. Men det er tvivlsomt, at klimatopmødet når dertil. Et af de helt store huller i kvotemarkedet indtil nu, har været markedet for industrigasser, hvor i-lande i stedet for hjemlige reduktioner har betalt milliarder i overpris til specielt kineserne for noget, der nemt kunne være ordnet til en brøkdel af prisen. Samtidig frygter flere NGO'er, at kvotepriserne i fremtiden vil blive dumpet, fordi reduktion af udledninger fra skov på sigt skal ind på markedet.
»Usikkerheden om, hvordan kvotemarkedet bliver udformet i fremtiden, vil betyde, at det bliver i-landenes undskyldning for ikke at foretage hjemlige reduktioner,« siger John Nordbo.
»Det bliver en sovepude, hvor alle i-landene lige vil vente og se, hvor omfattende mulighederne bliver for at købe sig til reduktioner i andre lande,« advarer han.
Om risikoen for at CO2-kvotemarkedet bliver så mangelfuldt, at det kommer til at underminere landenes reduktionsmål, svarer formand for COP15 Connie Hedegaard:
»Vi vil gøre vores yderste for at sikre, at vi får et forbedret CO2-kvotemarked, hvilket blandt andet betyder, at det også kan rettes mere mod de mindst udviklede lande.«
Pengene på bordet
Det har længe været usikkert, hvorvidt i-landene ville lægge penge på bordet.
»Jeg tror, at den største forhindring i København bliver finansiering,« siger Connie Hedegaard.
Men formanden for COP15 er positiv over, at der de seneste uger er blevet diskuteret, hvor meget der skal betales de først kommende år.
»Men det er også helt afgørende, at vi får tal på den mere langsigtede finansiering. Presset skal lægges på USA, på Japan, på EU, ja på alle udviklede regioner for at levere resultater på finansiering,« siger Connie Hedegaard.
På længere sigt har Verdensbanken vurderet, at der er brug for 100 milliarder dollar (500 milliarder kr.) årligt til de fattige lande for at imødegå klimaforandringerne, og den britiske premierminister, Gordon Brown, mener, pengene skal være på plads fra 2020.
Men budskabet denne onsdag fra FN's klimachef, Yvo de Boer, er ikke optimistisk:
»Jeg tror, det bliver svært, hvis ikke umuligt at nå en aftale omkring langsigtet byrdefordeling i København,« sagde klimachefen i FN.
EUs stats- og regeringsledere holder møde midt under klimatopmødet, og Connie Hedegaard håber, at der på det møde endeligt kommer konkrete tal på bordet.
Juridisk bindende
Efter at det danske formandskab måtte droppe planerne om en juridisk bindende traktat, har man arbejdet på en politisk aftale, som kunne blive juridisk bindende på et senere tidspunkt.
EU vil gerne have en juridisk bindende traktat indenfor seks måneder, hvilket ses af det udkast, der ligger for EU's årlige topmøde med regeringsledere og statschefer den 10.-11. december, mens Connie Hedegaard er en anelse mere forsigtig:
»Den deadline skal være så snart som muligt, senest i løbet af 2010. Det er i hvert fald vores ambition,« siger Connie Hedegaard.
Lige nu er det endvidere meget usikkert, hvorvidt i-landene kan enes om tilstrækkelige reduktioner.
Men her mener Connie Hedegaard stadig, der er gode chancer for at nå i hus.
I forhold til de industrialiserede landes udspil til reduktion indtil videre siger hun:
»Hvis jeg tager de øvre grænser for, hvad der er på bordet lige nu, så bliver det til samlet 18 procent.«
FN's klimapanel har anbefalet, at i-landene reducerer med 25-40 procent i 2020, hvis der skal være en nogenlunde chance for at blive under de to graders global opvarmning.
»Det er vi stadig et stykke fra, og derfor er der stadig brug for pres på de udviklede lande,« siger Connie Hedegaard.
Og hun advarer mod at tro, det bliver nemmere af at udskyde beslutningerne:
»Hvis delegationerne forlader København tomhændet, så kan jeg nemt forestille mig, at det vil tage mange år, før vi har en ligeså god mulighed for at leve op til vor tids største udfordring,« siger Connie Hedegaard.


