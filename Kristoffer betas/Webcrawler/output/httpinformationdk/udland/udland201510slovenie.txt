Slovenien sætter private vagter ind mod migranter



 Politiet og hæren i Slovenien har brug for hjælp til at klare opgaven med at styre den store bølge af migranter og flygtninge, der bevæger sig igennem Europa for at komme op til de nordeuropæiske velfærdsstater.
Derfor vil den slovenske regering begynde at bruge private sikkerhedsvagter, siger Bostjan Sefic, der er statssekretær i Sloveniens indenrigsministerium.
Slovenien er på det seneste blevet et knudepunkt på ruten for de mange mennesker fra blandt andet Afrika og Mellemøsten, der bevæger sig nordpå.
Efterhånden som Ungarns grænser er blevet lukket, har menneskebølgen fundet andre veje, og her er Slovenien blevet en vigtig rute.
Over de seneste 10 dage er 76.000 migranter og flygtninge kommet ind i landet fra Kroatien ved Sloveniens sydlige grænse.De drager nordpå mod Østrig og Tyskland. Bostjan Sefic siger, at der skal bruges 50 til 60 private sikkerhedsfolk, der så kan sættes ind, hvor politiet nu skal bruge dem.
DPA skriver, at der fortsætter med at strømme migranter og flygtninge ind i Slovenien, selv om regeringscheferne fra en stribe Balkan- og EU-lande søndag mødtes i Bruxelles.
Ritzau/AFP

