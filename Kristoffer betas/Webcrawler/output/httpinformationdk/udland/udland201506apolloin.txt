Apollo skal inspirere til billig og ren energi
Nyt internationalt forskningsprogram, inspireret af USA’s rumprogram Apollo, skal gøre ren energi billigere end energi fra kul inden for 10 år. Initiativtagerne håber på opbakning, når programmet diskuteres på G7-topmødet i Elmau i Bayern på søndag og mandag
’NASA har vist os, hvordan et enormt mål kan opnås utroligt hurtigt, hvis viljen og ressourcerne er der,’ mener Martin Rees, kosmolog og astrofysiker.


 Året var 1961, da den dengang nytiltrådte amerikanske præsident John F. Kennedy i en tale i Kongressen foreslog, at USA skulle »forpligte sig til inden udgangen af dette årti at nå målet om at sende en mand til månen og få ham sikkert tilbage til Jorden«.
På trods af at NASA på det tidspunkt kun havde formået at sende en astronaut i rummet i et kvarter, kunne millioner af mennesker kun otte år – og en investering, der i dag svarer til 150 mia. dollar – senere se Neil Armstrong lande på Månen og udtale de berømte ord: »Et lille skridt for et menneske, et kæmpe spring for menneskeheden.«
Nu foreslår en række af Storbritanniens fremmeste eksperter inden for klimaforskningen en lignende fokuseret indsats – og en tilsvarende investering – med det mål at løse verdens mest presserende problem: den fortsatte globale temperaturstigning.
»NASA har vist os, hvordan et enormt mål kan opnås utroligt hurtigt, hvis viljen og ressourcerne er der,« sagde professor Martin Rees, anerkendt kosmolog og astrofysiker og en af initiativtagerne til det såkaldte ’Globale Apollo-program til bekæmpelse af klimaforandring’, ved lanceringen på ’The Royal Society’, Storbritanniens vidensakademi, i London mandag. Ideen bag programmet er gennem en internationalt koordineret forskningsindsats at gøre ny vedvarende energi billigere end energi fra kulkraftværker inden for 10 år, men allerede fra om fem år i solrige dele af verden. For som gruppen af initiativtagere skriver i en medfølgende rapport, så skal der kun én ting til for at gøre den energi, vi bruger, ren: »Hvis ren energi bliver billigere at producere end energi baseret på kul, gas eller olie«, så vil »kul, gas og olie ganske enkelt forblive i jorden«.
Først da – mener gruppen – har verden en chance for at undgå en global temperaturstigning på over to grader. For selv hvis »vi vælger den mest favorable fortolkning af alle de løfter, som regeringer verden over har afgivet indtil videre«, vil verdens temperaturer »stige med fire grader«.
»Vi mener ikke, at dette problem kan blive løst, med mindre vi reducerer prisen på vedvarende energi, så den bliver billigere end beskidt energi,« sammenfattede Richard Layard, professor i økonomi ved London School of Economics, gruppens synspunkt.
David King, tidligere videnskabelig rådgiver for den britiske regering, tilføjede, at det ikke vil være nok, at OECD-landene omstiller deres energiforbrug til vedvarende energi, og at prisniveauet er særligt vigtigt, hvis udviklingslandene skal med på vognen – især i lyset af, at energibehovet i ikke-OECD-lande er voksende.
»Jeg har besøgt omkring 60 lande (som Storbritanniens nuværende klimaambassadør, red.), og det er for mig tydeligt, at intet udviklingsland vil vælge en vej, der koster det BNP-udvikling,« sagde King under præsentationen.
»Vi bliver nødt til at indregne Stillehavsregionens behov for vækst og samtidig ændre denne vækst til vedvarende energi. Det er i bund og grund kernen i dette program,« tilføjede han.
Pengene
Gruppen, der også består af bl.a. Nicholas Stern, formand for Grantham Research Institute for Klimaforandring og Miljø, og Adair Turner, tidligere formand for den britiske Komite for Klimaforandring, påpeger, at prisen på vedvarende energi allerede er faldet dramatisk i de seneste år, samt at visse former for vedvarende energi sågar er lavere end forurenende energi, hvis man indregner skader på helbred og miljø. Ikke desto mindre falder prisen ikke hurtigt nok til at opnå begrænsningen i temperaturstigning på to grader. Hvis prisfaldet skal accelereres kræver det »større udbredelse af eksisterende ren teknologi, men også videnskabelig udvikling af nye teknologier«, skriver Apollo-gruppen i deres rapport. Derudover vil der være behov for at forbedre opbevaringen og transmission af vedvarende energi, så f.eks. solenergi kan bruges om natten og vindenergi, når det er vindstille.
»Det er et videnskabeligt problem,« siger Layard og tilføjer, at gruppen mener, at det derfor er et problem, der »i sidste ende kan løses«.
Men – påpeger gruppen – det kræver mindst en fordobling af den nuværende investering i research og udvikling på seks mia. dollar om året på globalt plan.
»Den udfordring, vi står overfor, er mindst lige så stor som at sende en mand til månen. Apollo-programmet kostede 15 mia. dollar om året over 10 år, så vi foreslår som et absolut minimum, at det globale Apollo-program skal bruge 15 mia. dollar om året for at opnå målet,« sagde Layard og kaldte det »chokerende«, at verden i dag kun bruger to procent af de globale research- og udviklingressourcer på »verdens største teknologiske problem«.
De påkrævede 15 mia. dollar svarer til 0,02 procent af et lands BNP, og gruppen bag initiativet håber på, at få verdens nationer til at tilslutte sig programmet og forpligte sig til at bruge 0,02 procent af BNP på research og udvikling. Pengene vil blive i det enkelte land, men en global køreplanskomité vil koordinere forskningsindsatsen for at undgå duplikering og ved at identificere flaskehalse, der skal løses for at sikre prisfald. Denne tilgang bygger på den såkaldte globale ’halvlederkommission’, som siden 1980’erne har koordineret forskningsindsatsen i halvledere, der bruges i bl.a. computere, radioer og tv. Resultatet har været et konstant fald i prisen på computerchip.
Opbakning?
En lang række lande – herunder EU-landene, USA, Kina, Japan, Indien, Korea, De Forenede Arabiske Emirater og Mexico – har udvist stor interesse i programmet, sagde David King.
»Der er ikke et land, som ikke er interesseret i resultaterne af dette program, men denne gruppe lande har udvist særlig interesse,« sagde han og tilføjede, at programmet har været på dagsordenen på et nyligt møde mellem G7-landenes energiministre, der efterfølgende forpligtede sig til at »arbejde med hinanden og andre ligesindede lande om at højne koordineringen og gennemsigtigheden inden for den globale finansiering af research, udvikling og demonstration i ren energi.«
Apollo-initiativet vil tilmed blive »diskuteret af stats- og regeringscheferne på G7-mødet i Tyskland den 7.-8. juni,« påpegede han.
Initiativtagerne håber, at listen af deltagende lande vil kunne offentliggøres i november forud for COP 21-klimatopmødet i Paris til december, »så vi har opbakningen til den teknologiske udvikling gennem dette program på plads, når vi går ind til mødet i Paris«, tilføjede King.
Gruppen påstår ikke, at teknologiske fremskridt alene kan løse klimaproblemet, men ser det som et blandt flere elementer i kampen. Og som Martin Rees sagde, så kan han ikke forestille sig »noget mere inspirerende for ingeniører end at skabe ren energi til verden«.

