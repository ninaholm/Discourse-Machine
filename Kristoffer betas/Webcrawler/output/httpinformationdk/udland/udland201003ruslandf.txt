Rusland 'finlandiserer' Ukraine og Georgien
Rusland er ved at gøre Ukraine og Georgien til underdanige vassalstater, der ikke længere søger tilnærmelse til Vesten


 Det var en triumferende præsident Dmitrij Medvedev, der fredag tog imod den nyvalgte ukrainske præsident Viktor Janukovitj i Kreml. Forgængeren Vladimir Putins strategi med direkte indgriben i nabolandets interne forhold havde fejlet i 2004 og ført den antirussiske Viktor Jusjtjenko til magten i Ukraine og den endnu mere antirussiske Mikhel Saakasjvili til magten i Georgien.
Men i fredags stod Viktor Janukovitj med hatten i hånden, uden direkte russisk indgriben i det ukrainske præsidentvalg, og bedyrede evigt venskab imellem de to broderfolk.
»Alle veje fører til Moskva,« sagde Janukovitj som svar på Medvedevs velkomst.
Begge var enige om, at nu går forholdet imellem de to lande en lys tid i møde. Janukovitj lovede ikke offentligt noget konkret, men det fremgik af pressemødet, at de vigtigste stridspunkter imellem de to lande nærmer sig en løsning.
Ukraine har valgt side
Rusland får kontrol med transitten af gas via Ukraine, som til gengæld får billigere gasleverancer. Ruslands Sortehavsflåde får lov at blive i Sevastopol på Krim også efter den aftalte frist i 2014. Russisk bliver det andet officielle sprog i Ukraine.
Ukraine søger ikke medlemskab i NATO og formentlig heller ikke i EU, men vil sikkert nøjes med en samarbejdsaftale med EU og i stedet indgå i et tæt økonomisk samarbejde med Rusland, Hviderusland, og Kasakhstan.
Festlighederne i Moskva blev ikke forstyrret af tidligere præsident Jusjtjenkos uforbeholdne støtte til Georgien under den kortvarige krig mellem Rusland og Georgien for 18 måneder siden. Medvedev og Putin kan glæde sig over, at Ukraine nu har valgt sig selv ind i den russiske indflydelsessfære igen.
Næsten samtidig med Janukovitjs besøg hos Medvedev i Kreml, tog den russiske premierminister Putin imod en anden kærkommen gæst - Georgiens tidligere parlamentsformand Nino Burzjanadse. Putin ønsker, siger han direkte, at oprette tætte forbindelser til den georgiske opposition, da en normal kontakt med den proamerikanske georgiske præsident er umulig, de diplomatiske forbindelser er simpelthen blevet afbrudt siden krigen og den russiske anerkendelse af de georgiske løsrivelsesrepublikker Abkhasiens og Syd Ossetiens selvstændighed.
Georgiere i kø i Moskva
»En dialog på mellemstatsligt niveau er umulig i den givne situation,« sagde Putin, »men jeg håber meget på, at vi ved at støtte os til de folk, der ønsker et normalt forhold til Rusland, vil formå at genoprette et forhold på det niveau, der var inden krisen mellem vore to lande.«
Den karismatiske kvindelige georgiske oppositionspolitiker Nino Burzjanadse er kun en i en række af georgiske oppositionsfolk, som den russiske regering har været i direkte kontakt med i den senere tid. Tidligere premierminister i Georgien, Zurab Nogaideli, har været på besøg hos Putin i Moskva. Og den georgiske oppositionspolitiker Iraklij Alasanija har ført forhandlinger med Ruslands udenrigsminister Sergej Lavrov i Bruxelles.
Det ser en fremtrædende repræsentant for den georgiske opposition, Georgij Khandrava, intet forkert i, så længe de georgiske oppositionspolitikere ikke giver køb på kravet om, at Rusland skal opgive 'okkupationen' af Abkhazien og Sydossetien og anerkendelsen af deres selvstændighed.
Det officielle styre i Georgien har da også blødet lidt af i den antirussiske retorik og så sent som 1. marts blev den eneste grænsevej mellem de to lande genåbnet og det næste skridt ventes at være en genoptagelse af flytrafikken mellem Moskva og Tbilisi.
Landsforræderi
Men alligevel raser Saakasjvilis styre fortsat over oppositionens forsøg på tilnærmelse til Rusland. Næstformanden for det georgiske parlament Mikhail Matjavariani siger således i en kommentar, at Burdzjanadses besøg i Moskva er et forræderi og skyldes ene og alene hendes forhåbninger om at komme til magten i Georgien ved hjælp af Moskva. Hun og hendes fæller har »kun en mulighed for det, da de ikke har folkelig opbakning i landet, nemlig at gennemføre et militærkup i landet med Ruslands hjælp. Rusland er en okkupant og en aggressor, der er skyld i den økonomiske krise i Georgien, i den militære intervention og i etniske udrensninger«, siger den georgiske politiker til netavisen gazeta.ru.
Ronald D. Asmus, der er ekspert ved Marshall Fondens Transatlantiske Center i Bruxelles skriver i en kommentar i dagbladet Moscow Times, at Rusland i virkeligheden er i gang med en »finlandisering« af Georgien og Ukraine.
Hermed mener han, at Moskva forsøger at gøre de to nabolande til lige så lydige og underdanige stater, som Finland var overfor Sovjetunionen i sovjettiden. Rusland udnytter, skriver Asmus, at Vesten ikke længere har nogen klar strategi over for de tidligere sovjetstater i Østeuropa. Moskva hævder igen at have ret til at påkalde sig specielle interessesfærer og til at blande sig i de involverede landes indre anliggender og ønsker om en tilnærmelse til Vesten. Og Vesten lader Rusland gøre det uden at blinke. Ifølge Asmus går Putins og Medvedevs politik ud på at stoppe Vestens fremmarch i den tidligere sovjetiske interessesfære og stoppe deres integration i NATO. Og han mener, at det er ved at lykkes for Moskva.


