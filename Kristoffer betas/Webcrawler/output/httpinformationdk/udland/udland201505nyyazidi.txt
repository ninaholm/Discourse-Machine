Ny yazidi-milits kæmper mod IS
Islamisk Stats forfølgelse af den irakiske yazidi-befolkning har ikke bare kostet tusinder af yazidiers liv, men også svækket deres tiltro til det kurdiske styre og gødet et inderligt had mod muslimer. En gruppe yazidier tager nu selv kampen op mod Islamisk Stat og har startet deres egen milits


 »Hvor i verden er alle problemerne? I Mellemøsten. Og hvem bor der og skaber problemerne? Muslimerne. Vi er ikke problemet. De her er.« Hadi tager hånden op for munden og imiterer et langt fuldskæg.
Hadi er yazidi. Født og opvokset ved Sinjar-bjerget i Irakisk Kurdistan. I 15 år har han tjent som soldat for den kurdiske Peshmerga-hær, men efter at Islamisk Stat invaderede hans hjem i august sidste år, slog tusinder af yazidier ihjel, drev yderligere 80.000 på flugt og i dag gør det umuligt for ham og hans familie at vende hjem, har han skiftet til den nystartede yazidi-milits HPS.
Militsen, der er startet og ledet af general Qasim Shasho, tæller i dag i omegnen af 3.000 soldater og har base ved det hellige yazidi-tempel Sheferdin ved foden af Sinjar-bjerget.
Shasho er også yazidi og ligesom Hadi overbevist om, at alle muslimer vil hans folk til livs. Men hans beslutning om at danne en separat yazidi-milits bygger også på en manglende opbakning fra det kurdiske styre, forklarer han fra basens bløde sofaer.
Det er en udbredt opfattelse blandt Irakisk Kurdistans 700.000 yazidier, at den kurdiske hær og regering ikke gjorde nok for at forhindre Islamisk Stats massakre på den religiøse minoritetsgruppe fra Sinjar sidste sommer. Og da Islamisk Stats soldater også angreb Sheferdin i efteråret, fik de flere eksempler at begrunde deres tese med:
Ni dage tog det, før den kurdiske Peshmerga-hær dukkede op, til trods for at Shasho og hans mænd sendte bud efter forstærkning, så snart de så Islamisk Stats soldater komme stormende ned mod dem fra bjergskråningerne. 150 HPS-soldater mistede livet, alle indbyggere, der ikke kunne slås, måtte flygte, og adskillige huse blev smadret.
Hvorfor det tog Peshmerga-hæren så lang tid at dukke op, forstår Shasho stadig ikke, ligesom det også er ham en gåde, at det internationale samfund med de amerikanske luftstyrker i spidsen ikke gjorde mere for at komme Sheferdin til undsætning.
’USA kunne nemt udrydde IS’
Som holdningen lyder ofte i både kurder- og yazidi-kredse, er han overbevist om, at den amerikansk-ledede koalition har styrken, men ikke viljen til at drive Islamisk Stat ud af Irak.
»Hvis amerikanerne ville, kunne de udrydde Islamisk Stat her og nu. Vi giver dem alle de informationer og oplysninger, de har brug for,« lyder det stålfast fra generalen efterfulgt af et skuldertræk som svar på spørgsmålet om, hvorfor de dog så ikke gør det.
HELP US skrev Hadis bror med sten på bjergskråningen bag templet på kampenes fjerde dag i et forsøg på at fange mediernes opmærksomhed.
Dagen efter kom en tankvogn kørende med fuld fart op ad vejen mod byporten. På taget stod en IS-soldat bag et maskingevær, inde i bilen sad yderligere to, beklædt med sprængstof. 50 meter inden porten, lykkedes det en af HPS’ snipere at få ram på chaufføren, der mistede herredømmet over den benzin-fyldte lastbil, kørte i grøften, væltede og eksploderede, fortæller Hadi stående i krateret fra lastbilen ved Sheferdins byport.
De omkringliggende huse er nu ikke andet end murbrokker. Nødråbet på bjergskråningen står der stadig.
»Forstår du det nu? Alle muslimer er terrorister. Alle islamister vil slå os ihjel. Allahu Akbar [Gud er stor red.]. Hvilken Gud er stor?« spørger han retorisk.

