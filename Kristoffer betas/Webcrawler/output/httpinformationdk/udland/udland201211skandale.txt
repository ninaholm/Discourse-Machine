Skandaleramte Sverigedemokrater er populære
Selv en finansordfører, der bevæbner sig med jernrør og udslynger racistiske eder på åben gade kan ikke rokke ved, at Sverigedemokraterna nu er Sveriges tredjestørste parti. Opbakningen skyldes fraværet af debat og en fejlslagen eksklusionsstrategi
Sverigedemokraterna er kommet i stærk modvind i de svenske medier efter, at finansordfører Erik Almqvist blev fanget på video bevæbnet med et jernrør, mens han optrådte racistisk over for en fuld mand på gaden.


 Det har været en bevæget uge for Sverige højrepopulistiske parti Sverigedemokraterna. Nye meningsmålinger placerer Sverigedemokraterna som Sveriges tredjestørste parti, men onsdag måtte finansordfører Erik Almqvist træde tilbage efter afsløringen af videomateriale, filmet på mobiltelefon af partifællen Kent Ekeroth, der viser Almqvist bevæbnet med jernrør optræde aggressivt og udslynge racistiske udtryk over for en fuld mand på gaden i Stockholm. Videoen har kastet Sverigedemokraterna ud i stærk modvind i de svenske medier.
»Det er en meget stor skandale. Det er hårrejsende, at en ledende politiker i et parti, der har ti pct. opbakning i befolkningen, opfører sig på den måde. Det kommer til at forfølge dem i en længere periode. Rundt omkring i lokalafdelingerne er der imidlertid fuld opbakning til Jimmie Åkessons beslutning om at fyre Erik Almqvist«, siger populismeforskeren Göran Adamson, Malmö Högskola.
»Før filmen var Sverigedemokraterna godt på vej til at blive et normalt parti i Sverige. Filmen har imidlertid kastet Sverigedemokraterna år tilbage i tiden rent mediemæssigt. Anledningen til at de har øget deres tilslutning er jo netop, at de har fjernet sig fra billedet af en flok unge, vrede racister. Nu er billedet tilbage. Det er jo netop en ung, vred racist med et jernrør, som man ser på billedet. Og der er jo ikke tale om nogen perifer figur. Før blev Erik Almqvist anset som partiets kronprins,« siger Nicklas Orrenius, der i en årrække har dækket Sverigedemokraterna for den svenske avis Expressen. Sverigedemokraternas Ungdomsorganisation har reageret aggressivt på fyringen af Erik Almqvist.
I et åbent brev forsvarer de unge Sverigedemokraterna den tidligere finansordfører og retter kritik mod Jimmie Åkessons håndtering af sagen. Det er første gang, at Sverigedemokraterna rammes af interne slagsmål efter valget til rigsdagen.
»Der findes en lille gruppe i partiet, der aktivt bedriver skyttegravskrig. De ønsker en mere radikal og nationalistisk linje. De truer dog ikke Åkessons position alvorligt,« mener Niklas Orrenius
Sveriges tredjestørste parti
At Sverigedemokraterna før episoden på Kungsgatan i Stockholm i stigende grad er blevet en del af Sveriges politiske hverdagsliv understreges af nye målinger, der viser, at Sverigedemokraterna nu er Sveriges tredjestørste parti. 11,2 pct. af de svenske vælgere vil stemme på SD ved næste valg. Det er en fordobling af partiets tag i de svenske vælgere, siden Sverigedemokraterna med 5,7 pct. af stemmerne blev valgt ind i den svenske rigsdag i 2010.
»Det er en god udvikling for os. Den hænger nok sammen med samfundsudviklingen, hvor spørgsmål til indvandring fylder mere og mere«, siger partileder Jimmie Åkesson til Aftonbladet.
Sverigedemokraterne har profiteret vælgermæssigt på fraværet af reel debat om indvandringsspørsgmålet i Sverige. Samtidig har det politiske etablissement tilsyneladende forgæves forsøgt at tie Sverigedemokraterna ihjel. Venstrefløjen i Sverige har i store træk optrådt moralistisk, mener Göran Adamson og henviser til, at visse svenske venstrefløjspolitikere har klaget over, at de svenske medier overhovedet har valgt at offentliggøre de seneste meningsmålinger, der viser forstærket opbakning til SD.
»De agerer præcis sådan, som højrepopulisterne ønsker det. Sverigedemokraterna er drevet af forestillingen om, at man er marginaliseret og holdes ude fra diskussionen. Man har udelukket SD fra politiske debatter og fra højtidsfejringer i parlamentet. Dagen efter henvender Jimmie Åkesson sig til befolkningen og siger: ‘Se hvordan vi bliver behandlet’. Resultatet er, at store dele af den svenske vælgerbefolkning synes, det er en forkert måde at behandle Sverigedemokraterna og stemmer på dem.«
Samme vurdering lyder fra Erik Meier Carlsen, der har skrevet bogen Folkhemspopulismen om Sverigedemokraterna:
»Der er intet, der tyder på, at den svenske eksklusionsstrategi har nogen muligheder for at lykkes. Det kan man også se i det øvrige Europa. At skamme ud og dæmonisere bevægelsen og forsøge at ekskludere dem fra parlamentariske samarbejdsmønstre har aldrig bidraget til at begrænse tilslutningen.«
Ingen politisk indflydelse
I modsætning til Dansk Folkeparti har Sverigedemokraterna imidlertid ikke haft held til omsætte deres voksende tilslutning til politisk indflydelse. »Det er faktisk sådan, at Sverige fik en mere generøs indvandringspolitik efter at Sverigedemokraterna kom i rigsdagen«, siger Nicklas Orrenius. »Næsten symbolsk lavede den borgerlige regering en aftale om indvandring med Miljøpartiet. Det er nemmere nu for eksempelvis somaliske indvandrere at komme til Sverige end før valget.«Sverige har også givet midlertidig opholdstilladelse til alle flygtninge fra den syriske borgerkrig.
»Næste år kommer der 15.000 somaliere til Sverige, regner man med. Der findes en grynende misfornøjelse blandt svenske kommunalpolitikere. Der er stigende skepsis. De etablerede partier er begyndt at indrømme, at de må arbejde med at finde bedre svar på integrationsproblemerne.«
Erik Meier Carlsen vurderer, at de svenske borgerlige partier kan blive nødt til at opgive deres front mod Sverigedemokraterna i pragmatismens navn.
»Det er jo et spørgsmål om tid. Når der foreligger et operativt politisk flertal, vil det også blive brugt.«

