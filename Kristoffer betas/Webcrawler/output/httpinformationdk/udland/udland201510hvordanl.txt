Hvordan lærer vi at acceptere det uperfekte barn?
Før vi udrydder det uperfekte, kan vi så lære noget om accept af forældrene til børn, der er døve, dværge, autister, skizofrene, kriminelle skoleskydere og resultatet af en voldtægt, spørger amerikanske Andrew Solomon, prisvindende forfatter til en bog om børn, der falder langt fra stammen


 Clinton Brown er dværg. Han sidder i hvid skjorte på en instruktørstol og fortæller til et kamera.
»Da jeg blev født, nægtede min mor at se mig i tre dage. Lægen sagde: ’Ham der, han bliver aldrig til noget, hans mentale evner vil være næsten ikkeeksisterende. I bør enten bare opgive ham eller overveje bortadoption’.«
Efter tre dage besluttede Clinton Browns mor sig for at tage sit barn med hjem, i stedet for at lade ham blive tilbage på hospitalet, hvor han kunne dø i stilhed, hvilket lægerne lod skinne igennem var den mest fornuftige løsning. 30 operationer senere og efter i lange perioder at have brugt tiden, hvor han lå i spænd uden at kunne røre sig, på sine skolebøger, er Clinton Brown blevet voksen. Han er den første nogensinde i sin familie, der går på college, og en aften er han på bar med sine medstuderende, da hans mor kører forbi og ser Clintons specialbyggede bil uden for.
»Jeg ville stoppe ham, de andre var dobbelt så store som ham og kunne drikke endnu flere øl,« fortalte moren senere. Men hun tog hjem og sendte ham i stedet 11 sms’er.
»Hvis nogen havde fortalt mig, da Clinton blev født, at jeg en dag ville være bekymret for ham, fordi han var ude at drikke med sine collegevenner, ville jeg have været glædestrålende over at have det problem.«
Hvad der skete i mellemtiden, mellem den tunge, næsten uovervindelige diagnose til en tilstand af accept og endda glæde hos forældre til handicappede eller radikalt anderledes børn, er det spørgsmål, den amerikanske forfatter og psykologiprofessor Andrew Solomon kredser om i sin bog Far from the Tree: Parents, Children and the Search for Identity.
Denne oktobereftermiddag står han på en scene i SVA Theatre på Manhattans 23. gade foran en sal fyldt med folk, der lige som jeg har billet til The New Yorker Festival. Jeg er her, blandt andet fordi jeg ikke kunne være mere enig med min kollega og mangeårige anmelder Annegrethe Rasmussen, da hun i en omtale af bogen – en moppedreng på 700 sider, baseret på 40.000 siders interviewudskrift med godt 300 forældrepar og familier – skrev:
»Jeg har aldrig læst en bog, der minder om Far from the Tree: Parents, Children and the Search for Identity. Jeg kan heller ikke mindes, at jeg mere brændende har ønsket mig, at en udenlandsk bog skulle udkomme på dansk.«
Identitet og sygdom
Clinton Brown fortæller på storskærm sammen med Bill Davis, far til Chris, der er autist og mentalt retarderet; med Susan Weinreich, der har skizofreni og skar i sig selv for at få dæmonerne ud; med Deirdre Featherstone og datteren Catherine Madden, der har Downs Syndrom. Og der er flere i bogen. Døve, transkønnede, multihandicappede, mødre til børn, der ligesom den rwandiske kvinde er blevet voldtaget, og forældre til kriminelle massemordere som Dylan Klebold, den ene af de to unge mænd, der stod bag massakren på Columbine High School i Littleton, Colorado.
Alle disse kategorier, der ikke bryder sig om at blive sammenlignet, sammenligner Solomon. Fordi de deler det vilkår, at de som forældre ofte ender med at investere alt og være taknemmelige for de liv, de ville have gjort alt for at undgå.
»Hvorfor lader nogle mennesker sig slavebinde til en livslang udfordring med børn, der ofte ikke engang kan sige tak, og prøver at opfostre en identitet i alt det trøstesløse,« som Solomon erkender på podiet, at han tænkte undervejs i arbejdet med bogen.
Og hvad kan disse mennesker lære et samfund, hvor forældre kan screene deres fostre tidligere og tidligere for genetiske fejl som f.eks. Turners og Klinefelters syndrom, selvom de som voksne kan leve fuldstændig velfungerende liv. Et samfund, der er ved at udrydde mennesker født med Downs syndrom. Eller spastikere som journalist og komiker Jacob Nossel, der i en ny film ’Naturens uorden’ stiller spørgsmålstegn ved genteknologiens muligheder for at udrydde det uperfekte.
For hvad er identitet, og hvad er sygdom, der skal kureres, spørger Solomon.
Befriende fællesskab
Det er ikke mange årtier siden, at homoseksualitet blev betragtet som en sygdom. I sommer afgjorde USA’s højesteret, at homoseksuelle ægteskaber er lovlige i alle landets stater.
»Hvordan er vi gået fra at betragte homoseksualitet som en sygdom til at se det som en identitet. Og hvis det er muligt, er der så andre sygdomme, som måske også er identiteter,« siger Andrew Solomon og fortæller om dengang, han for tyve år siden på en opgave for The New York Times Magazine fandt ud af, at døvekulturen minder meget om den homokultur, han selv fandt så befriende, efter han i ungdomsårene havde kæmpet med sin egen homoseksualitet.
Under researchen tog Solomon til døveteater, besøgte klubber for døve og gik til møder i døveorganisationer. Han var endda til ’Miss Døv America’-konkurrence i Nashville, Tennessee, »hvor alle klagede over ’forfladigelsen’ af tegnsproget i sydstaterne.«
Og han opdagede, at de fleste døve børn er født af forældre, der kan høre. Og at de fleste forældre derfor ofte mener, at deres børn vil have det bedst, hvis de kan fungere i den hørende mainstreamkultur.
»Men mange døve oplever som teenagere døvekulturen som en stor frigørelse. Og jeg tænkte, at det er den samme oplevelse, homoseksuelle teenagere har. For det meste har de heteroseksuelle forældre, der også synes, det ville være bedre for dem, hvis de kunne fungere i det, forældrene betragter som mainstreamkulturen.«
Mens Solomon skrev på artiklen om døvekulturen, mødte han en kvinde, hvis datter var dværg. Og det viste sig, at de fleste dværge er født af forældre med gennemsnitlig højde. Kvinden kredsede om spørgsmål, der lød bekendte for forfatteren:
»Fortæller jeg min datter, at hun er lige som alle andre, bare sådan lidt lav. Eller skal jeg forsøge at opdrage hende til en form for dværgidentitet, som hun kan dele med de andre små amerikanere.«
Horisontal identitet
Oplevelserne førte til den centrale ide i Andrew Solomons arbejde. Han skelner mellem vertikale og horisontale identiteter. Vertikale – etnicitet og oftest nationalitet, sprog og religion – er nedarvet i generationer. Mens horisontale identiteter er noget, man lærer fra andre i samme situation – ikke fra ens forældre, der betragter sig selv som normale men har et barn, hvis verden de er langt fra at forstå.
»Det er klart, at mange af disse vertikale identiteter kan opleves som problematiske og svære. Men vores svar på det er ikke at forsøge at få disse vertikale identiteter til at forsvinde. I stedet prøver vi at fikse problemerne ved at gå imod fordommene i samfundet. Vi argumenterer for, at hvide stadig har det lettere end farvede i USA. Men alligevel er ingen p.t. involveret i genetisk forskning, der skal sikre, at den næste generation af latinoer, asiater eller afroamerikanere bliver født med lyst hår og blå øjne,« siger Andrew Solomon efterfulgt af latter i salen.
Han kommer også til en anden erkendelse, som han mener kan føre til accept af det anderledes i et større samfundsperspektiv.
»Det er distinktionen mellem kærlighed og accept. Kærlighed er der fra begyndelsen. Accept tager tid og kommer gradvist, selv hvis dit barn ikke har en udfordret identitet. Det er ofte et livsprojekt. Og med tiden overraskes mange af disse forældre, som jeg interviewede, over, at de også kan glædes. Denne erkendelse har – også for mig selv – været meget værdifuld, fordi mine forældre måtte kæmpe med, at jeg var homoseksuel, og jeg opfattede det som mangel på kærlighed. Men gennem mit arbejde med bogen, forstod jeg, at det kun var en mangel på accept. Og når man taler om familieaccept, må man også tale om selvaccept og accept i det større samfundsfællesskab. Hver af disse former for accept faciliterer hinanden.«
Det kan lyde poleret, erkender Solomon, når han koncentrerer så forskellige livshistorier ned til 60 minutter. Og han husker at fortælle om de ægteskaber, der krævede hundredvis af terapitimer for at holde sammen på familien. Men blandt historierne om forældres accept af det anderledes, det udmattende og det livstyngende er én mere dramatisk end alle de andre. Andrew Solomon bruger år på at overtale forældrene til Dylan Klebold, en af de unge mordere fra Columbine High-massakren. Det bliver til mange timers interview gennem årene, hvor Solomon følger forældrenes proces.
»Moren fortalte mig, at da det skete, ønskede hun, at hun aldrig havde fået børn. Men med tiden kom hun frem til, at hun elskede det barn, der havde kostet så megen smerte. Hun sagde: ’Jeg ved godt, at det ville have været bedre for verden, hvis Dylan aldrig var blevet født, men jeg har bestemt, at det aldrig ville have været bedre for mig.«
En kvinde rejser sig blandt de tilhørende, da det bliver hendes tur til at spørge. Kvinden er mor til en pige på syv, der har kræft i hjernen, forklarer hun med rystende hænder om mikrofonen. Datteren klarer sig fint rent medicinsk, men hun er »en udmattende mundfuld«. Måske på grund af sin sygdom, måske på grund af behandlingerne. Eller en umulig mor, tilføjer kvinden med et meget lille smil.
»Hvad stiller man op, når man elsker sit barn og føler stort ansvar, men også føler, at det er så svært at komme til faktisk at kunne lide det,« spørger kvinden Andrew Solomon, og man fornemmer hans og salens respekt for hendes mod.
Solomon citerer en britisk psykoanalytiker, der mener, at alle gode forældre skal have evnen til at klynge sig til og elske deres barn, men også til at skubbe det ud i verden. Desværre har vi en tendens til at »sentimentalisere« den første del og »stigmatisere« den sidste.
»Men den motor, der tillader os at gøre begge dele, er, at alle forældre føler ambivalens i forhold til deres børn. Og hvis vi anerkender denne ambivalens, så er det faktisk meget frigørende. Hvorimod følelsen af, at denne ambivalens er skamfuld, kan være meget skadelig,« svarer han.
Fremskridt
Og det ligger da også Andrew Solomon fjernt at angribe de forældre, der aldrig opnår følelsen af accept. De som vælger at abortere et foster med genetiske fejl eller opgiver at passe deres handicappede barn. Han kommer heller ikke med vrede udfald mod læger, ligesom han lægger afstand til de mere rabiate aktivistmiljøer for handicappede. Det er nuancer og større humanisme, psykologiprofessoren stræber efter.
Der er, som han noterer, blevet brugt meget krudt på at beskrive den stigende accept af homoseksualitet. Mens den stigende sociale accept af det anderledes ikke har fået lige så mange ord med på vejen. Den forventede levetid for mennesker med Downs syndrom er cirka fordoblet. Og programmer, der bliver sat ind tidligt i barndommen, gør det i dag muligt for børn med Downs at opnå ting, der var utænkelige for år tilbage.
Så vi lever i en tid med enorme sociale fremskridt. Men vi lever også i en tid med ekstraordinære medicinske fremskridt, forklarer Solomon fra podiet. Et eksempel er det specielle apparat, der kan få døve til at høre. Andre er den teknik, der er ved at blive udviklet, som kan blokere genet for dværgvækst, og de genetiske test på blodprøver, der tillader forældre at screene fostre tidligere og tidligere for genetiske variationer
»Jeg tror på fri og uhindret adgang til at vælge selv. Og jeg tror på sociale og medicinske fremskridt. Men ofte er de blinde over for hinanden. Og jeg tænker tit, at det er som at være nået slutningen i en af de operaer, hvor helten indser, at han elsker heltinden i det samme minut, hun udånder på en sofa,« siger Solomon.
Midt i arbejdet med bogen besluttede Andrew Solomon og hans partner, der begge har leveret arvemateriale til andres børn, at de ville være forældre på fuld tid. Og de fik drengen George, som Andrew Solomon er biologisk far til. På fødegangen fik de at vide, at deres nyfødte søn skulle testes, fordi lægerne var bekymrede. Hovedet var for stort, og benene ville ikke foldes ud. Sønnen blev kørt bort til undersøgelser og scanninger.
»Jeg sad der og håbede selvfølgelig, at han var okay. Men i baghovedet vidste jeg, at hvis han havde de tilstande, han blev testet for, ville de blive hans identitet og dermed også min. Og jeg indså også, at mine undersøgelser havde givet mig en viden og indsigt, der gjorde, at jeg var parat til at følge forældrene fra bogen i det valg, som overraskende mange af dem tog. Et valg der gjorde, at der kom noget værdifuldt ud af deres erfaringer,« slutter Andrew Solomon og træder ned fra podiet til de mange i salen, der har flere spørgsmål.
Da han endelig kommer ud på gaden til den ventende bil, stopper han ved en ældre herre med stok, lang jakke og halstørklæde, som han omfavner og kindkysser.
»Hej far, og tak fordi du kom.«

