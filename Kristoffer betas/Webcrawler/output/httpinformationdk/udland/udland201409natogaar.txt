NATO går uden om den varme kartoffel
Ukraine vil hjemsøge NATO’s topmøde torsdag og fredag som et uvelkomment spøgelse. Organisationen planlægger at styrke forsvaret af sin østflanke, men det betrængte østeuropæiske land skal ikke forvente konkret hjælp trods et gæstevisit på topmødet fra Ukraine præsident. Rusland er nemlig en atomvåbenmagt
 Ukrainske tanks kører på en vej i udkanten af den østlige ukrainske by Slavjansk onsdag d. 3. september. Ukraine skal ikke forvente den store militære hjælp fra NATO. Dertil er Putins militære styrke for stor, siger eksperter.


 Lederne af NATO’s 28 medlemslande planlægger torsdag og fredag på et topmøde i Wales at styrke den militære alliances østflanke, og det sker i lyset af Ruslands bestræbelse på at holde Ukraine inden for sin interessesfære med anvendelse af militær magt.
Bygningen af en ny mur på NATO’s østgrænse er ifølge den amerikanske NATO-ekspert Jeffrey Lightfoot en direkte konsekvens af Ruslands annektering af Krim-halvøen tidligere i år og direkte russisk militær støtte til prorussiske oprørere i det sydøstlige Ukraine dette forår og sommer.
»Man kan sige, at præsident Vladimir Putin i kraft af sine handlinger har pustet nyt liv i NATO, nu da missionen i Afghanistan er tæt på at være ovre,« siger Lightfoot, der er tilknyttet tænketanken Atlantic Council i Washington, D.C.
Samtidig signalerer NATO’s oprustning i Baltikum og Østeuropa en opgivelse af et strategisk partnerskab med Rusland, der blev taget initiativ til efter Sovjetunionens opløsning i 1991. Det udmøntede sig i oprettelsen af NATO/Rusland-rådet i 2002.
Mens NATO-topmødet således agter at konsolidere forsvaret af sit virkeområde, vil lederne stort set ignorere Ukraines og andre tidligere sovjetrepublikkers bøn om at komme ind under alliancens atomparaply. De må sejle deres egen sø.
Det skyldes, at Putin har et trumfkort: atomvåben.
»I konventionel militær styrke er de europæiske NATO-lande Rusland overlegen. Europa kan forsvare Ukraine. Men det er irrelevant, fordi Rusland har atomvåben,« siger Barry Posen, professor i international politik på Massachusetts Institute of Technology.
NATO-eksperten Jeffrey Lightfoot mener, at Putin har kunnet spille med sine militære muskler i Ukraine ene og alene, fordi NATO frygter at et træk vil avle modtræk, hvilket kan lede til en konfrontation med atomvåben.
»Hverken amerikanerne og europæerne er villige til at levere våben til Ukraines hær, fordi vi af erfaring ved, at bevæbning af stedfortrædere, der er i krig med en atomvåbenmagt, risikerer en optrapning af konflikten,« siger Lightfoot.
Atomart spøgelse
Selv om Warszawa-pagten blev opløst for 25 år siden, og NATO siden har søgt andre græsgange, er den atomare magtbalance fra Den Kolde Krig altså stadig i fuld vigør og lægger kraftig beslag på Ruslands og USA’s spillerum i hinandens nærområder.
Det er Putin ikke sen til at understrege. I sidste uge mindede han på en kras facon de vestlige atomvåbenmagter om Ruslands status.
»Heldigvis planlægger ingen at indlede en storstilet konflikt med Rusland. Jeg vil gerne minde om, at Rusland er én af de ledende atomvåbenmagter,« sagde Putin.
Spøgelse tilbage i skabet
NATO-eksperten Stanley Sloan mener, at den russiske præsident hurtigst muligt bør lægge det atomare spøgelse tilbage i skabet.
»Det var ham, og ikke USA og Europa, der trak det ud. Han er øjensynligt overbevist om, at han kan bruge Ruslands status som atomvåbenmagt til at tvinge Ukraine til at blive inden for Ruslands interessesfære, men det er en farlig glidebane,« siger Stanley Sloan, der er lektor på Middlebury College i Vermont.
Trods russiske hærenheders indtrængen i sydøstlige Ukraine i dagene op til NATO’s topmøde har vestlige ledere måttet erkende, at de i realiteten står magtesløse.
»Nogle ledere har skærpet retorikken, men problemet er, at det ikke står mål med, hvad de reelt kan gøre for at hjælpe Ukraine. Præsident Barack Obama er nok den, der har været bedst til at afmåle retorik med handling,« siger Lightfoot.
Den britiske premierminister David Cameron drog f.eks. en parallel mellem sin forgænger Neville Chamberlains eftergivenhedspolitik over for Tyskland i 1930’erne og Vestens linje over for Putins Rusland i en privat samtale på EU-topmødet i lørdags.
»Alle disse politikere er store i kæften og elsker at stikke hovedet frem, men hvad vil Cameron gøre? Sende våben til Ukraine,« spørger professor Barry Posen.
NATO’s generalsekretær Anders Fogh Rasmussen har ligeledes i barske vendinger fordømt Ruslands leverance af våben til oprørerne og russiske hærenheders indtrængen i Ukraine, hvilket benægtes af Moskva. Men NATO’s 28 medlemslande har intet gjort for at hjælpe Ukraine militært.
Grønne mænd
I stedet har USA og EU pålagt Rusland økonomiske sanktioner, og EU planlægger at skærpe sin sanktionsordning lige efter NATO-topmødet, med mindre Rusland har trukket sine styrker ud af Ukraine.
Men økonomisk blokade har som et magtinstrument sine begrænsninger.
»Problemet er, at sanktionerne ikke alene gør ondt på Rusland. De skader også de europæiske lande, der er tæt på at være i en økonomisk recession, mens USA ikke bliver videre berørt, fordi vores økonomiske samkvem med Rusland er af mindre omfang,« påpeger sikkerhedseksperten Jeffrey Lightfoot.
NATO træder samtidig vande. Selv om det forventes, at lederne på topmødet vil vedtage et forslag om at oprette en indrykningsstyrke på 4.000 soldater, der kan mobiliseres inden for to døgn, er målet ikke at sætte dem ind mod såkaldte ’grønne mænd’ (russiske soldater i anonyme uniformer) i Ukraine eller i mulige fremtidige konflikter i f.eks. Moldavien, Georgien, Kasakhstan og måske Belarus. Hensigten med den nye styrke er primært at kunne forsvare de tre baltiske lande – de eneste tidligere sovjetrepublikker, der er blevet indlemmet i NATO.
Obama besøgte netop Estland onsdag for at understrege alliancens traktatlige forpligtelse til at komme Baltikum til undsætning, hvis Putin skulle finde på benytte samme argument til at ’destabilisere’ Estland, Letland og Litauen – nemlig beskyttelse af russiske mindretals rettigheder – som han har gjort i Ukraine.
Det er ikke, fordi en udrykningsstyrke på 4.000 NATO-soldater ville kunne gøre den store forskel, såfremt det en dag skulle komme til et storstilet russisk angreb mod et baltisk land. NATO’s mål er først og fremmest at sende et beroligende signal til de udsatte medlemsstater på alliancens østflanke.
»Men for at være ærlig – de baltiske lande befinder sig geografisk set på et sted, der er svært at forsvare for NATO. Formålet med udrykningsstyrken er at afskrække Rusland i tilfælde af, at Putin skulle blive beruset af en eventuel sejr i Ukraine,« siger Barry Posen.
Permanent rotation
Udover de 4.000 NATO-soldater forventes alliancens ledere ydermere at godkende et forslag fra generalsekretæren om at installere militært udstyr og forsyninger på baser i Baltikum, Polen og Rumænien. Både udrykningsstyrken og styrker, der skal rotere ind og ud af disse lande, vil have adgang til dette udstyr.
Rusland har protesteret kraftigt over for disse initiativer og beskylder NATO for at omgå en pagt fra 1997, hvori den vestlige alliance lover ikke at udstationere styrker ’permanent’ i de nye medlemsstater – altså Baltikum og tidligere warszawapagt-medlemmer.
For at undgå betegnelsen ’permanent’ har NATO valgt at rotere styrkerne og kalde formålet med deres tilstedeværelse for ’træning og øvelser’ med værtslandets hær og flyvevåben.
Mens NATO’s 28 ledere ved afslutningen af topmødet på fredag i Wales kan lykønske sig selv med et positivt resultat, vil de af den besøgende ukrainske præsident Petro Porosjensko blive mindet om, hvor utilstrækkeligt det er for de lande, der sidder fast i en gråzone mellem Rusland og NATO.
»Det er simpelthen ikke nok for NATO at erklære sig tilfreds med at have beroliget sine nye medlemsstater og styrket sin østflanke. Der skal mere til for at bevare alliancens troværdighed,« siger den mangeårige NATO-kender Stanley Sloan.
Gulerod og pisk
Sloan mener, den eneste udvej er at fremlægge et vestligt forslag til en politisk løsning af det sydøstlige Ukraines fremtidige status, som bør kobles til en våbenhvile, ifølge hvilken både Ukraine, Rusland og oprørere trækker alle tunge våben ud af krigszonen.
»Vi må afprøve denne model for at tjekke, om Putin mener sine udtalelser om udstrakt selvstyre i sydøstlige Ukraine uden afgivelse af suverænitet. Hvis det så viser sig, at Rusland ikke vil være med til en sådan løsning, må de vestlige lande droppe guleroden og true med pisken,« siger Sloan.
Efter NATO-ekspertens mening bør pisken bestå i leverancer af defensive våben til Ukraines hær, der vil kunne finde effektiv anvendelse mod oprørernes og russernes tunge skyts. Det skulle dreje sig om antitankskyts og antiluftskyts, som trænede soldater vil kunne lære at håndtere i løbet af et par uger.
»Ingen ønsker en storstilet konflikt med Rusland. På den anden side ville det være uacceptabelt at signalere til Putin, at han kan gøre og få, hvad han vil i Ukraine.«
Men vestlige våbenleverancer til Ukraine risikerer at provokere et modtræk fra Putins side og skrue op for konfliktniveauet.
»Jeg kan ikke forestille mig, at militært isenkram leveret til Ukraine vil kunne gøre den store forskel. Putin kan bare sende flere tropper og skyts ind i Ukraine og vende slagets gang – ligesom han har gjort i den sidste uges tid. Hvad gør Vesten så,« spørger professor Posen.
I sidste instans kan USA, EU og NATO blive tvunget til at bide i det sure æble og give politiske indrømmelser til præsident Putin.
»USA’s regering har lige fra begyndelsen holdt fast i, at Putin blot skal gøre en ting, og det er at stoppe våbenstøtten til oprørerne. Men det er urealistisk. Han ville tabe ansigt indadtil. Det ville være politisk selvmord,« mener Jeffrey Lightfoot.

