Hvem kæmper om magten i Egypten?
Den nyudnævnte vicepræsident, Omar Suleiman, er systemets og hærens bedste bud på en efterfølger til Mubarak. Men vil egypterne stille sig tilfredse med en mand fra det gamle regime?
Den nyudnævnte vicepræsident, Omar Suleiman, anses for at hærens foretrukne efterfølger til Mubarak.


 Udnævnelsen af efterretningschef Omar Suleiman til vicepræsident tolkes som et signal om, at Mubarak dermed har udpeget sin ønskede efterfølger.
Ifølge kilder citeret i New York Times skal han - i modsætning til Mubaraks søn, Gamal, der nu anses for definitivt at være ude af billedet som 'arvefølgepræsident' - også være hærens foretrukne kandidat, selv om han foretrækker jakkesæt frem for uniform.
Suleiman anses desuden for at være et vigtigt bindeled mellem den politiske elite, der er centreret omkring Mubaraks Nationaldemokratiske Parti (som han dog ikke er medlem af), og det militære establishment.
Omar Suleiman, der har været chef for den nationale efterretningstjeneste fra 1993 til 29. januar i år, ligner i højere grad en Mubarak-klon, end han fremstår som svaret på de demonstrerende massers længsel efter radikal fornyelse.
Omar Suleiman regnes således for at være en af Mubaraks nærmeste venner, han er som Mubarak aldrende - Suleiman er 75, Mubarak er 83 - han er rundet af det militære apparat, er uddannet i Sovjetunionen og deler ifølge iagttagere den verdensanskuelse, der har været Mubaraks. En anskuelse, der hylder stabilitet frem for alt, selv hvis prisen bliver stagnation; den kolde fred med Israel skal opretholdes for hver en pris - selv når den menige egypter raser over Egyptens blokade af Gazastriben - og det strategiske partnerskab med Washington - som har sikret 'klientstaten' Egypten 60 milliarder dollar siden 1979 i overførselsindkomst, hovedsageligt militærhjælp - skal absolut fastholdes.
CIA-fanger
Omar Suleiman siges ifølge en portrætartikel i New Yorker »at være en kultiveret og charmerende mand, der taler flydende engelsk«.
Han har i årevis været den væsentligste mellemmand mellem Washington og Mubarak.
Men skønt han har ry for at være en dygtig, loyal og effektiv diplomat, der bl.a. har præsteret at få våbenhvile i stand mellem rivaliserende palæstinensiske grupper i Gaza, er han også en kontroversiel figur for dem, der ønsker et uplettet generalieblad, hvad angår menneskerettigheder.
Suleiman er således impliceret som en direkte involveret i CIA's omstridte fangeudleveringsprogrammer. Ifølge den amerikanske journalist Stephen Grays bog Ghost Plane var det Suleiman, der som efterretningschef indgik et samarbejde med USA, der muliggjorde, at mistænkte militante hemmeligt kunne udleveres til Egypten for at blive 'afhørt'.
Skønt Suleimans efterretningstjeneste i princippet skulle give 'forsikringer' om, at de fanger, som blev udleveret igennem dette program, ikke blev underkastet tortur, har mindst en CIA-officer ifølge The New Yorker bevidnet, at man fra CIA's sider opfattede sådanne garantier som lige så værdiløse »som en spand varm spyt«.
Tre stærke mænd
Hvis Suleiman overtager rollen som Egyptens reelle magthaver, vil det folkerige arabiske lands skæbne blive afgjort af, hvordan han agerer over for Mohamed ElBaradei og Mohammed Badie, leder af den største enkelte oppositionsgruppe, Det Muslimske Broderskab.
Som den samlingsskikkelse, Egyptens forenede oppositionskræfter peger på lige nu - Det Muslimske Broderskab indbefattet - står ElBaradei til at få en nøglerolle i en eventuel overgangsproces, der kan bane vej for en ny forfatning og frie valg. Og i går aftes kom der måske en udstrakt hånd fra ElBaradei til Suleiman.
Ifølge det franske dagblad Libérations Kairo-korrespondent skal Mohamed ElBaradei nemlig have præsenteret vestlige diplomater for to forskellige 'Post-Mubarak-scenarier, hvoraf det første forudser en central rolle for Suleiman'.
Under telefonsamtaler med ambassadørerne fra USA og Storbritannien skal ElBaradei have foreslået, at vicepræsident Omar Suleiman, der blev udnævnt lørdag, skal stå i spidsen for et interimstyre. Dette skal bane vej for en overgangsperiode, hvor parlamentets to kamre opløses og forfatningen revideres med henblik på at forberede nyvalg til den lovgivende forsamling og præsidentvalg.
Som alternativt scenario forestiller ElBaradei sig, at der nedsættes et præsidentielt råd bestående at tre personer, en fra militæret og to civile, som skal forestå overgangsfasen, i det øjeblik Mubarak er gået af.


