Hizbollahs deltagelse i krigen i Syrien truer Libanon
Alt tyder på, at den shiitiske Libanon-milits assisterer Bashar al-Assads regime militært, selv om Hizbollah-lederen, Hassan Nasrallah, benægter involvering
Libanesiske kvinder i en af Beiruts sydlige forstæder, hvoraf den ene (tv.) bærer Hizbollahs gule flag med ’Guds Parti’ skrevet med grønt over skuldrene, mens den anden bærer det libanesiske flag med cedertræet. De sydlige forstæder er tæt befolket og styret af Hizbollah, og blev til dels derfor bombet heftigt i sommeren 2006 af Israel.


 Afhængigt af, hvem man spørger, får man forskellige svar: At Hizbollah, Guds Parti, med taburetter i det libanesiske parlament, ikke deltager i den syriske borgerkrig, men udelukkende bevogter deres våbenlagre, opmagasineret i grænseområdet til Syrien (da det er risikabelt at oplagre våben i Sydlibanon, hvor FN’s UNIFIL-styrke og israelerne overvåger hver bevægelse).
Når den libanesiske presse næsten dagligt meddeler, at tre, fire eller fem Hizbollah-martyrer er faldet i den højere sags tjeneste, oplyses det aldrig, hvor deres martyrium indtraf og under hvilke omstændigheder, kun at de er døde og nu begravet.
Et andet svar er, at Hizbollah har sendt milits enheder til Syrien, hvor de assisterer Bashar al-Assads sikkerhedsstyrker og militære elitekorps, da det syriske regime ikke tør bruge den ordinære hær af frygt for massedeserteringer. FSA, Frie Syriske Armé, og al Qaeda-grupper, der angiveligt er stedse mere aktive i det syriske krigsteater, hævder, at såvel iranere som Hizbollah-militante kæmper på regimets side, og den 2. oktober blev Hizbollahs operationschef i Syrien, Ali Hussein Assif, ifølge FSA dræbt nær Homs. Hizbollah sagde Nassif faldt under forsvaret af en shiitisk grænselandsby på libanesisk område. Og Hassan Nasrallah, Hizbollahs generalsekretær, erklærede i en tv-tale torsdag aften, at hans folk ikke kæmper i Syrien.
»Hvis vi gjorde det, ville vi sige det højt og tydeligt,« lagde han til. Men en FSA-kommandant, Fadh al-Masri, der opholder sig i Beirut, har fortalt de lokale medier, at FSA har taget 13 Hizbollah-militante til fange nær Homs, og at Hizbollah er ’dybt involveret’ i krigsførelsen.
En kommentator, der af hensyn til sin families sikkerhed foretrækker at være anonym, fortalte Information, at det »er til grin at tro, at Hizbollah ikke kæmper på al-Assads side efter ordre fra Iran. Selvfølgelig gør de det.«
En regimevenlig iagttager på Beirut-avisen al-Akhbar havde en version, der ligner: »Den iranske al-Quds-styrke og Hizbollah rådgiver det syriske militær, da syrerne er helt uden erfaringer i ’hus til hus’-krigsførelse i store byer, der nu er aktuel.«
Borgerkrigen til Beirut
FSA har truet med at tage borgerkrigen til Beiruts Hizbollah-kontrollerede forstæder, hvilket har fået lederen af den antisyriske politiske blok i det libanesiske parlament, tidligere premierminister Faoud Siniora, til at opfordre præsident Michel Sleiman, den shiitiske parlamentsformand, Nabih Berri, og shiitiske religiøse ledere til at lægge pres Hizbollah for at droppe det militære engagement, der ifølge Siniora »truer Libanons sekteriske sameksistens« med »uforudsigelige farer«.
Præsident Sleimans svar er forsigtigt – han har opfordret Hizbollah til at lade sin milits, der er bedre trænet og udrustet end Libanons hær, indgå i en ’fælles forsvarsordning’, men under kommando af hæren.
Hizbollahs milits udgør med egen kommunikation og uden for det libanesiske militærs kontrol en styrke, der råder over iranske mellemdistanceraketter, der kan nå mål over hele Israel. Guds parti afviser at lade militsen indgå i den libanesiske hær af ’sikkerhedsgrunde’, da det ikke stoler på, at den libanesiske hær er immun over for israelsk spionage.
Og Hizbollahs reaktion på Sleimans opfordring var en umiskendelig magtdemonstration, der ikke tyder på, at partiet har i sinde at indgå som normal partner i Libanons politiske struktur: I sin tale torsdag aften bekræftede Hassan Nasrallah, at en hidtil ukendt ubemandet drone, der blev skudt ned nær Israels atomanlæg i Dimona i Negev-ørknen sidste lørdag, var Hizbollahs. Nasrallah fortalte, at dronen var iransk, men at den var samlet og affyret af Hizbollahs eksperter i Libanon. Dronen, navngivet Ayyoub efter en Hizbollah-martyr, havde kurs mod Dimona som et varsel om, hvad der er i vente dersom Israel angriber Iran.
Både Iran og Hassan Nasrallah har tidligere understreget, at et israelsk angreb på Iran vil involvere Hizbollah. Israels premierminister, Benjamin Netanyahu, sagde kort før Nasrallahs tale, at Israel »vil forsvare sine grænser«, hvilket tages som en trussel om israelsk gengældelse.
»Det er en meget farlig situation, Hizbollah bringer Libanon i,« siger den uafhængige kommentator, Information talte med i går.
»Og ikke alene Libanon. Hizbollah bringer hele den shiitiske befolkningsgruppe, der er Libanons største (med ca. en tredjedel af de 4,6 mio. indbyggere) i modsætning til de øvrige grupper, sunnier, kristne og drusere. Og ikke kun på grund af droneaktionen mod Israel, men også – og især – med Nasrallahs støtte til Bashar al-Assad. Hvordan vil Hizbollah overleve militært og politisk, når al-Assad-styret er brudt sammen, og Syrien ledes af sunni politikere? Det spørgsmål har Nasrallah ikke besvaret.«

