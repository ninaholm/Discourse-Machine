Israel beskylder FN for antisemitisme
Den israelske regering vil højst gå med til at nedsætte en jurist-komite til at vurdere den undersøgelse, det israelske militær har gennemført mod sig selv, og kalder FN-rapporten om Gaza-krigen for 'ondskabsfulde løgne'


 Israel vil i dag endegyldigt afvise FN-kravet om en uafhængig kommission til efterforskning af rapporterede israelske »krigsforbrydelser og muligvis forbrydelser mod menneskeheden«, som det hed i den sydafrikanske jurist Richard Goldstones FN-bestilte rapport om Gaza-krigen for et år siden.
I stedet vil den israelske regering ifølge informationsminister Yuli-Alon Edelstein, der er i New York for at aflevere Israels svar på Goldstone-rapporten, lande en 'halv løsning', nemlig en juristkomité der vil vurdere facit af det israelske militærs egen undersøgelse mod sig selv.
Komitéen vil - hvis den nedsættes, hvilket ikke er fuldt bekræftet - ikke få domstolskarakter og ikke adgang til at afhøre feltkommandanter og soldater, men kun politiske og militære ledere og hærens auditører, der tidligere har undersøgt krigs-forløbet.
Israel afleverer det officielle svar til Ban Ki-moon, FN's generalsekretær, der tager det med på FN's Generalforsamling den 5. februar, hvor rapporten og dens anbefalinger er på dagsordenen, herunder om sagen skal henvises til Sikkerhedsrådet, den FN-instans, der kan iværksætte retsforfølgelse ved Den Internationale Krigsforbryderdomstol i Haag.
Hamas på hårdt arbejde
Goldstones rapport, der kom i september, anbefalede såvel israelerne som Hamas at nedsætte uafhængige kommissioner til at klarlægge eventuelle krigsforbrydelser og straffe eventuelle skyldige, hvilket desuden vil afværge indblanding fra domstolen i Haag.
Hamas er ifølge rapporten skyldig i krigsforbrydelser ved affyring af missiler mod civile mål i Israel. I et svar sent onsdag afviser Hamas enhver intention om at ramme civile mål. Mohammad Faraj al-Ghul, Gazas 'justitsminister' og formand for Hamas-komitéen, der blev nedsat for at undersøge Goldstones konklusioner, siger til AFP, at komitéen har »arbejdet døgnet rundt for at klarlægge fakta til trods for vished om, at der ikke er sket krænkelser af international humanitær lov og menneskerettighedslove«.
Israel er ifølge rapporten skyldig i overtrædelse af international lov ved at gennemføre kollektiv afstraffelse af civile, bl.a. ved ødelæggelse af civil infrastruktur, hindring af hjælp i at nå frem til sårede og helt konkret ved bombning af Gazas eneste melmølle samt et spildevandsanlæg, hvis ødelæggelse spredte smittefare.
Israel har afvist rapporten som »ondskabsfulde løgne« og »udtryk for antisemitisme«. Møllen blev ifølge Israels egen militære undersøgelse ramt af granater ved et uheld i en træfning med Hamas-militante, og det var Hamas-eksplosiver, ikke israelske bomber, der smadrede spildevandsanlægget. Den israelske undersøgelse har medført kriminelle sigtelser mod enkelte soldater for plyndring, men Israel afviser at have begået krigsforbrydelser efter international lov og fastholder, at militæret tog udbredt hensyn til civile under de 212 dages krig, der blev motiveret med missilangreb fra Gaza ind i Israel. Godt 1.400 palæstinensere, heraf ca. 900 civile, blev dræbt. Israels tab var 13, hovedsagelig soldater.
Det antisemitiske kort
Israels regering stempler vanemæssigt kritikere som 'antisemitter' eller - hvis de er jøder, hvad Richard Goldstone i øvrigt er - som 'selvhadere'. Antisemitisme var det gennemgående tema hos præsident Shimon Peres, Benjamin Netanyahu og Avigdor Lieberman, Israels udenrigsminister, da de onsdag talte i Berlin, Auschwitz og Budapest i anledning af FN's internationale mindedag for de seks millioner jødiske ofre i nazi-Tysklands dødslejre. Lieberman sammenlignede Iran med nazi-Tyskland og langede ud efter Tyrkiets premierminister, Recep Tayyip Erdogan, der har kaldt Irans præsident Ahmadinejad »en god ven«, og som ved et libanesisk statsbesøg i Ankara betegnede Israel som »den største trussel mod det internationale samfunds sikkerhed«.
Israels udenrigsministerium har udsendt en rapport, hvori Erdogan kaldes anti- semit, og hvis indhold israelske diplomater i Ankara har taget afstand fra med ord som, at den »er totalt adskilt fra virkeligheden«. Ankara-ambassaden var ikke konsulteret forud for rapportens udarbejdelse.
Mål for antisemitisme
I New York sagde informationsminister Yuli-Alon Edelstein, at »forbindelsen mellem Goldstone-rapporten og holocaust-mindedagen (holocaust: brændoffer) ikke er nogen nem ting«.
»Men,« forsatte han ifølge net-avisen Ynetnews.com, »her på holocaust-mindedagen må vi diskutere denne forbindelse, for i dag beskyldes israelske soldater for at stjæle organer (fra dræbte palæstinensere, red.), at myrde børn og at voldtage kvinder. Efter Anden Verdenskrig og etablering af staten Israel er antisemitismen ikke længere rettet mod jøder, men mod Israel og israelere. Goldstone-rapporten, offentliggørelsen i Sverige af organtyveri og lignende rapporter er simpelthen antisemitisme.«
Beskyldningen om organ-tyveri blev sidste år bragt i den svenske avis Aftonbladet, og postyret omkring artiklerne medførte, at den svenske udenrigsminister, Carl Bildt, aflyste et besøg i Israel. Desuden blev Bildt - i øvrigt ligesom Tyrkiets udenrigsminister - på forhånd nægtet adgang til at besøge Gaza. Om organtyverierne kom det senere frem, at israelske retsmedicinere frem til år 2000 'høstede' organer fra døde israelere og palæstinensere uden at informere deres pårørende.

