Iran styrer mod nye sanktioner
I FN's Sikkerhedsråd er der tæt på enstemmighed om at straffe Iran for ikke at levere klare svar om landets atomprogram. I Iran kan man ikke få øje på problemet


 ISTANBUL - Rusland sendte i går en sidste advarsel til Iran om, at det skal stoppe sin uranberigelse øjeblikkeligt, hvis det vil undgå nye sanktioner. Det er der ingen, der regner med, at Iran vil lytte til, og derfor forventes det, at iranerne vil blive ramt af nye internationale sanktioner som straf for uklarheder i landets oplysninger om dets atomprogram. 
Anledningen til de nye sanktioner er den rapport fra Det Internationale Atomenergiagentur (IAEA), der udkom forleden, og som på den ene side noterede en vis fremgang i samarbejdet med Iran om inspektion af landets atom-program. Men på den anden side opregnede agenturet en række afgørende spørgsmål, som det stadig ikke har fået svar på. 
Alvorligst for Iran er IAEA-dokumenter, der viser, at landet har arbejdet på at gøre atommateriale "våbenklar" ved at forbinde uran-berigelsen med sprængstof og missilsprænghoveder. For IAEA er der ikke tale om egentlige beviser, men dokumentationen peger i retning af, at der er foregået noget, som Iran frivilligt skulle have deklareret. IAEA's materiale består af efterretninger, der viser, at der har fundet afprøvninger af affyringsramper og missilkerner sted, der i begge tilfælde kan bruges til atomvåben.
"Agenturet vil ikke være i stand til at (...) levere troværdige garantier om fraværet af udeklareret atommateriale og aktiviteter i Iran, før der er nået en vis klarhed over indholdet af (efterretningerne)," hedder det i IAEA-rapporten, der er underskrevet af agenturets direktør, Mohammed ElBaradei.
Et andet alvorligt problem for Iran er, at landet ikke har implementeret en IAEA-protokol, der giver agenturet mulighed for at lave lyn-inspektioner af dets atom-faciliteter. Uden den mulighed er der "ingen tillid til det entydigt fredelige formål med programmet" skriver IAEA.
'Vi er under kontrol'
Spørger man i det iranske udenrigsministerium, er der imidlertid slet ingen grund til bekymring. Her mener man, at Iran har givet alle de oplysninger det skulle, at landet i praksis lever op til protokollen, og at der i øvrigt er visse ting, IAEA ikke skal blande sig i.
"Rapporten fra IAEA er en sejr for Iran," siger den iranske ambassadør i Danmark, Mohammad Reza Morshedzadeh.
"Vi har samarbejdet med IAEA, og rapporten viser, at vores atomprogram er gennemsigtigt og under kontrol af IAEA. Denne ærlighed bør resultere i, at Irans sag får en helt normal behandling."
Om det udeklarerede arbejde med våben, der kan bruges til atomteknologi, siger ambassadøren:
"Vi må skille tingene ad. Berigelse af uran og våbenfremstilling er to forskellige ting. Det iranske missilprogram har ikke noget at gøre med IAEA - det er del af det iranske forsvarssystem. Spørgsmålet om berigelse af uran hører under IAEA, og der er der ikke noget at komme efter. IAEA burde hellere undersøge Israel," siger Mohammad Reza Morshedzadeh.
"Med hensyn til protokollen, så følger vi den frivilligt, selv om den ikke er implementeret. Hvis vi skal implementere den, afhænger det af de andre landes opførsel i fremtiden. Når vi er henvist til Sikkerhedsrådet uden lovligt grundlag, så har vi ikke travlt med at implementere den, bare fordi andre lande presser os."
Rejserestriktioner
Spørgsmålet om Irans atomprogram skulle have været diskuteret i FN's Sikkerhedsråd i går, men i forventning om at sikre opbakning fra mindst 14 af 15 af rådets medlemmer så det i aftes ud til, at afstemningen bliver udskudt til næste uge. 
For de permanente vestlige medlemmer af rådet går øvelsen ud på at sikre så bred international opbakning til nye sanktioner som muligt, og som det ser ud nu, er det kun Libyens stemme, der er på vippen.
Sanktionspakken bliver den tredje på godt et år, og den kommer til at indeholde rejserestriktioner mod navngivne medlemmer af det iranske styre og økonomiske sanktioner mod udvalgte virksomheder.


