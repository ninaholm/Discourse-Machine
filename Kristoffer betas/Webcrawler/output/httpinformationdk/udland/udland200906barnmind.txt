'Et barn mindre betyder et fjernsyn mere'
Ingen vil tale om det, men Vietnam har en tobarnspolitik efter kinesisk forbillede. Det har været godt for den økonomiske velstand, men det koster også: Landet har verdensrekord i aborter. Og det er pigerne, der først sorteres fra


 VIETNAM - Det gigantiske skilt over indgangsdøren reklamerer i pangfarver med en af klinikkens foretrukne ydelser: aborter. Det er en løsning, mange kvinder i den Vietnamesiske by Danang bliver nødt til at vælge, fortæller klinikkens overlæge Nguyen Van Nam. 
"Tidligere var det voksne kvinder, nu er det i stigende grad unge kvinder. Det er bestemt ikke optimalt, men det er desværre nødvendigt for mange," siger hun. 
Og kvinderne i den centralvietnamesiske by er ikke alene om at træffe det tunge valg. Hver vietnamesisk kvinde får i gennemsnit hele 2,5 aborter i sit liv, ifølge den seneste opgørelse fra 2002. Og til trods for at regeringen hævder, at tallet har været faldende, vurderes Vietnam stadig at have det højeste aborttal i verden. 
Marie Stropes International, den britiske hjælpeorganisation, der driver klinikken i Danang, vurderer, at abortraten er det største problem inden for området reproduktivt helbred i Vietnam. 
"Den begrænsede brug af prævention afspejles i Vietnams enorme antal aborter," konkluderer organisationen. 
Men mange mener også, at der er en anden grund: Vietnams tobarnspolitik. Den tales der helst ikke om i Vietnam, da det lugter for meget af den politik, der har gjort den store nabo i nord, Kina, så udskældt i menneskeretskredse. Men faktum er, at Vietnam allerede i 1960'erne begyndte at arbejde på en børnebegrænsningspolitik efter kinesisk forbillede. 
Succes
Og det virkede. Fødselsraten styrtdykkede, samtidig med at økonomien voksede støt, og i 2003 sløjfede man derfor politikken. Der skulle dog ikke gå længe, før tallene begyndte at se bekymrende ud i landet med 86 millioner indbyggere - heraf totredjedele under 35 år. Mest bekymrende var det, at antallet af tobarnsforældre, der valgte det tredje barn, eksploderede: 93.000 babyer blev født på bare ni måneder i den gruppe - en stigning på 10 procent. 
I november sidste år vedtog den vietnamesiske regering derfor at genindføre loven - denne gang dog uden klare nedfældede sanktioner, men med mulighed for at man finder lokale løsninger. Der florerer i Vietnam historier om folk, der ikke er blevet forfremmet eller ikke har fået et ønsket stykke jord, hvis de har valgt et tredje barn. 
Tine Gammeltoft, der er lektor ved Antropologi ved Københavns Universitet og i en årrække har arbejdet med befolkningsspørgsmål i Vietnam, mener dog, at kontrollen er langt mere subtil. 
"Der er i højere grad tale om et hårdt normativt pres. For f.eks. at få en høj position kan du ikke være moralsk kompromitteret på nogen måde. At få flere børn end to er næsten anset som en synd. I den fortand fungerer den sociale kontrol optimalt," siger Tine Gammeltoft. 
Men der er stadig et lille stykke ned til de to børn. Ifølge FN's befolkningsorgan, UNFPA, føder en vietnamesisk kvinde 2,22 barn. I byerne er det tal helt nede på 1,82, mens familierne på landet trækker landsgennemsnittet op med 2,8 barn pr. kvinde.
Kun to da!
Fra pjecernes forsider på bordet under det store træ smiler sunde forældre med ét eller i få tilfælde to sunde børn til de besøgende på den mobile sundhedsklinik. Signalet er klart, og ved siden af ligger bunker af billige p-piller. Kvinderne her i landsbyen ca. 20 km uden for hovedstaden Hanoi husker altid at tage pillerne, takket være et godt råd. 
"Læg dem oven på myggenettet. Så husker I dem altid, når i slår det ned om natten," siger en af sygeplejerskerne.
Her på landet har man altid vidst, hvor vigtigt det er at beskytte børnene mod malaria. Nu handler det om at beskytte dem fra flere søskende. Og skal man tro de besøgende kvinder på klinikken, er budskabet kommet klart igennem. 
"Ikke flere end to!" svarer de alle på spørgsmålet om, hvor mange børn de vil have. 
Ifølge Tine Gammeltoft er de unge kvinders reaktion ikke overraskende. Politikken er nemlig med stor succes blevet integreret i den vietnamesiske middelklasse. 
"Det er lykkedes at etablere helt faste forestillinger om, hvad 'den gode familie' er. Den lille familie er udtryk for kontrol og vilje til udvikling. Den store familie er næsten komisk og signalerer tilhørsforhold til en fattig fortid. Mit indtryk er, at de fleste opfatter politikken som omsorg frem for som kontrol. Den giver mulighed for at realisere det potentiale, de oplever, at de selv og landet har. Jeg har hørt flere beskrive det som; 'et barn mindre betyder et fjernsyn mere'," siger Tine Gammeltoft. 
De foretrukne drenge
'Din datter er en andens barn. Kun din svigerdatter er din. For hende har du betalt for.'
Sådan lyder en strofe fra en gammel vietnamesisk folkesang. Ved svømmepølen på Army Hotel i Hanoi får teksten er sær moderne mening. Her hygger de nybagte adoptivforældre sig med deres børn, inden turen går hjem igen til Europa. Alder og størrelse varierer. Men én ting har børnene til fælles: Det er piger. Og det er ikke kun, når det kommer til valget om at bortadoptere, at pigerne vælges fra. Det sker allerede i livmoren. Det har skabt et bekymrende skævt forhold mellem nyfødte piger og drenge. I 2006 blev der født 109 drenge for hver 100 piger. Det tal er steget til 112 på blot to år. Og det er ikke - som man umiddelbart skulle tro - på landet, at skævvridningen er størst. I byerne blev der sidste år født hele 114,2 drenge for hver 100 piger. 
"Der er bevis for en konstant øget ubalance gennem de seneste tre år," konkluderer FN's befolkningsorgan UNFPA i en rapport fra april. 
Ifølge Tine Gammeltoft er det problematisk at introducere en skrap børnebegrænsningspolitik i et land med dybe drengepræferencer. 
"Det er ikke alene drenge, der skal sørge for forældrene, når de bliver gamle. De har også en vigtig opgave i at passe på forfædrenes sjæle. Forestillingen er stadig, at har du ikke en dreng, vil din sjæl bare flakke rundt. Det er uhyre svært at ændre på," fortæller Tine Gammeltoft
Hun vurderer, at myndighederne er begyndt at tage problemet meget alvorligt.
"Det kan jo skabe en enorm ustabilitet i et samfund, hvis der bliver en stor gruppe drenge, der ikke kan blive gift. Man skulle tro, at det følger reglen om udbud og efterspørgsel, så kvinder ville blive mere værd. Det er desværre ikke tilfældet. Erfaringen fra andre lande viser, at skævhed kun skaber mere vold mod kvinder." 

Information har besøgt Vietnam på en rejse med Sex og Samfund.

