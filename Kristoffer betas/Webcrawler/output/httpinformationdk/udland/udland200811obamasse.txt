Obamas sejr tegner billedet af et mindre homogent USA
De fattigste og de rigeste stemte fortrinsvis på Obama, de ældste og dem, der går i kirke hver uge, stemte fortrinsvis på McCain


 Det virkelige Amerika er ikke længere det Amerika, som bestemmer. Sarah Palin udtalte under valgkampen, at det virkelige Amerika findes i de små byer. Og McCain & Palin fik faktisk flest stemmer ved valget den 4. november i de små byer. De vandt blandt hvide vælgere, og de vandt lige akkurat blandt mandlige vælgere. 57 procent af de hvide mand-lige vælgere og 53 procent af de hvide kvindelige vælgere stemte på McCain. Blandt hvide vælgere over 65 år gik McCain oven i købet fire procentpoint frem i forhold til George W. Bush i 2004. McCain vandt også 57 procent af stemmerne blandt de religiøse vælgere, som går i kirke ugentligt. Og det var alligevel ikke nok. 
"Obamas sejr skaber billedet af et nyt 'virkeligt Amerika'," noterer Joe Klein i Time Magazine: "Vi kender ikke konturerne af det endnu, men jeg har en mistanke om, at det ikke længere er så homogent. Det er ikke længere et 'hvidt land', selv om de hvide stadig udgør majoriteten."
Vælgerundersøgelser baseret på exit polls viser, at Obama vandt stort blandt både førstegangsvælgere og unge vælgere (fra 18 til 29): 69 procent af førstegangsvælgerne stemte på Obama & Biden. Denne gruppe tæller både unge, som netop er blevet gamle nok til at stemme, og ældre, som ikke har stemt før 2008. 
66 procent af de unge stemte på Obama, hvilket i forhold til demokraten John Kerrys kandidatur i 2004 er en fremgang på 12 procentpoint. En tilsvarende fremgang finder man blandt de såkaldte hispanics: 66 procent stemte på Obama mod 53 procent til Kerry i 2004. Og det lykkedes i modsætning til Al Gore og John Kerry for Obama at opnå over 90 procent af stemmerne blandt de sorte vælgere, som mødte så talstærkt frem, at de udgjorde 13 procent af vælgerne i 2008 mod 11 procent i 2004. 
Mere end to tredjedele af de vælgere, der aldrig går i kirke, stemte på Barack Obama. Man kan kort sagt sige, at de hvide mænd fra småbyer, som går i kirke hver uge, stemte på McCain, mens de unge, de, der bor i byerne og ikke går så meget op i religion, stemte på Obama. Det skulle ifølge Joe Klein være det nye USA:
"Dette land er måske ikke længere så globalt dominerende, økonomisk og politisk, som det engang var. Men det er et yngre, mere optimistisk og mindre kynisk land."
Selv Sarah Palin endte også med at undskylde sin kommentar om det virkelige Amerika. 
Alligevel kan man trods alt konstatere en konservativ moralsk sejr ved valget i 2008, da forslag om forbud mod homoseksuelle ægteskaber blev vedtaget i tre forskellige stater. Måske repræsenterer Obama et mere optimistisk USA. Men den valgte præsidents holdning til homoseksuelles ret til ægteskaber synes præget af frygt for den konservative moralisme, som også findes blandt hans egne afro-amerikanske vælgere: Obama er modstander af forbuddet mod homoseksuelles ret til at blive gift, men han vil ikke sige, at han er tilhænger af ægteskaber mellem to af samme køn.
De riges ven
Der er skrevet meget om Obama og det amerikanske 'valgkort'. Det hedder sig, at han har gentegnet det store billede: For første gang siden 1964 vandt den demokratiske præsidentkandidat i 2008 i Virginia, som også valgte demokraten Mark Warner til Senatet. 
Det betyder, at begge senatorer og guvernøren i Virginia er demokrater. 
Som den første demokrat siden 1976 vandt Obama i North Carolina. Det gælder dog også, at Obama overordnet i Sydstaterne kun fik 31 procent af de hvides stemmer. 
I Midtvesten vandt Obama i Indiana, som ikke er gået til en demokrat siden 1964. 
Hvis man ser på indkomst, stemte både de fattigste og de allerrigeste på Barack Obama. 73 procent af vælgerne med en årlig indkomst på under 15.000 dollar og 60 procent af de vælgere, som tjener mellem 15.000 og 30.000 om året, stemte på Obama. Vælgere med indkomster på mellem 50.000 og 200.000 dollar om året er nogenlunde ligeligt fordelt. Ved valget i 2004 tiltrak John Kerry kun 37 procent af vælgerne med en indkomst på over 200.000 dollar om året. 
Det er bemærkelsesværdigt, at det lykkedes Obama, som har annonceret skattestigninger for dem, der tjener over 250.000 dollar om året, at gå markant frem i netop denne gruppe. 52 procent af dem stemte på Obama. 
Seks ud af ti vælgere tilkendegav, at økonomien var det vigtigste tema for dem, mens blot ni procent fremhævede terrorisme. 
I øvrigt stemte 86 procent af de vælgere, som angav terrorisme som det største tema, på John McCain. 
Måske overraskende for de fleste var det kun 30 procent af Barack Obamas vælgere, som fandt personen vigtigere end det politiske budskab, mens næsten halvdelen af McCains vælgere tilkendegav, at de primært stemte på hans personlige egenskaber. 
Mandat til hvad?
Demokraterne og Obama har vundet et betydeligt mandat den 4. november 2008. De såkaldte liberale og progressive hævder, at han har vundet et mandat til at føre en markant venstreorienteret politik: Først slog han kynikeren Clinton og bagefter Reagan-ideologerne Palin & McCain. 
Men den konservative Christopher Caldwell vurderer i The Financial Times Obamas mandat anderledes: Han henviser til en undersøgelse, som viser, at vælgernes selvforståelse som liberale, konservative eller moderate ikke har ændret sig. Valget afslører ikke, at mange flere amerikanere pludselig er blevet liberale. Valget viser ifølge Caldwell, at Obama "vandt valget på midten, og uden hans appel til midten falder hans store mandat til jorden".
Radioværten Bill Maher ser det som en frisk start. Som han forklarede på tv:
"Vi er startet forfra nu. Republikanerne vil ikke indrømme det, men mange af dem glæder sig over denne nye begyndelse. Der er smidt en ny mønt i flippermaskinen."


