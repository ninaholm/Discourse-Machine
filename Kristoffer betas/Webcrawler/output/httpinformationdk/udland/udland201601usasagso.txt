USA sagsøger VW for milliarder



 USA kræver milliarder af den tyske bilkoncern Volkswagen for brud på amerikansk lov, oplyser justitsministeriet i Washington.
Bilkoncernen erkendte sidste år at have indbygget snydesoftware i millioner af dieselbiler i blandt andet USA for at leve op til amerikansk lov om udledning af kvælstofilter (NOx).
Med snydesoftware ændrede bilerne opførsel under test og udledte mindre NOx, end ved normal kørsel.
Fuskeriet var at finde i omkring 11 millioner biler.
Skandalen kostede Volkswagens administrerende direktør jobbet. Den sendte salget af selskabets biler, der blev markedsført som miljøvenlige, på retur.
Ritzau

