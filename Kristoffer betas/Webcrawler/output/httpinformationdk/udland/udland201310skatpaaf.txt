Skat på finansmarkedet skal sikre bankunion
Ideen om en skat på finansmarkedet i EU er blevet genoplivet og kan blive en væsentlig del af et tysk-fransk kompromis om bankunionen. Den danske regering er splittet internt om en sådan finansskat


 
	EU-samarbejdet har i årtier udviklet sig gennem en ganske enkel formel.

	»Det europæiske samarbejde består af det, som Tyskland og Frankrig kan blive enige om, og som Storbritannien ikke modsætter sig,« som en af Danmarks tidligere topdiplomater i Bruxelles, Gunnar Rieberholdt, yndede at udtrykke det.

	Så på trods af talrige skærmydsler mellem Frankrig og Tyskland gennem det seneste år begynder der at tegne sig omridset af et klassisk tysk-fransk kompromis om bankunionen, som vil falde på plads senest i december.

	Det går ifølge diplomatiske kilder i Bruxelles ud på, at Tyskland i store træk accepterer den nuværende model til en bankunion, som eurolandene drøfter. Herunder at EU-Kommissionen får det sidste ord at skulle have sagt om, hvilke banker i Europa der skal lukkes eller reddes i en ny finanskrise.

	Til gengæld skal Frankrig internt gennem en såkaldt kontrakt med europartnerne iværksætte økonomiske reformer for at forbedre konkurrenceevnen og sikre bedre balance på de offentlige budgetter.

	Men den afgørende nøgle til et kompromis om bankunionen ser ud til at blive indførslen af en skat på transaktioner på finansmarkedet til at finansiere den redningsfond, som skal sættes ind i en ny bank- og finanskrise.

	Den tyske forbundskansler, Angela Merkel, har hidtil været nølende over for en sådan fond af frygt for, at den risikerer at blive betalt af de tyske skatteydere.

	Men de tyske socialdemokrater i SPD har under de igangværende regeringsforhandlinger i Berlin foreslået, at redningsfonden finansieres gennem en generel skat på finansielle transaktioner i eurozonen.

	»Hvis vi skal have en fælles fond til bankudredning, så må vi også have en finansiel transaktionskat,« siger Carsten Schneider, finanspolitisk ordfører for SPD. Han understreger, at det er et krav fra SPD’s side i en ny koalitionsregering, at bankunionen udstyres med en troværdig redningsfond. SPD ventes at ville få finansministerposten i en ny koalitionsregering med Merkels kristendemokrater i CDU/CSU og dermed overtage det direkte ansvar for forhandlingerne i EU om bank-unionen.

	Skatten kan give 55 mia. euro

	Ideen om en skat på finansielle transaktioner – eller en Tobin-skat som den oprindelig blev kaldt efter dens opfinder, den amerikanske økonom James Tobin – har været drøftet i årevis i EU, men Storbritannien har sat sig imod af hensyn til finansmarkedet i Londons City. Finansskatten vil imidlertid kunne indbringe hovedparten af de 55 mia. euro (ca. 410 mia. kr.), som en ny EU-redningsfond får brug for. Den franske socialistiske finansminister, Pierre Moscovici, sagde efter et møde mellem eurolandenes finansministre mandag aften, at finansskatten er i spil i forhandlingerne om bankunionen, hvor han gjorde det klart, at planerne om bankunionen ikke må udvandes.

	»Bankunionen er første prioritet for Europa, et afgørende projekt. Og en svag bankunion er ikke en bankunion,« sagde han.

	Franske regeringskilder vurderer imidlertid, at et kompromis med Tyskland om bankunionen ikke er så langt væk, som det nogle gang bliver beskrevet.

	En af de mest erfarne iagttagere af EU-samarbejdet, direktøren for tænketanken Centre for European Reform (CER), Charles Grant, forudser også et klart forbedret tysk-fransk forhold.

	»I sit første år som præsident irriterede François Hollande de tyske politikere og embedsmænd. Han forsøgte at danne en koalition med Spanien og Italien på EU-topmøderne som modvægt mod Merkel og gjorde meget lidt ved økonomiske reformer i Frankrig. Men i løbet af sommeren er forholdet mellem Paris og Berlin blevet bedre. Tyskerne har forstået, at de ikke kan lede Europa på egen hånd, og det er gået op for dem, at de ikke kommer nogen vegne med blot at kritisere Frankrigs økonomiske politik. Kun hvis Frankrig stadig føler, at det er en ligeværdig partner med Tyskland i det europæiske samarbejde, er der en chance for reformer,« skrev han i en kommentar til det tyske valg.

	At den tysk-franske ’motor’ for EU-samarbejdet er ved at komme op i et højere gear, kan hurtigt sætte den danske regering i et dilemma. Storbritannien har sagt kategorisk nej til deltagelse i EU’s bankunion, mens Danmark officielt afventer udfaldet af eurolandenes forhandlinger, før regeringen tager stilling.

	Nationalbanken anbefaler kraftigt en dansk deltagelse i bankunionen, men en redningsfond finansieret gennem en finansiel transaktionsskat vil udstille uenigheden i regeringen. Økonomiminister Margrethe Vestager (R) står fast på regeringens officielle holdning om, at Danmark kun vil deltage i en EU-finansskat som led i en større global aftale, mens Socialdemokraterne i deres Europa-politiske program går ind for en sådan EU-finansskat.

	 

