Rygterne om euroens fald var overdrevne
De økonomer, der forudsagde, at gældskrisen ville få euroen til at kollapse, har foreløbig ikke fået ret i deres spådom. En økonomiprofessor mener, at skeptikerne har undervurderet den politiske vilje til at redde euroen, mens to skeptikere fastholder, at euroen vil gå i opløsning


 
	Hele vejen gennem den europæiske gældskrise var end ikke en af de økonomer, der var helt tæt på processen, da euroen blev grundlagt, overbevist om, at den fælles mønt ville overleve.

	Niels Thygesen, professor emeritus ved Økonomisk Institut på Københavns Universitet, var medlem af det såkaldte Delors-udvalg, der tegnede stregerne til den fælles mønt. Han er erklæret eurotilhænger og også i 2011 og 2012, hvor krisen var dybest, havde han en tro på, at euroen ikke ville gå ned. Men, siger han også:

	»Jeg håber ikke, at jeg dengang gav udtryk for, at jeg var 100 procent sikker på, at euroen ville overleve.«

	»Men jeg synes, at dem, der havde det modsatte synspunkt, undervurderede den politiske vilje til at finde frem til løsninger i en krisesituation.«

	Prominente økonomer som nobelprismodtageren Paul Krugman var blandt dem, der forudsagde euroens endeligt. Han har siden indrømmet, at han tog fejl, blandt andet fordi han undervurderede den politiske vilje til at redde den fælles mønt.

	Men Paul Krugman og andre økonomer var »sådan set på rette spor«, medgiver Niels Thygesen. For var de høje renter på særligt de sydeuropæiske landes statsgæld forblevet på det samme niveau, som da panikken var på sit højeste, ville gælden have været uholdbar.

	»Enhver økonom kunne regne sig frem til, at der måtte komme en løsning på et tidspunkt – enten ad den ene eller den anden vej.«

	Og foreløbig er det altså ikke profetierne om kollaps, der er gået i opfyldelse.

	Euroen var ’dødsdømt’

	To af de danskere, der har forudsagt euroens død, er Jesper Jespersen, professor ved Institut for Samfund og Globalisering på Roskilde Universitet, og Lars Seier Christensen, direktør i Saxo Bank.

	Lars Seier Christensen sagde i februar 2013, at eurosamarbejdet er »dødsdømt«, mens Jesper Jespersen i august 2011 sagde, at euroen vil blive opløst »som alle tidligere valutaunioner i historien«.

	Jesper Jespersen siger i dag, at hans udtalelse fra august 2011 var »ret bombastisk«.

	»Det, jeg på kort sigt undervurderede, var den politiske vilje og også styrke i de sydeuropæiske lande til at tage den økonomiske medicin, som Tyskland og trojkaen ordinerede,« siger han. Men selv om han endnu ikke har fået ret i sin forudsigelse, så »ændrer det ikke på, at jeg stadigvæk er af den opfattelse, at euroen ikke kan fortsætte i den form, den har«.

	Både Jesper Jespersen og Lars Seier Christensen er, på trods af at det største pres på euroen er aftaget, stadig sikre på, at den mangelfulde opbygning af euroen før eller siden vil føre til, at valutaen opløses.

	Lars Seier Christensen, der altså tidligere har kaldt euroen »dødsdømt«, skriver i en mail, da han i øjeblikket er på rejse i udlandet, at »der ingen grund er til at ændre analysen, og jeg er om muligt endnu mere overbevist nu end tidligere om, at der kommer dramatiske problemer i fremtiden«.

	»Jeg mener, at det udelukkende er et spørgsmål om tid, før euroen skal reformeres radikalt eller helt opløses. Det er rent røgslør, når EU fortæller, at alt er i bedste orden. Gæld og ungdomsarbejdsløshed stiger fortsat, mens vækst er ikkeeksisterende i eurozonen. Så alt er langt fra godt i den virkelige verden, kun i Bruxelles’ fantasiverden«, skriver Lars Seier Christensen.

	Jesper Jespersen vurderer, at problemerne for alvor vil vise sig, næste gang systemet kommer under pres, fordi »der er en række systemiske fejl«, og næste gang tror han ikke på, at den politiske vilje til at redde euroen vil være lige så stor.

	»Det skyldes, at den politisk-økonomiske tilpasning, som Sydeuropa har været villig til at tage, har indebåret en så ekstraordinær voldsom arbejdsløshed og social belastning, som det kan være svært at forestille sig, at man vil acceptere både politisk og økonomisk i længden,« siger han.

	»Man red måske krisen af – men med høje sociale og politiske omkostninger.«

	Udsigterne er bedre

	Niels Thygesen medgiver, at eurozonen ikke er helt ude af krisen endnu. Og »der kan stadig komme politiske eksplosioner i de lande, der har en meget langsom vækst«.

	Men han siger samtidig, at der er sket nogle markante ting, siden gældskrisen kulminerede i 2011 og 2012, »som har gjort udsigterne bedre«.

	Der har været tegn på en »vis villighed til solidaritet«, der blandt andet er kommet til udtryk ved beskæringen af den græske statsgæld i efteråret 2011, ligesom rentebyrden er blevet lettet for de andre lande, der har lånt af trojkaen, forklarer Niels Thygesen.

	Og så nævner han en række fremadrettede politiske beslutninger i retning af stærkere integration i eurozonen. Det er blandt andet bankunionen et eksempel på.

	»Det er et element, som på længere sigt gør det mindre sandsynligt, at der vil komme tilsvarende kriser i fremtiden. Det løser måske ikke umiddelbart den nuværende krise, men det er noget, der gør hele systemet mere robust,« siger Niels Thygesen.

	Et andet forhold, der har stabiliseret eurozonen, er Den Europæiske Centralbanks tilkendegivelse af, at man er parat til at støtte de kriseramte lande ved at opkøbe deres statsgæld og dermed undgå et kollaps.

	Samme vurdering gav to andre danske økonomer i tirsdagens Information.

	»Det er et af de smarteste indgreb, der er blevet foretaget af en centralbank i nyere tid,« sagde Handelsbankens cheføkonom, Jes Asmussen, mens Jesper Rangvid, professor i finansiering ved CBS, sagde, at udmeldingen har haft »en giganteffekt«.

	Niels Thygesen siger, at det formentlig også er kommet bag på centralbanken selv, hvor stor effekt udmeldingen har haft i forhold til at lægge låg på krisen i eurozonen.

	Samtidig har der været »gradvise forbedringer i økonomien«, selv om det mest er i den forstand, at nedturen først blev langsommere og siden er blevet afløst af svag opgang. Det har været med til at stabilisere situationen.

	Og så er Niels Thygesen ligesom Jesper Jespersen overrasket over de kriseramte landes vilje til at håndtere krisen.

	»Med Grækenland som en mulig undtagelse må man sige, at det politiske system i Spanien, Irland og Portugal har klaret de udfordringer, der var, bedre end man kunne håbe på,« siger han.

