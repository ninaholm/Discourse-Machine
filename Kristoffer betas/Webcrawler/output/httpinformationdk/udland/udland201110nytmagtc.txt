Nyt magtcentrum i den kunstige union
Europa-Parlamentet og lande som Danmark på vej mod sidelinjen


 Det er Europa-Parlamentets respekterede polske formand, Jerzy Buzek, og ikke euroskeptikerne, der nu konstaterer, at den europæiske enhed er kunstig og opsplitningen en realitet.
Statsminister Helle Thorning-Schmidt (S) og den konservative britiske premierminister David Cameron mindede på EU-topmødet eurolandene om, at traktatændringer skal vedtages af 27 EU-lande, ikke kun de 17 eurolande. Buzek advarer de 17 eurolande om, at parlamentet ikke alene er parlament for de 27, men også er parlament for eurolandenes gerninger.
Det er nemt at fastslå, at der i flere EU-lande og i Europa-Parlamentet er frygt for at havne på sidelinjen, når eurolandene rykker endnu tættere sammen. Det store ryk natten til torsdag hører til de væsentligste beslutninger nogensinde, og her var hverken de 10 eller EU-parlamentet med.
I Danmark har debatten de seneste dage drejet sig om de bebudede traktatændringer og de besværligheder, som den slags forhandlinger kan smide i hovedet på det danske formandskab i første halvdel af 2012.
Magneten i Bruxelles
Nok kan rampelys og karaktergivning til danske ministre være vigtigt, men det er ikke det institutionelle bøvl, der frembyder de største problemer. Den store udfordring er eurolandenes politiske magnetisme, der vil trække også dansk økonomi- og finanspolitik til tættere samordning i Bruxelles. Når de 17 lande tager fat på »en pragmatisk koordinering af skattepolitikkerne i euro-området« som et nødvendigt element til konsolideringen, så er alt på bordet.
Topmødeformanden, Herman Van Rompuy, skal sammen med kommissionsformand Manuel Barroso og eurosamarbejdets formand, den luxembourgske statsminister Jean-Claude Juncker, overveje formerne for det meget tættere samarbejde.
Beslutningskraft
Indholdsmæssigt nåede man langt forleden. De enkelte lande skal tale med Bruxelles og hinanden om stort set alle økonomiske forslag, inklusive skattepolitikken. Om det så skal medføre »begrænsede traktatændringer« skal de tre fortælle på næste topmøde i december.
Forslagene skal derefter forhandles frem til marts, og i kort form drejer det sig om disciplin og håndhævelse af den finansielle disciplin. Det er uundgåeligt med en magtkoncentration i de 17 eurolandes økonomiske union. Når den står for gældssaneringen kommer den automatisk også til at spille førsteviolin for at skabe vækst og beskæftigelse og drive reformer frem på det indre marked.
Den nye udvikling vil måske gøre Den Europæiske Union mere procesorienteret, mere indviklet, uforståelig og ufolkelig. Jerzy Buzek er blandt de mange, som erkender en stigende euro-skepsis i mange lande. Det nye spil om hvem, der er inde og ude, kan fremme EU-modstanden.
Men den nye magtkoncentration kan også skabe de nødvendige resultater og vise vej ud af krisen.
Beslutningskraft er nøgleordet i de kommende måneder. Det er et gammelt slagord i den europæiske integrationsdebat, at det langsomste skib i konvojen ikke må bestemme farten. Det blev pludselig til realpolitik torsdag morgen.
Når beslutningskraft er nøgleordet, betyder det, at eurolandenes regeringer tager beslutningerne, og efterfølgerne orienterer Europa-Parlamentet.
Det er det første farvel til den dobbelthed, der ligger i, at medlemslandene har overført magt til Europa-Parlamentet, men selv beholder den.
Werner Langen er formand for Tysklands kristelige demokrater i EU-Parlamentet, men der er næppe et eneste medlem af Forbundsdagen i Berlin, som mener, at Langen og ikke Angela Merkel, skal køre løbet.
Det politiske løfte
Hvis Europa splittes op i to foreninger med hver deres beslutningsformer og samarbejdsområder, risikerer man, at nogle falder fra og noget falder fra hinanden. På selvransagelsens vej vil man finde ud af, at krisen også skyldes, at EU-integrationen er gået hurtigere frem end bukserne kunne holde til. Man gjorde mere end man ville og kunne.
Opsplitningen stiller den danske europapolitik over for nye udfordringer.
Man kan ikke bekæmpe opsplitningen ved at få det til at se ud, som om vi stadig er helt med, sådan som statsministeren antydningsvis forsøgte forleden. Man kan heller ikke erklære sig tilfreds med, at opsplitningen sætter Danmark uden for indflydelse på vækst og beskæftigelse, det indre marked, det europæiske arbejdsmarked og mere til. Befolkningen har et politisk løfte om, at forbeholdene for fælles mønt, forsvar og dele af retspolitikken, kun kan fjernes af flertallet ved en folkeafstemning.
Udviklingen stiller nu spørgsmålet til folkeafstemningen: Ønsker du, at Danmark skal være fuldt og helt medlem af EU eller stå uden for?
Folkebevægelsen mod EU skal nok få et godt landsmøde i denne weekend i tillid til, at gammelpartierne ikke har mod eller vilje til andet end sidelinjen.

