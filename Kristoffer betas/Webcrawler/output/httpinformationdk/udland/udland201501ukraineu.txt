Ukraine udsættes for økonomisk chokterapi i ly af krigen
Alt imens ukrainerne lider under drastiske offentlige nedskæringer, står det amerikanske investeringsselskab Franklin Templeton til at vinde milliarder på den økonomiske hestekur, Vesten via den Internationale Valutafond har dikteret i Ukraine
En gadesælger  i Donetsk sidder klar til at modtage kunder. Regeringens spareplan rammer især Ukraines fattigste borgere.


 En opskrift på katastrofe. Sådan beskriver ekspert i postsovjetiske økonomier Josh Cohen den chokterapi, som den Internationale Valutafond (IMF) med Vestens billigelse p.t. indfører i Ukraine.
»Ukraine befinder sig i øjeblikket i økonomisk frit fald. Det har i første omgang at gøre med krigen samt de problemer som Janukovitj-styret og 25 års elendig regeringsførelse har efterladt. Landet mistede omkring 7,5 pct. af bruttonationalproduktet i 2014. Væsentligt mere end oprindeligt forudset af IMF,« siger Cohen, der som kender af situationen i Ukraine jævnligt bidrager til publikationer som Moscow Times og Foreign Policy.
»Ukraine gennemlever nu en alvorlig økonomisk depression. Så melder IMF sig på banen og ordinerer medicin, der kun gør tingene værre, nemlig omfattende nedskæringer på sociale ydelser og udfasning af støtte til husholdningers energiforbrug. En sådan politik er muligvis nødvendig på sigt, men at indføre et gennemgribende nedskæringsprogram midt i et økonomisk kollaps, som der er tale om, vil kun forværre situationen. Det kommer til at blive smertefuldt, især for de ukrainere som i forvejen befinder sig på samfundets rand,« siger han.
Regeringen i Kijev har allerede forhøjet en række afgifter og skatter samt skåret i de allerede lave pensioner og lønninger til offentlig ansatte. Derudover er minimumslønnen blevet fastfrosset. Gassubsidier til forbrugere bliver fuldstændig afviklet over de næste to år. De omfattende sociale nedskæringer, som IMF kræver, og som det nye stærkt pro-vestlige styre i Kijev forpligter sig til, udløste i april en toårig lånepakke fra Fonden på 91 milliarder kroner. Men hvis den almindelige ukrainer, der i forvejen bor i et af Europas fattigste lande, skal til at spænde livremmen yderligere ind, hvem får så glæde af de penge?
Spekulation
Ifølge en artikel i Wall Street Journal benyttede det amerikanske investeringsselskab Franklin Templeton sig af de politiske uroligheder i Ukraine, som brød ud i november 2013, til at ’vædde’ på landet: Selskabet opkøbte billige ukrainske statsobligationer som med en hurtig løsning på krisen ville stige i værdi. Ifølge Wall Street Journal har Franklin Templeton købt for mere end 40 milliarder kroner ukrainske obligationer.
På en Youtube-reklamevideo fra 5. april 2014 kan man høre global bond portfolio-manager for Franklin Templeton, Michael Hasenstab, fortælle, at investeringsselskabet vurderer Ukraine som en god forretning. Han er landet i Kijev, hvor han går rundt blandt Majdanbevægelsens barrikader og teltlejre. Hasenstab blev kendt i finanskredse, da han midt under Eurokrisen satsede stort på Irland og vandt. Ifølge the Economist blev hans gevinst i Irland dog kun så stor, fordi landet blev ’bailed out’ – reddet – af EU og IMF. Det ansete finansmagasin hæfter sig ved, at Ukraine er et andet land, hvor Franklin Templetons forretning og IMF’s aktiviteter kan vise sig at være viklet sammen.
Overskriften på Wall Street Journal-artiklen er »Ukrainske obligationer lokker dristige investorer«, men er investorer som Franklin Templeton i virkeligheden så dristige?
Ifølge Josh Cohen er det tvivlsomt. Franklin Templeton og andre selskaber har nemlig købt ukrainsk gæld billigt for at få hurtig gevinst i forventning om, at Ukraine geopolitisk er for vigtigt til at lade falde – at landet under alle omstændigheder vil blive reddet økonomisk af enten Rusland eller Vesten.
Den vurdering deler Mark Weisbrot, direktør for Center for Forskning i Økonomi og Politik (CEPR), en organisation baseret i Washington.
»Franklin Templetons ræsonnement har efter al sandsynlighed været, at tæppet ikke ville blive revet væk under Ukraine,« siger Mark Weisbrot.
Regningen
Med IMF’s såkaldte hjælpepakke fra april viste det sig foreløbig at holde stik. Et af de vigtigste punkter i den Internationale Valutafonds program for Ukraine er, at landet imødekommer dets finansielle forpligtelser. Med andre ord: at investorer som Franklin Templeton så vidt muligt holdes skadefri.
»For mig er det ikke klart, hvorfor den økonomiske smerte udelukkende skal føles af den ukrainske befolkning – som er åbenlyst offer for dette nedskæringsprogram – og ikke udenlandske kreditorer. Institutioner som Franklin Templeton og andre, der har truffet ringe investeringsbeslutninger, bliver i realiteten ’bailed out’ af IMF. Jeg ville ikke have noget imod at have Franklin Templetons vilkår: Jeg laver en investering i et land, og hvis det land kommer i problemer, så ved jeg, at som minimum får jeg mit tab dækket, så jeg ikke mister penge. Og potentielt kan jeg profitere enormt. Franklin Templeton lavede helt bevidst en risikabel investering på 40 milliarder kroner i forventning om et højt afkast. Fint nok. Men nu tager Ukraine store lån fra IMF, og underkaster samtidig befolkningen en skrap sparekur for at kunne tilbagebetale firmaer som Franklin Templeton. Det er det, der sker i Ukraine,« siger Josh Cohen.
Han mener, at udenlandske selskaber af Franklin Templetons kaliber, som er aktive i Ukraine, nu bør dele noget af det økonomiske tab og ikke blot overlade regningen til den ukrainske befolkning.
Sovjetisk fortilfælde
Med til at sikre, at Franklin Templeton ikke taber på sit forehavende i Ukraine, er desuden helt almindelige skatteborgere, blandt andet i EU. De penge, IMF låner til Ukraine, kommer nemlig fra skatteborgere i Vesten, Kina og Japan. Pengestrømmen går altså fra skattebidrag til IMF, fra IMF til Kijev og fra Kijev til Franklin Templeton og andre investorer.
»Spørgsmålet er, om vi skatteborgere i Vesten, i Japan, i Kina, der finansierer IMF, skal rage kastanjerne ud af ilden for selskaber, der har satset stort på Ukraine og tabt?« spørger Cohen, der har praktisk erfaring med økonomiske reformprojekter i det tidligere Sovjetunionen, da han var udstationeret for det amerikanske udenrigsministeriums hjælpeorganisation (USAID) i 1990’erne.
Dengang introducerede IMF en lignende økonomisk politik i Rusland. Josh Cohen så, hvilke konsekvenser den ordinerede chokterapi havde for landet.
»Lige efter Sovjetunionen brød sammen i 1991, indledte IMF et program i Rusland, der minder meget om det, ukrainerne nu gennemlever. Det var også baseret på chokterapi og involverede en ophævelse af priskontrol og store nedskæringer på de offentlige udgifter. Det var en komplet katastrofe for russerne. De endte med at miste cirka 40 pct. af bruttonationalproduktet og oplevede inflationsrater på 20 pct. om måneden. Millioner blev skubbet ud i armod,« siger han og peger på, at den førte økonomiske politik dengang fik dramatiske konsekvenser.
»Da fattigdomsraten nåede op på 55 procent af befolkningen, mødte de økonomiske stramninger bred modstand. Den blev ledet af daværende vicepræsident Aleksandr Rutskoj, som kaldte reformerne for ’folkemord’ og stod i spidsen for et mislykket forsøg på at vælte den russiske præsident Boris Jeltsin i 1993.«
Det fejlslagne opgør med Jeltsin kostede hundredvis af russere livet, da præsidenten i oktober gav ordre til at bombe bygningen i Moskva, hvor Rutskoj og det demokratisk valgte parlament opholdt sig. Vesten og IMF kastede deres uforbeholdne støtte bag Jeltsin, hvis aktion var tæt på at kaste Rusland ud i en borgerkrig.
»På samme måde i Ukraine: Eftersom en USAID-meningsmåling fastslår, at de fleste ukrainerne allerede er modstandere af højere priser og tariffer på energi, kan de politiske konsekvenser af nedskæringerne og de forværrede levevilkår som de medfører, vise sig at blive eksplosive,« siger Cohen. Mark Weisbrot deler bekymringen: »IMF’s politik er selvdestruktiv. Hvis Fonden virkelig ødelægger Ukraines økonomi, sådan som den er i gang med, vil det give mere skyts til antivestlige kræfter i landet.«
Lus mellem to negle
En del iagttagere peger på, at grunden til, at den nuværende russiske præsident Vladimir Putin har fået opbakning blandt mange russere til sin autoritære ledelsesstil, er behovet for orden og tryghed, der opstod efter det kaos, som Jeltsin og IMF – med USA’s og EU’s støtte – forårsagede i 1990’erne. I det perspektiv kan resultatet af IMF’s chokterapi dengang ses som en del af årsagen til den nuværende konfrontation mellem Rusland på den ene side og USA og EU på den anden. Vestlige regeringer formåede ikke at spille en konstruktiv rolle over for taberen af den Kolde Krig, hvis samfund gik til grunde.
»Selvfølgelig er der forskelle på Ukraines aktuelle politiske krise og Rusland i 1990’erne. Men Kijevs beslutning om at indføre lignende smertefulde nedskæringer under de voldsomme uroligheder i landet er dømt til at mislykkes på samme måde,« siger Cohen og fortsætter:
»Situationen er ekstremt svær. Ukraine befinder sig som en lus mellem to negle. På den ene side er landet truet af Ruslands militære intervention. På den anden side har vi Vesten, der gennem IMF ordinerer en meget skrap økonomisk politik. Man kan sige, at Vesten udnytter det faktum, at ukrainerne ikke har noget valg. Der er, som det ser ud nu, ikke noget alternativ til IMF’s program. Hvis de ikke indfører det, går staten fallit.«
I starten af december foretog Ukraines præsident Petro Porosjenko en rokade i sin regering. Ny finansminister blev amerikaneren Natalie Jaresko. Litaueren Aivaras Abromavicius blev indsat på posten som økonomiminister. Begge blev tildelt ukrainsk statsborgerskab umiddelbart inden, de begyndte deres nye arbejde. Udnævnelserne kommer efter, at ukraineren Valerija Gontareva fik den vigtige post som nationalbankdirektør i juni. Alle tre har en baggrund i finansverdenen, hvor de har beskæftiget sig med at forvalte forskellige kapitalfonde. Kritikere peger på, at de nyudnævnte ministre har meget begrænset politisk erfaring.
»Regeringen i Kijev er meget dedikeret til at følge IMF’s anvisninger. De nye ministre er indstillet på at gøre alt i deres magt for implementere programmet,« siger Cohen.
Krigen fortsætter
Sideløbende med IMF’s aktiviteter fortsætter krigen i Østukraine med uformindsket styrke. Det betyder ifølge Josh Cohen, at spørgsmålet om, hvordan Ukraine skal indrettes økonomisk, ikke er så langt fremme i befolkningens bevidsthed. Indbyggerne har travlt med at organisere nødhjælp, finde husly til de hundredtusindvis af flygtninge, koordinere kampene mod de russisk støttede separatister og begrave de døde.
»Landet er gået gennem et meget dramatisk år præget af krig og politisk tumult. Alle fokuserer på, hvad der sker i Donbass. De færreste ukrainere er makroøkonomiske eksperter. De har ikke mulighed eller forudsætninger for at sætte sig ind i konsekvenserne af IMF’s engagement i deres land. Det gør det lettere for regeringen at indføre chokterapien,« siger han.
Mark Weisbrot supplerer:
»EU og USA prøver gennem IMF at ændre Ukraines økonomi, så den bliver, som de vil have den. Stormagterne i Vesten regner ikke med, at det går op for den ukrainske befolkning, i hvor høj grad de er ansvarlige for denne dybe recession.«
Ifølge Imogen Harvey, Corporate Communications Manager for Franklin Templeton Investments i Europa, er Hasenstab på rejse for tiden og har derfor ikke mulighed for at kommentere indholdet af denne artikel. Han har dog tidligere udtalt til The Economist, at han er ligeglad med IMF’s støtte til Ukraine: »Deres tilstedeværelse eller fravær bestemmer ikke vores investeringer alene.«
I efteråret erkendte IMF, at den første lånepakke ikke er nok, og at Ukraine sandsynligvis kommer til at skulle bruge yderligere lån i størrelsesordenen 114 milliarder kroner. Ifølge The Economist er yderligere bail-out af Ukraine kun et spørgsmål om tid. Det er Josh Cohen enig i:
»Hvis du er Franklin Templeton og har investeret massivt i ukrainsk gæld, kan du ikke være andet end begejstret. Så sidder du bare og venter på, at IMF og Vesten godkender det nye lån også.«

