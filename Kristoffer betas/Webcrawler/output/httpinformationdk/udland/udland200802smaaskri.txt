Små skridt hen imod tolerance
Egyptisk domstol giver konvertitter ret til at skrive den valgte religion i deres id-kort - dog med store begrænsninger


 TEL AVIV - Egyptiske menneskerettighedsgrupper betragter det som en lille, men særdeles betydningsfuld sejr, at en domstol i Cairo i weekenden gav 12 egyptere, som har konverteret til kristendommen, ret til også at anføre deres religiøse status i deres lovbefalede id-kort.
"Det er en meget principiel sag, som jeg betragter som et lille skridt i den rigtige retning. Det er et tegn på større tolerance," siger dr. Emad Gad, der som generalsekretær for organisationen Arabs Against Discrimination står i spidsen for ligestilling af alle religiøse grupper i landet.
Muhammed Hegazy
De 12, som havde rejst sagen, er alle koptisk fødte, men har tidligere konverteret til islam. En del koptere tager dette skridt, og blandt grundene kan være ønsket om at gifte sig med en muslimsk kvinde, eller at den koptiske kirke ikke tillader skilsmisse. Mange gør det også, fordi de som koptere føler sig diskriminerede, eksempelvis ved jobansøgninger.
"Konvertering den vej har aldrig været noget problem i Egypten, og man får hurtigt et nyt id-kort, hvor den nye islamiske identitet står opført," fortæller Emad Gad.
"Men når nogen ønsker at konvertere bort fra islam, har det indtil nu været umuligt at få myndighederne til at anerkende skridtet, og det er i strid med forfatningen. Artikel 46 siger, at Egypten har religionsfrihed."
Spørgsmålet har fået stor international opmærksomhed på grund af Muhammed Hegazy, der konverterede til kristendommen allerede i 1998, og lige siden har kæmpet for at få myndighederne til at anerkende hans beslutning. 
Sidste efterår afviste en domstol endnu en gang hans krav, og siden har han ifølge flere egyptiske kilder levet under jorden.
"Sagen er kun lige begyndt, for Hegazy er ikke omfattet af lørdagens dom," tilføjer Emad Gad, der selv er kristen kopter. 
"Han er nemlig født som muslim, og ordningen gælder kun de, der født med en anden religion og gerne vil tilbage som muslim."
Bahai
Lørdagens dom kommer lige i hælene på en anden udvikling i retning af anerkendelse af de egyptiske mindretal. I slutningen af januar afgjorde retten, at medlemmer af bahai-religionen ikke længere behøver have ordet 'muslim' på deres id-kort.
"Indtil nu har de egyptiske myndigheder kun givet landets borgere valget mellem tre religioner," siger journalisten Gamal Nkrumah, der dækker sagen for avisen Al Ahram. 
"Det er islam, kristendommen og, tro det eller ej, jødedommen. Hidtil har de ikke anerkendt bahai som en religion."
Også han betegner skridtene som små, men betydningsfulde, og han anerkender, at bahai-dommen kun er en halv løsning. I 2006 gav en domstol bahai-medlemmer retten til at få deres religion på id-kortet, hvilket staten straks appellerede, og det er denne appelsag, der nu er endt i et kompromis. Det består i, at ingen bahai længere behøver have ordet 'muslim' på sit id-kort, men nu er alternativet, at der i kortets felt til angivelse af religiøst tilhørsforhold kommer til at stå 'intet'.
"Det bliver stadig betragtet som en sejr, for det betyder, at statens fokusering på de tre monoteistiske religioner er blevet bøjet," tilføjer Nkrumah.
De egyptiske id-kort er en vigtig del af borgernes tilværelse. Uden at have et kan man ikke søge arbejde, og hvis nogen bliver standset af politiet uden at kunne præsentere et id-kort, er den næsten sikre konsekvens en anholdelse.
"Det kan måske virke som en småting i Europa, men her betyder det meget for folks selvfølelse," slutter Emad Gad. 
"Derfor er vi en hel stribe organisationer og grupper, der samlet har bearbejdet myndighederne gennem flere år. Det er også lykkedes, fordi det også er blevet en kamp, der involverer internationale menneskerettighedsgrupper."


