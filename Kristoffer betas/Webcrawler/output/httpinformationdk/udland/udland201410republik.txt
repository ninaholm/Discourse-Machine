Et republikansk eksperiment slår fejl
Skattelettelser for borgere og for virksomheder bringer vækst og velstand, hævder konservative republikanere i Washington. Men da forhenværende senator Sam Brownback vandt guvernørposten i Kansas i 2010 og besluttede, at delstaten skulle være forsøgskanin for partiets ideologi, gik noget grueligt galt
Kansas republikanske guvernør, Sam Brownback (i midten), der har skabt spliuttelse mellem egne kernevælgere, med et par arbejdere, da han var på valgkampsbesøg på maskinfabrikken McGinty Machine i Wichita i Kansas i sidste uge.


 Wint Winter, en livslang republikaner og bankdirektør, fatter ikke, hvad der er sket med det republikanske parti her i midtveststaten Kansas og i Washington, D.C.
»Hvem ville have troet, at en konservativ republikaner efter fire år som guvernør, ville efterlade Kansas’ offentlige finanser i ruiner og søge genvalg. Det er ellers noget, vi beskylder demokrater for,« siger Winter, en charmerende, skarpttalende og advokatuddannet herre med sølvgrå manke.
Han har inviteret til audiens på sit kontor i Peoples (Unusual) Bank i Lawrence, en middelstor by en halv times kørsel fra den glitrende storby Kansas City.
Det »usædvanlige« ved banken, siger Winter med et skævt smil, er »at vi serverer alle kunder kaffe og småkager, hjemmebagte.«
Det usædvanlige ved Kansas er noget ganske andet. I den historisk traditionelle republikanske stat er en del af det republikanske vælgerkorps og toneangivende moderate partiledere i vildt oprør over et eksperiment, som den konservative guvernør, Sam Brownback, har afprøvet på befolkningen de seneste fire år.
Brownback har selv kaldt sin konservative økonomiske politik for et »levende eksperiment«. Den går kort sagt ud på at tiltrække nye virksomheder til Kansas ved at afskaffe indkomstskatten for ejerne af 190.000 firmaer og samtidig indskrænke statens rolle i økonomien ved at skære i sociale udgifter.
Hvis eksperimentet skulle lykkes, vil det gøre en lignende økonomisk politik på landsplan mere troværdig og Brownback til en oplagt præsidentkandidat en gang i fremtiden.
»Brownback er meget ambitiøs. Hans stillede op i 2008 og måtte trække sig ret tidligt fra primærvalgene, da han blev overskygget af Mike Huckabee, en tidligere guvernør i Arkansas og baptistpræst,« siger Edward Flentje, professor emeritus i statskundskab på Wichita State University.
Den demokratiske kandidat til viceguvernørposten, Jill Docking, er ikke det mindste i tvivl.
»Brownback sigter mod præsidentposten. Denne politik, som bl.a. går ud over de svage i samfundet, skal tjene til at løfte ham på nationalt plan,« siger hun.
Forsøgskaniner
Men desværre for guvernøren og republikanerne i Washington tyder meget på, at vælgerne i Kansas ikke er indstillet på at være kaniner i et forsøgseksperiment, som indtil videre er gået skidt. Den seneste meningsmåling giver hans opponent, demokraten Paul Davis, et forspring på procentpoint.
For en måned siden ledte Davis endda med 10 points. Så iværksatte såkaldte political action committees (grupper finansieret af anonyme individer og selskaber) en mediekampagne på radio og tv mod Davis.
»I reklamerne bliver han udskældt for at være en venstreorienteret demokrat og klon af præsident Barack Obama. Det er ikke rigtigt. Faktisk er Davis en moderat demokrat. Men anklagen virker. Brownback er ved at indhente sin opponent,« siger Bob Beatty, professor i statskundskab på Washburn University i Kansas’ hovedstad, Topeka.
Kansas er ikke den eneste amerikanske delstat, der i de seneste fire år er blevet indrulleret i et konservativt økonomisk eksperiment.
»De republikanske guvernører i Florida og Wisconsin har også sænket skatterne og skåret tilbage på de sociale udgifter. Forskellen er, at de ikke taler om at gøre deres stater til et laboratorium for republikansk ideer. Deres argument er vendt imod Obamas stimulus-plan. De hævder, at skattelettelser skaber vækst,« siger Mark Peterson, ligeledes professor i statskundskab på Washburn University.
Ikke desto mindre kan et nederlag til de republikanske guvernører i Florida, Kansas og Wisconsin ende med at få større indflydelse på amerikansk politik på lang sigt end udfaldet af midtvejsvalget til Kongressen tirsdag den 4. november.
Hvis meningsmålinger står til troende, har Republikanerne en rimelig chance for at erobre et snævert flertal i Senatet. I forvejen kontrollerer partiet Repræsentanternes Hus.
Men allerede ved præsidentvalget i 2016 risikerer Republikanerne at miste deres et flertal i Senatet, idet de har flere senatorer på genvalg i ’blå’ og demokratisksindede delstater end i indeværende valgår.
Guvernør Brownbacks laboratorium har vundet stor opmærksomhed, fordi Kansas i bund og grund har været republikansk delstat siden 1930’erne. Jo, demokrater er i den tid blevet valgt til guvernør, men de har altid været ret konservative.
En Reagan-klon
Siden 1938 har Kansas ikke haft en demokrat i Senatet. Nu synes guvernørens upopulære eksperiment at være smittet af på statens mangeårige republikanske senator Pat Roberts, der er 78. Han kæmper for sit politiske liv. Modstanderen er dog ikke en demokrat, men den partiløse forretningsmand Greg Orman, en hovedrig kapitalfondmanager.
»Det er simpelthen umuligt for en demokrat at blive valgt til Senatet i denne stat,« konstaterer professor Beatty med en opgivende mine.
Som politiker er guvernør Brownback vokset op med Ronald Reagan. Han besidder noget af den tidligere præsidents karisma, en struttende selvsikkerhed og et underfundige lune. Men han kan også være arrogant og hævngerrig mod kritikere, siger folk i Kansas, der kender ham.
Brownbacks karriere som politiker har stort set været pletfri.
Han blev først valgt til Repræsentanternes Hus under den ’republikanske revolution’ anført af New Gingrich i 1994, men vandt allerede to år senere en plads i Senatet fra Kansas, som Robert Dole havde opgivet efter sit nederlag til Bill Clinton i præsidentvalget i 1996.
Brownback blev genvalgt to gange til Senatet med overvældende flertal. I et portræt i 2006 kaldte magasinet Rolling Stone ham for »Guds senator« i lyset af hans blanding af religion og politik. I 2010 vandt han guvernørposten i Kansas med 63 pct. af stemmerne.
I den aktuelle valgkamp ynder han i stil med Reagan at sige, at »solen skinner på Kansas«, og »her går det faktisk virkeligt godt«. Men blandt de 50 pct. af Kansas’ vælgere, der er registrerede som republikanere, hersker der en mere nuanceret opfattelse af virkeligheden.
Gloria Farha Flentje, er en advokat og »traditionel« republikaner.
»Jeg har altid været af den opfattelse, at et af demokratiets fundamenter er en villighed til at gå på kompromis. Man kan ikke få hele sin dagsorden gennemført. Men for politikere som Brownback er det alt eller intet,« siger hun på en bogcafé i Wichita, Kansas’ største industriby.
»Som guvernør vil han ikke lytte til andres meninger. Han vil aldrig indrømme at have taget fejl.«
De moderates opstand
Gloria Farha Flentje og andre republikanere i Kansas anser konservative republikanere som guvernøren for at være »ekstremister«. På initiativ af bankdirektør Wint Winter lavede de for nylig en klub, som de har døbt: Republicans for Kansas Values.
I en pjece, de omdeler, fremhæves, hvor skadeligt guvernørens eksperiment har været for delstatens finanser, skolerne, sygesikring og sociale ydelser for de svage og handicappede.
»Her er essensen af, hvad Brownback har gjort,« siger Wint Winter og læner sig tilbage i direktørstolen.
»Den første dag i embedet sidder han med et overskud på over en mia. dollar fra en midlertidig forhøjelse af momsen indført af hans forgænger. Nogle af pengene formøbler han på en nedsættelse af indkomstskatten for 190.00 små selskaber fra fem-seks pct. til nul pct. Ja, jeg siger NUL. De skal ikke længere betale skat!«
»Andre penge går til udgifter, han er forpligtet til at betale. Resultatet er, at han for at balancere statens regnskab skærer 100 mio. dollar i tilskud til grundskoler og gymnasier. Herudover privatiserer han hjemmehjælp til de handicappede og sygehjælp til de fattige.«
Jo mere bankdirektøren taler, desto mere arg bliver han.
»I sit første år som guvernør lovede han Kansas’ borgere, at ingen indkomstskat for virksomhedsejere ville betyde en saltvandsindsprøjtning for vores økonomi. Folk ville flytte til Kansas, som de gør til Texas, for at starte virksomheder uden at skulle betale skat. Men det er ikke sket. Det var et stort bedrageri,« siger Wint Winter. Statistiske oplysninger bekræfter stort set hans vurdering.
»Kansasøkonomiens vækstrate har i de seneste fire år ligget 1,3 procentpoint under det nationale gennemsnit. Jobvæksten er den næstlaveste blandt alle vores syv nabostater,« siger professor Beatty.
Da virksomheder udefra ikke har slået sig ned i Kansas, er det forudsigelige resultat, at delstatens indtægter fra andre kilder som ejendomsskat og moms ikke har kunnet følge med stigningen i de offentlige udgifter. Afskaffelsen af indkomstskat for indehavere af virksomheder har med andre ord skabt et stort hul i statskassen på 500 mio. dollar.
»Det lyder måske ikke af meget i et årligt statsbudget på 14 mia. dollar,« siger professor Mark Peterson.
»Problemet er, at delstater ikke kan optage lån. De er af forfatningen forpligtet til at balancere deres regnskaber, så den næste guvernør bliver nødt til skære på udgiftssiden. Ingen vil hæve skatterne. Det er en politisk dødssejler i amerikansk politik.«
Guvernøren tager til genmæle
En eftermiddag i sidste uge dukker Brownback op på den historiske mindeplads for John Brown, der kæmpede for de sorte slavers befrielse i midten af 1800-tallet og blev hængt for terrorisme efter at have organiseret et væbnet oprør mod slavestaterne.
Trods Browns daværende ry som terrorist anerkendes han i Kansas’ historie som en frihedshelt, der kæmpede for lighed mellem den hvide og sorte race.
I modsætning til nabostaten Missouri var Kansas aldrig en slavestat. Inden den amerikanske borgerkrig fandt der jævnligt voldelige sammenstød sted mellem tilhængere og modstandere af slaveriet på de to delstaters grænse.
»Her står vi så på stedet, hvor den hemmelige togtransport af slaver ud af Missouri blev arrangeret af folk fra Kansas. De var frihedskæmpere,« siger guvernøren til en forsamling af repræsentanter for det afroamerikanske samfund i Kansas City.
Brownback bekendtgør et nyt initiativ til fordel for fire fattige bykvarterer i Kansas City, hvor befolkningen overvejende er sort.
Alle nye tilflyttere ude fra Kansas, der slår sig ned i disse kvarterer, vil slippe for at betale skat i fem år. De vil ydermere få støtte til at tilbagebetale deres studielån.
I et efterfølgende interview med Information gentager guvernøren sine velkendte synspunkter om, at tingene er på rette spor i Kansas.
»Det er kun et spørgsmål om tid, så kommer den økonomiske vækst,« siger han. Han tilføjer:
»Sådan var det også med Ronald Reagan, da han satte indkomstskatten ned i 1981. Det varede nogle år, inden det virkede. Så fik vi 20 år med stabil økonomisk vækst i USA.«
»Vi har ikke noget råderum, hvis vi skal konkurrere med stater som Texas. Vi bliver nødt til at tiltrække virksomheder, og det kan kun lade sig gøre ved at afskaffe indkomstskat for deres indehavere. Ellers bliver de væk herfra.«
Men problemet for den konservative guvernør er, at iværksætterne er udeblevet til trods for hans tilbud om nul skat, og at Kansas’ statsfinanser i mellemtiden er gået rabundus.

