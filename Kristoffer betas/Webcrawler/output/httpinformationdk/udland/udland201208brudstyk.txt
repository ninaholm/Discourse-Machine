Brudstykker af Kinas mørklagte historie kommer for dagens lys
Bøger, medier og enkelte politikere i Kina er så småt begyndt at åbne sækken, hvori kommunistpartiet gemmer sine forbrydelser. Forhåbentlig er det tegn på, at styret er på vej til et nødvendigt opgør med fortiden, så fremtidige katastrofer kan undgås, siger kinesisk journalist
Billedbureauerne ligger ikke inde med fotografier fra sultkatastrofen i Kina i 1959-61. Og selv billeder som dette, taget under hungersnøden i Kina i 1946 – før Kommunistpartiets magtovertagelse – er ifølge billedbureauet forbudt at publicere i Kina.


 Verdens største menneskeskabte sultkatastrofe. Den voldelige kulturrevolution. Og den blodige undertrykkelse af demonstrationer på Den Himmelske Freds Plads.
»Det tynger alt sammen kommunistpartiets samvittighed, og partiet har gjort alt, hvad der står i dets magt, for at få befolkningen til at glemme forbrydelserne,« siger den kinesiske forfatter og journalist Yang Jisheng.
Det er de mørkeste kapitler i folkerepublikkens historie, og de er blevet fjernet fra historiebøgerne og den offentlige diskurs af et kommunistparti, som insisterer på at benægte sine mest pinefulde fejltagelser.
Men Yang Jisheng mener, at der i år er sket noget bemærkelsesværdigt. Kinas premierminister har advaret om en ny kulturrevolution. En af de politisk ansvarlige chefer har udtrykt fortrydelse over massakren i 1989. Og i medier og på internettet er sultkatastrofen i 1959-1961, hvor op mod 40 mio. kinesere døde, blevet heftigt debatteret.
»Det er en lille åbning,« siger Yang. »Men også kun en lille, da partiet stadig er nervøs for, at fortidens ugerninger kan true dets fremtidige greb om magten.«
Den 72-årige Yang har selv været med til at skabe åbningen. Han har haft en 35 år lang karriere som journalist for det statskontrollerede nyhedsbureau Xinhua, hvor han ifølge sig selv udbredte de løgne, som styret fortalte ham. Men efter at have forladt bureauet specialiserede han sig i at skrive om det, partiet helst vil gemme af vejen.
»Der ligger for mange løgne begravet i Kinas fortid, og vi kan ikke blive ved med at lyve over for nye generationer,« siger han på spørgsmålet om, hvad der driver ham.
Gravstenen
Men det var også af personlige grunde, at han for to årtier siden gav sig i kast med at dokumentere sultkatastrofen, som begyndte i slutningen af 1950’erne. Hans far var en af de første, der sultede ihjel på grund af formand Maos fejlslagne økonomiske politik, som ellers havde som mål, at Kina med ’et stort spring fremad’ skulle industrialiseres og overhale de udviklede vestlige lande.
Kommunistpartiet har ikke taget ansvar for de millioner af døde. I stedet holder det stædigt fast i, at det var resultatet af en naturkatastrofe. Men ved hjælp af de privilegier han havde som en mangeårig Xinhua-journalist, havde Yang Jisheng dog held til at komme ind i statens ellers hemmelige arkiver rundt om i landet og kunne afsløre det mest fuldstændige billede af katastrofen, som hidtil har set dagens lys. Resultatet af hans anstrengelser blev bogen Mubei, eller Gravstenen, som blev udgivet i Hongkong for tre år siden. Her i sommer udkom den på tysk, og senere på året kommer en engelsk udgave.
»Det er en gravsten for min far og for de 36 mio. andre kinesere, som også led sultedøden, og det er en gravsten for systemet, som var skyld i deres død,« siger han.
Systemets skyld
I bogen beskriver Yang desperate folks jagt efter føde. De spiste alt de kunne få fat på: rødder, bark og mudder. Og de spiste kød fra de udsultede lig, der lå i gaderne – oven i købet deres egne familiemedlemmers.
»De havde ikke andet valg. Der var simpelthen ingen mad,« siger Yang, som giver Mao Zedong og det politiske system skylden for katastrofen.
Bønderne var blevet tvunget til at forlade deres marker og i stedet arbejde i landets stålproduktion. Høsten slog fejl i hele landet, men lokale kadrer overdrev størrelsen af udbyttet fra markerne i deres rapporter for at tilfredsstille Mao. Og da provinserne skulle levere afgrøder til staten for at brødføde byernes befolkning og sikre eksportkvoter baseret på disse oppustede produktionstal, var der ingen mad tilovers til bønderne.
At det er den reelle årsag til katastrofen er internationalt anerkendt, men i Kina er det dybt kontroversielt, da det retter en anklagende finger mod kommunistpartiet. Yangs bog er da også forbudt i Kina. Den er havnet på en liste over »uanstændige, pornografiske, voldelige og usunde bøger for børn«.
»At et parti, som ellers skulle tjene folket, er skyld i så stor en katastrofe, kan få folket til at tvivle på dets legitimitet,« giver Yang, der selv er medlem af partiet, som grund.
Historisk tragedie
Af samme årsag er det voldelige kaos under Kulturrevolutionen (1966-1976), der blev sat i gang af Mao og som kostede hundredtusinder livet og millioner blev politisk forfulgt, også tabu.
Og derfor var det yderst forbløffende, at Kinas premierminister, Wen Jiabao, på en pressekonference tidligere i år sagde, at partiet er nødt til at se arven fra kulturrevolutionen i øjnene, hvis det ikke skal risikere at en lignende »historisk tragedie« sker igen. Desuden mente han, at politiske reformer er nødvendige for at undgå en gentagelse.
Der har også i over to årtier været dyb stilhed fra kommunistpartiets side om den blodige undertrykkelse af folkelige demonstrationer for mere demokrati og mod korruption på Den Himmelske Freds Plads i 1989, hvor hundredvis blev dræbt. Men hen over sommeren brød Chen Xitong, der dengang var borgmester i hovedstaden og en af de ansvarlige for massakren, stilheden. Det gjorde han i en bog udgivet i Hongkong, hvor han citeres for at sige, at »ingen skulle være døde, hvis situationen var blevet håndteret ordentligt«. Han siger at han er »ked af«, at så mange døde, og han »håbede, vi kunne have løst sagen fredeligt. Set i bakspejlet, anser jeg det for at være en tragedie, der kunne være undgået, som skulle have været undgået, men som ikke blev det.«
Chen Xitong blev dermed det første højtrangerende medlem af kommunistpartiet, som dengang støttede den hårde linje, som offentligt udtrykte fortrydelse.
Både Chen Xitong og Wen Jiabaos kommentarer førte på internettet til stor debat, som censurapparatet kun delvist havde held med at kvæle, og Yang Jisheng håber, at den debat er med til at »uddanne de unge i landet, som ofte har et meget ringe eller helt intet kendskab til både kulturrevolutionen og massakren«.
Ny historieskrivning
Den offentlige diskussion har dog været mest heftig omkring sultkatastrofen. Bl.a. på grund af Yang Jishengs indsats, men også på grund af avisen Nanfang Zhoumo (på dansk Sydlig Weekend).
Tidligere i år besluttede avisen sig for at teste censuren ved at bringe et interview med Yang Jisheng om katastrofen. Det var aldrig sket før. Og kort efter fulgte en 18 sider lang minutiøs dækning af, hvad der rent faktisk var sket i de tre forfærdelige år. Der var arkivbilleder af sultramte, der grædende samlede blade og bark, de kunne spise. Hvis sultkatastrofen får lov til at blive glemt, skrev avisen i sin leder, »vil vi blive foragtet af vores eget afkom«.
Billederne fra avisen blev lynhurtigt spredt via internettet, og kinesere hastede til tasterne for via sociale medier at dele deres families erfaringer fra dengang. Der blev åbnet op for en fælles historieskrivning uden om kommunistpartiet, som ikke har været set tidligere. Og bemærkelsesværdigt var det, at censurapparatet lod det ske i stort omfang.
»Lad os håbe, at det er et tegn på, at de liberale kræfter i partiet står stærkt,« siger Yang Jisheng.
Til efteråret skal kommunistpartiet vælge ny ledelse, og med den ældre generation ude af vagten vil muligheden for et opgør med fortiden blive større, vurderer Yang.
»Jo færre i toppen af partiet, som har ansvar – eller har fædre som har – for fortidens katastrofer, desto større er chancen for et opgør,« siger han.
»Læren af Kinas fortid er, at det er det politiske system, som har skylden for katastroferne. Og selv om Kina har udviklet sig hastigt økonomisk de sidste årtier, har landet stadig det samme politiske system; vi har stadig et etpartisystem, der er arrogant og ignorerer folkets ret. Og hvis vi ikke får et flerpartisystem, hvor almindelige mennesker har rettigheder og kan kontrollere magthaverne, er vi ikke sikret mod fremtidige katastrofer,« siger Yang.

