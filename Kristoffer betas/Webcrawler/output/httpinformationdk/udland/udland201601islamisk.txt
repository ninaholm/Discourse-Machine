Islamisk Stat vinder frem i Sydøstasien
I løbet af det seneste år har regeringerne i Sydøstasien advaret om truslen fra Islamisk Stat. Torsdagens terrorangreb i Indonesien viser, at terror udgør en stor trussel i regionen. Her melder flere og flere militante ekstremister sig under IS’ faner
Islamisk Stat har taget ansvaret for de seks eksplosioner i Jakarta i Indonesien i torsdags og siger, at angrebet var rettet mod indonesiske sikkerhedsstyrker og udenlandske borgere.


 Det var et spørgsmål om tid, før et af Islamisk Stats (IS) blodige terrorangreb skulle ramme Sydøstasien. Sådan har advarslen i hvert fald lydt det seneste år fra regeringerne i både Indonesien, Malaysia og Singapore.
Ifølge BBC har IS det seneste år opjusteret sin propaganda i Sydøstasien og opfordret indbyggere i landene til at slutte sig til kampene i Syrien eller udføre lokale angreb. Over 1.000 mænd og kvinder fra Malaysia og Indonesien anslås således at være taget til Syrien og Irak for at kæmpe side om side med den islamistiske terrorgruppe.
I det lys er det måske ikke overraskende, at Indonesien i torsdags blev udsat for et terrorangreb, som IS har taget ansvaret for. To civile mistede livet ved de dødbringende skyderier og eksplosioner i Jakarta. To selvmordsbombere døde, mens tre militante blev skudt og dræbt af politiet, da de forsøgte at kaste bomber. En talsmand for politiet i Indonesien har bekræftet, at to af dem, der planlagde angrebet, er forbundet med IS. Angrebene anses for at være en kopi af terroren i Paris i november.
Stigende bekymring
Den stigende trussel fra Islamisk Stat i Sydøstasien blev underbygget i november af en lækket malaysisk politirapport. Den viste, hvordan medlemmer af jihadist-grupper og Islamisk Stat er ved at planlægge selvmordsbombeangreb i blandt andet Malaysias hovedstad Kuala Lumpur og Sabah.
Selv om regeringerne i både Malaysia, Singapore og Indonesien tager kraftigt afstand fra Islamisk Stat og har gjort ideologien forbudt ved lov, opererer op mod 30 militante islamistiske grupper i regionen.
Allerede i 2014 advarede højtstående embedsfolk om, at Islamisk Stat var i gang med at gøre ideologiske indhug i Indonesien, der er verdens største nation af muslimer. Dengang kom det frem, at møder mellem militante grupper, der erklærede deres troskab over for Islamisk Stat, fandt sted i Indonesiens hovedstad, Jakarta.
Ligesom vestlige lande har udtrykt bekymring over de hellige krigere, der tager til Syrien for at tilslutte sig Islamisk Stat, har man også i Sydøstasien været bekymret for, hvilken indre trussel hjemvendte krigere udgør.
»Når de kommer tilbage, vil de foretage eller forsøge at planlægge et terrorangreb,« udtalte Harry Purwanto, talsmand for Indonesiens anti-terrorenhed, til BBC i august 2014.
Også Singapores forsvarsminister har advaret om, at Islamisk Stat udgør en særlig stor fare i regionen, fordi udenlandske krigere, der har været i Syrien og Irak for at kæmpe, slutter sig til lokale militante grupper for at udføre angreb.
»Vi ser en trussel fra islamistiske ekstremister som en klar fare i regionen,« sagde Ng Eng Hen på et møde organiseret af tænketanken Center for a New American Security i Washington D.C. dagen før terrorangrebet i Indonesien. Det skriver onlinemagasinet The Diplomat.
Også den malaysiske premierminister Najib Razak sagde i en tale til nationen den 31. december, at truslen fra Islamisk Stat var en af landets store udfordringer i det nye år.
»Denne trussel må tages seriøst,« sagde han.
En provins til kalifatet
Ifølge The Diplomat har Malaysia rapporteret om 100 udenlandske IS-krigere, mens Indonesien har registreret over 500 og Singapore »en håndfuld«. IS har tidligere indikeret, at de ønsker at etablere en provins til ’et verdensomspændende kalifat’ i Sydøstasien på samme måde, som de har gjort i Nigeria, hvor terrorgruppen Boko Haram, der har erklæret troskab til IS, hærger.
Torsdagens terrorhandling var ikke første gang, at Sydøstasien er blevet udsat for militante angreb fra islamistiske grupper.
Tilbage i 2009 blev syv dræbt og et dusin såret, da to selvmordsbombere angreb Marriott- og Ritz Carlton-hotellerne i Jakarta. I 2004 sprang en bombe foran den australske ambassade i hovedstaden og dræbte mindst ni personer, og i 2003 dræbte en bombe 12 mennesker foran Jakartas Marriott Hotel.
Herudover oplevede Bali et alvorligt terrorangreb i 2002, hvor over 200 mennesker blev dræbt.

