Israel aflyttede Kerry under forhandlinger
Den israelske regering benyttede sig af oplysninger, som blev skaffet ved at aflytte den amerikanske udenrigsministers telefon, under de mislykkede fredsforhandlinger med palæstinenserne og de arabiske nabolande


 Israel udspionerede USA’s udenrigsminister, John Kerry, under fredsforhandlingerne med palæstinenserne og de arabiske stater, rapporterer Der Spiegel.
Det tyske ugemagasin skriver, at den israelske efterretningstjeneste og mindst én anden efterretningstjeneste har opsnappet Kerrys telefonopkald i løbet af de ni måneder med forgæves forsøg på at forhandle en fredsaftale i hus.
Hvis det bekræftes, vil det besværliggøre USA’s relationer til Benjamin Netanyahus regering og rejse nye spørgsmål om telefoners sårbarhed. Hverken Israel eller USA har reageret, og det amerikanske udenrigsministerium har ikke svaret på en anmodning om en kommentar.
Nyheden blev offentliggjort på en blodig dag i Gaza, hvor en granat ramte gaden uden for en skole, der fungerede som tilflugtssted. Den dræbte mindst syv og sårede adskillige, som stod i kø ved en slikkiosk. FN’s generalsekretær, Ban Ki-moon, kaldte angrebet for »moralsk forargende og en kriminel handling« og sagde, at de israelske forsvarsstyrker gentagne gange var blevet informeret om de civile beskyttelsesrums placering.
Forliste forhandlinger
Der Spiegel citerer »flere efterretningskilder« for, at israelske spioner og en uidentificeret efterretningstjeneste lyttede med på Kerrys samtaler. Nogle af opkaldene blev angiveligt foretaget på normale telefoner og var ikke krypteret: »Israel brugte de på den måde indhentede oplysninger i de internationale forhandlinger om at nå frem til en diplomatisk løsning i Mellemøsten,« hedder det.
Kerry investerede sidste år politisk kapital i et ambitiøst forsøg på at relancere det hendøende mellemøstdiplomati og overtalte Netanyahu og den palæstinensiske præsident, Mahmoud Abbas, til at genoptage forhandlingerne.
Indsatsen mundede i april ud i gensidige beskyldninger mellem parterne.
’En apartheidstat’
Under samtalerne sagde Kerry flere ting, som er blevet offentligt kendt, og som har gjort hans forhold til Israel anstrengt. Han advarede om, at landet uden en fredsaftale med palæstinenserne risikerer at blive til »en apartheidstat«, hvilket fik både israelske og amerikanske politikere til at protestere.
Udenrigsministeren udtrykte også bekymring for demokratiets fremtid i Israel. Den israelske forsvarsminister, Moshe Ya’alon, kaldte Kerry »neurotisk og messiansk«, mens ministeren for Israels efterretningsapparat, Yuval Steinitz, betegnede ordene som »stødende, uretfærdige og ubærlige«.
At Israel forsøger at aflytte USA’s udsending kan næppe overraske i Washington, men at det angiveligt lykkedes må skabe bekymring. USA’s efterretningstjenester kender alt til telefoners sårbarhed – navnlig i betragtning af, at de selv aflyttede den tyske kansler, Angela Merkel – og må derfor formodes at gøre modtræk. Men Edward Snowdens afsløringer af NSA’s spionage mod udenlandske ledere og millioner af almindelige amerikanere gør det svært for Washington at reagere andre landes aflytninger.
Oversat af Mads Frese.
© The Guardian og Information

