Snapshots fra et historisk døgn
I Harlem er der sorte for McCain. I Washington er der mænd, der står til at miste deres regeringsjob. I Colorado tror økoflipperne igen på politik. Og i New York danser man da på politibilerne. Informations udsendte rapporterer fra et døgn, der forandrede USA
USA's nye præsident er den første afroamerikanske mand, der besidder posten. Han er - trods sine kun 47 år - dog ikke den yngste, der har siddet i chefstolen i Det Hvide Hus. Her er han med sin datter Sasha på vej for at hilse på og tale til sine mange fans efter sejren over John McCain.


 09:00 San Fransisco, Californien - "Stem her," står der på engelsk, spansk og kinesisk. Solen er lige stået op i San Francisco, men vælgere har allerede længe stået i kø foran en garage i 16th Street. De er kloge af skade. 
"De stjæler valget fra os," siger Tony på 28. Han stemmer på Obama. Så godt som alle i køen stemmer på Obama. En kvinde bryder ind: "Jeg ved, de stjæler det igen. De stjal valget i 2000 og i 2004. De ejer valgmaskinerne!" 
McCain får også en stemme i San Fransisco. Michael sidder med en cowboyhat og et smil på Peets' Coffee i Market Street. Han har allerede stemt på McCain: "I bliver så skuffede i Europa over Obama. Han vil beskytte amerikanske interesser. Ligesom Bush beskytter vores interesser og Clinton gjorde. Det er det, han bliver valgt til."
07:00 Harlem, New York - Brandon Bryce står stolt op klokken syv og stemmer på McCain hjemme i den sorte bydel Harlem. Han har en god følelse i maven. 
Hans ven Javier David tror også, at den republikanske kandidat kan lave en god slutspurt, da han morgenstemmer på den lokale skole i Brooklyn. 
Kun Tiffany Shorter har allerede opgivet håbet. De tre unge er usædvanlige. De er alle tilknyttet bloggen HipHopRepublican.com - et skriverkollegie af unge, sorte amerikanere, som hellere havde set McCain end Obama i Det Hvide Hus. 
"I dag er det sådan, at hvis man er sort, skal være demokrat og tænke på en bestemt måde. Jeg er vild med den her gruppe, fordi den giver afro-amerikanere mulighed for at se tingene fra et nyt perspektiv," siger Brandon Bryce.
 Han ville ønske, at han i dag kunne stemme på den første afroamerikanske præsident. 
"Men jeg er først og fremmest amerikaner. Det er det, det handler om. Obama er en fantastisk person, men jeg kan ikke lide hans politik," siger han.
9:30 Boulder, Colorado - Jean-Pierre på fem måneder griner i autostolen. I Willow Kings anden hånd gløder mobiltelefonen. Hun har været tidligt oppe og køre gangbesværede ældre fra plejehjemmet til valgstederne.
Hun har trukket folk til valgstederne, billedligt og bogstaveligt, siden sidste vinter - næsten et helt langt års valgaktivisme slutter i dag. Vi er i universitetsbyen Boulder oppe i Rocky Mountains. I Colorado, en svingstat så central, at John McCain om et par timer, midt i afstemningen, kommer og holder et allersidste valgmøde. 
I Colorado har byerne altid været demokratiske og landområderne republikanske. Bush vandt sidst, men Obama har nu ført i et godt stykke tid. CNN er her. MSNBC er her. Nationens øjne hviler på os. 
Men ikke alene er der ingen køer ved valgstederne; der er overhovedet ingen vælgere. Aktivisterne, der har forberedt suppeuddeling og massageteams til vælgerkøerne, har intet at lave. 
"Det er en succes, det er, fordi de har stemt tidligt," forklarer en af de frivillige. 
Det er det, Willow, hendes kæreste og hundredtusinder af andre frivillige i Obama-kampagnen har brugt deres tid på de sidste mange måneder: overhovedet at få folk til at stemme. 
"På en måde er dét det mest utrolige," siger hun. 
"Alle de mennesker, der er indenfor i demokratiet nu i stedet for udenfor." 
Det virker så oplagt, at man ikke forstår, hvorfor denne koncentrerede vælgerrekruttering ikke er sket før. 
"Den massive rekruttering kom først, da den virkelig var i en kandidats interesse. Og så havde Obama-kampagnen så mange midler, at der var råd til at kæmpe for noget, som var lidt ved siden af hovedmålet - til ikke bare at rekruttere stemmer på ham, men stemmer overhovedet." 
10:00 Brooklyn, New York - Zachary Dicks laver frivilligt arbejde for første gang i sit liv. Med briller i panden og hænderne foldet over sin brune sweater sender han vælgerne i den rigtige retning på en folkeskole i Brooklyn.
"Det er på tide, at jeg giver noget tilbage til samfundet," siger han med et smil, der afslører, at der mangler et par tænder i nederste tandrække. 
Han bor selv et par gader væk på grænsen mellem Clinton Hill og Bedford-Stuyvesant, det område i New York, hvor der lever forholdsvist flest sorte. Området har tidligere været kendt for en høj kriminalitetsrate. En mur tæt på valgstedet har tidligere været prydet af navne på mordofre fra området. Den er i dag malet halvt over. 
Det her er en bydel under forandring, men uroen oven på den finansielle nedtur lurer. Det er også den del af Brooklyn, der oplevede næstflest tvangsauktioner sidste år. Folk møder op i hobetal for at sikre sig en præsident, der kan løfte byrden.
Ifølge Zachary er dagen forløbet problemløst - selv om flere eksperter har advaret om, at den store valgdeltagelse kunne få konsekvenser for et nyt og uprøvet amerikansk valgsystem. 
"Jeg har hørt, at der skulle være store problemer i Virginia med mennesker, der ikke kunne få adgang til at stemme, men det har vi bestemt ikke oplevet her," siger han. 
Kollegaen Michael Carroll er en smule mere skeptisk: 
"Hvis nogle var registreret forkert, skulle jeg underskrive et lille stykke papir til dem med det korrekte valgsted. Men de papirer er desværre blevet væk. Det var kaotisk i morges, og flere folk kom tilbage, efter jeg havde sendt dem et forkert sted hen," siger Carroll, der ville ønske, at folk blev registreret automatisk. 
"Det ville gøre hele processen så meget lettere." 
12:00 San Fransisco - På Obamas kampagnehovedkvarter i San Fransiscos centrum sidder flere hundrede frivillige på klapstole og ringer til vælgere i Pennsylvania for at minde om, at de skal ud og stemme. Og de skal sige til familie og venner, at de også skal stemme. 
Man slår på en klokke, hvis det lykkes at overtale en vælger til at gå ned og stemme - på Obama. Flere hundrede telefonopkald bliver foretaget minut for minut. Klokkerne ringer et par gange i timen. 
Steve, der har været frivillig i Obama-kampagnen i to år, fortæller, at der kan gå flere tusinde opkald på bare at finde én, som overvejer at blive hjemme, men som kan bevæges ned mod valgstederne: 
"Vi kæmper for hver eneste stemme. Man skal tænke stemme for stemme og glemme det store billede. Ellers bliver det absurd," fortæller Steve. 
Klokken 14 stiller en supervisor sig på bordet og klapper i hænderne: 
"Vi er ved at vinde Missouri. Ring til alle, I kender, og få dem herned og ringe."
 Nye numre uddeles, og alle ringer til Missouri. En mand går rundt med et hvidt skilt med vejrudsigten for staten: 
"Blå himmel og 75 grader fahrenheit i Missouri." 
Så kan de frivillige starte samtalen dér. 
19:00 Kenwood, Washington DC - "Jeg er skuffet over mit parti. Ikke så skuffet, at jeg ikke har stemt på McCain, men skuffet nok til, at jeg personligt ikke har noget imod, at Obama bliver præsident," siger Mark. 
Vi er til republikansk valgaften i bydelen, der blev verdensberømt for sine japanske kirsebærtræer: Kenwood - Washington DC's allerrigeste kvarter. 
Her koster et hus mellem to og fem millioner dollar. 
Her er haverne diskrete landskabsarkitektoniske præstationer. 
Her er børnene indskrevet i the National Cathedral School, den skole i USA, som har leveret flest nationale toppolitikere af alle. 
Mændene til selskabet er stort set uden undtagelse jurister eller læger. Kvinderne hjemmegående eller ejendomsmæglere. 
Mark er jurist og politisk udpeget af Bush-regeringen til sit nuværende job, som vicedirektør i en tung, international monetær institution.
"Det, jeg er mest spændt på, er at se, hvordan Obama vil tackle Kongressen. Han har ingen erfaringer med at gå op imod sine egne, og vi har nogle ekstremer i Det Demokratiske Parti, som Nancy Pelosi og Harry Reid, som jeg ikke vil tøve med at kalde socialistiske i deres tankegang. De har ventet længe, og de er sultne efter magt," siger Mark, mens den fedtfrie sushi bliver sendt rundt.
19:00 Boulder - Nu er det tæt på. Ungerne smider tøjet og løber skrigende rundt om hinanden, men de voksne stiller os i en cirkel i Coreys hjemmebyggede hus med hinanden i hænderne. Charlotte fører ordet: 
"Tak for, at vi er her sammen, vi håber, at den gode energi fortsætter, og aftenen går godt." 
Willow, Jacques, Corey, Charlotte og deres venner lever som mange andre her i Boulder et anti-forbrugerisk, naturelskende, mediterende og økologisk liv. Flere af dem stemte på den alternative kandidat Ralph Nader i 2000 og har fortrudt det lige siden. 
De har alle stemt på Obama. Svingstaterne - som Colorado - vil nu afgøre, om de får deres kandidat. 
19:00 Times Square , New York - Obama er stor. Cirka 29 meter rager han op i vejret. McCain er en halv meter kortere. I hvert fald når man ser dem på tv-stationen ABC's enorme skærm, der hæver sig op over New Yorks cyberteknologiske gedemarked, Times Square. 
Verdens medier har indrettet valghovedkvarterer. Et lys-, lyd- og i aften også liberalt inferno. For som en aldeles tandløs mand føler sig nødsaget til at proklamere med tordenrøst: 
"Barack Obama, the city of New York loves you!" 
CNN har sat en tribune op foran deres enorme tv-skærm på hjørnet af Broadway og 47th Street, og der er vild jubel, hver gang en af de forløbige resultater går til Obama. 
En stor afroamerikansk mand har med fællesskabets velsignelse udnævnt sig selv til toastmaster. Da Obama klokken 20.00 udnævnes til vinder af syv stater råber han: "That's right baby!"
Da meldingen om, at Obama har vundet New York, tikker ind, råber han: "That's right - no old farts!" Og da CNN meddeler, at republikaneren Mitch McConnell, som toner frem på skærmen, ser ud til at genvinde sin senatsplads, råber manden så højt og indfølt, at det må have rystet McConnell dybt helt nede i Kentucky, "You look like a racist!"
19:00, San Fransisco - "Han har vundet Pennsylvania." 
En stemme råber fra et vindue højt over gaden nede foran The Mezzanine i Jessie Street, hvor Obama-kampagnen holder fest. 
"Det vidste vi allerede for en halv time siden," råber en mand nede fra VIP-køen:
"Nu vinder vi også Ohio."
Demokraterne i Californien holder deres fest på The Westin St. Francis Hotel. 
"Er i oppe og ringe!?," råber en taler, da lyset bliver slukket. 
Der råbes, når resultater kommer ind: "Ja, vi kan." Tjenerne på hotellet, sikkerhedsfolkene og serveringspersonalet til festen råber også. Klokken et minut i otte bliver lyset tændt. Og slukket igen. Alle i lokalet og uden for lokalet tæller ned til 0. De forventer exit polls fra fem stater. De holder hinanden i hånden. 
Og så er det, at det sker. 21 måneders kampagne er overstået, og det hele er slut eller blot begyndt. 
Man kan høre bilernes dytten fra gaden, en elevatorfører omfavner en demokratisk leder. Dette er, siger en tjener til en anden, afslutningen på begyndelsen. Det viser sig nu, at ingen kan tage det fra dem, der står der. Og de kan ikke tage noget fra ham: "BARACK OBAMA ELECTED PRESIDENT OF THE UNITED STATES." 
21:00 Boulder - I Coreys træhus bryder tårerne frem, da CNN udråber Obama som vinder, og kameraet panorerer ud over de jublende menneskemængder i Chicago, New York og Kenya. 
Da klapsalverne, jubelråbene og omfavnelserne er taget af hjemme i stuen, zapper vi forbi det højreorienterede Fox News for at tjekke, om Den Anden Side erkender nederlaget. 
Fox News viser en vejrudsigt, men udenfor går fyrværkeriet i gang. Boulders gader fyldes af unger, der synger og råber "no more Bush" og slår vejrmøller. 
Ikke bare USA, men også Colorado gik til Obama.
23:00 Kenwood - Selskabet spiser fedtfrie tapas. Ingen forventede, at McCain vil vinde, simpelthen ingen. 
Derfor er der heller ikke nogen skuffelse, hverken da de første resultater melder sig, eller da det endelige, overvældende resultat ligger kort efter klokken 23 Der bliver trukket på skuldrene, mændene analyserer situationen i hjørnerne, flere af dem vil nu miste deres arbejde. Magtbalancen i DC vil tippe, og Obamas støtter skal til fadet. 
Kvinderne serverer flere tapas. Flere af dem har faktisk stemt på Obama. 
"Jeg tror, han bliver en fremragende præsident,," siger Marks hustru ude i køkkenet. Hun er hjemmegående, men oprindelig også uddannet jurist fra Princeton. 
Ligesom sin mand er hun republikaner, men hun er ikke i tvivl om, hvad der har været problemet for McCain: 
"Han er for gammel. Simpelthen. Og han virker uden kontakt med den nye amerikanske virkelighed. Hans kampagne har været usammenhængende, uden fokus og hæmmet af den frygtelige Sarah Palin. Så er den egentlig ikke længere."
23.05 Fifth Avenue, New York - HipHop-republikanerne følger valget på baren Deweys midt på Manhattan. I vælgerstatisikkerne er de så meget i undertal, som man næsten kan blive - over 90 procent af USA's sorte foretrak Obama, og han vandt stort i New York. 
De er nærmest symbolsk blevet anbragt på barens overetage, mens underetagen er fyldt med hujende demokrater, som ser CNN. Brandon Bryce sidder stille, sammensunket i en rød kunstlædersofa og ryster mistroisk på hovedet. På Fox News-skærmen foran ham blinker tallet 297 ud for Barack Obamas navn - demokraten har 27 valgmænd mere end nødvendigt. 
Han har vundet. 
Pludselig retter Brandon Bryce sig op: 
"Vent lidt, har de optalt ..." "Dude, det er ovre," siger vennen Javier David og tager sin jakke på. 
Den bestilte pizza ankommer langt om længe, og Brandon Bryce sender storsmilende fadet rundt med en sarkastisk kommentar: 
"Del rigdommen," siger han - med henvisning til Obamas budskab om at 'sprede rigdommen'. Noget, der i HipHop-Republikanske ører lyder som Robin Hood, på den dårlige måde.
En langhåret fyr med Sarah Palin-trøje kommer forbi, siger godnat og "God bless you". 
"Sarah Palin - jeg kan lide hende," siger Brandon Bryce. 
"Hun er modigere end McCain, og det er det, det i sidste ende handler om. Hvem man stoler på." 
Klokken 23 lyder et jubelbrøl fra underetagen. Obama er udråbt som vinder. 
"Tid til at gå hjem. Jeg er deprimeret," siger Javier. 
"Sådan; farvel til demokrati og goddag til socialisme," siger Brandon.
Tjeneren stikker hovedet frem.
 "Det er jeg ked af, gutter. Hvad med nogle shots?"
01.00 East Village, New York -På gaden smiler folk bredt og inderligt til hinanden. Og så får man champagne i håret. Og så kommer Obamas tale. Og sikke en tale. 
Så går det downtown med subway'en. Hver gang dørene åbner, runger et brøl inde fra perronerne. På St. Mark's Street er der gadefest, hvor der bliver slæbt højtalere ud på altanerne - hvor Hendrix og Marley blæser ud over tusinde hoppende mennesker - hvor dansende piger smider tøjet - hvor hjemmelavede skilte skyder i vejret: "Landslide in your face!" og "Moosekiller go home!" - hvor folk spiller trompet - hvor folk klatrer oven på udrykningskøretøjerne, da de kommer for at lukke festen - hvor smilende politibetjentene endelig i femte forsøg får ryddet gaden klokken 3.30. 
Og hvor en fyr har fået fat i morgendagens avisforside, som han løfter højt over hovedet fra sin plads på en vens skuldre: 
"Yes, we did!"

