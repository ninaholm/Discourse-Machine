Hævntørst, ikke fanatisme, driver selvmordsbombemænd
Det store flertal af de palæstinensiske selvmordsbombemænd viser ikke tegn på mental ustabilitet eller islamisk hjernevask, viser en canadisk undersøgelse
Den 29-årige Hanadi Tayseer Jaradat bragte den 4. oktober 2003 sit bombebælte til detonation i restauranten Maxim i Haifa, Israel, og tog 29 isrealere med sig i døden. Jaradat var dybt religiøs, men formentlig også drevet af hævntørst, efter at både hendes bror og hendes fætter samt hendes kommende mand var blevet dræbt af den israelske besættelsesmagt.


 TEL AVIV - Selv da den palæstinensiske Al Aqsa-intifada var på sit højeste, vakte det stor opsigt, da den 29-årige Hanadi Tayseer Jaradat den 4. oktober 2003 bragte sit bombebælte til detonation på Maxim, en restaurant i Haifa i Israel, og tog 29 israelere med sig i døden. Selvmordsbombeangrebet huskes den dag i dag for sin usædvanlige blodighed, men også fordi det blev begået af en kvinde, der på ingen måde levede op til den stereotype opfattelse af, hvem der begår selvmordsbombeattentater.
Et team af forskere ved det canadiske University of Toronto har nu præsenteret resultaterne af deres forskning i det makabre emne, og de viser, at hverken Jaradat eller det store flertal af de palæstinensiske selvmordsbombemænd og -kvinder viste noget tegn på mental ustabilitet, og at en tæt forbindelse mellem motiv og handling giver en god forklaring på, hvad der drev dem til deres gerning
Ønsker stabilitet
I spidsen for undersøgelsen står Toronto Universitys Robert Brym, der er professor i politisk sociologi. Som assistenter har han haft to ph.d.-studerende, palæstinenseren Bader Araj og israeleren Yael Maoz-Shai, og ved en dybdegående analyse af hovedpersonerne i 138 selvmordsbombeangreb i Israel fra september 2000 til juli 2005 har de fundet ud af, at der ikke er meget hold i de sædvanlige antagelser om mentale problemer eller islamisk hjernevask. I langt de fleste tilfælde er attentatmændenes motiv et helt personligt ønske om gengæld eller hævn, og derfor kommer den enkelte selvmordsbombemands personlige profil ofte i konflikt med den almindelige folkelige opfattelse.
"Bagmændene bag et selvmordsbombeangreb ønsker ikke at bringe operationen i fare ved at anvende upålidelige mennesker," skriver Robert Brym således i fagtidsskriftet Social Forces.
"Det kan godt være, at visse psykologisk ustabile mennesker ønsker at blive selvmordsbombere, men oprørsgrupperne foretrækker bestemt at have deres skyts i orden."
Af de 138 tilfælde er bombemandens ideologiske tilhørsforhold klart, hvad angår de 133. 64 procent af attentatmændene er blevet sendt i døden af en af de islamiske grupper, mens resten af bombemændene udgår fra sekulære organisationer, hvilket primært vil sige Fatah, eller rettere dennes væbnede undergruppe, Al Aqsa Martyrernes Brigader. 
Men heraf kan man ifølge Robert Brym ikke udlede, om den enkelte bombemand er drevet af religiøse eller sekulære motiver, hvilket Hanadi Tayseer Jaradat er et klassisk eksempel på.
Hævntørst
Da Hanadi Tayseer Jaradat trådte ind ad døren til Maxim, handlede hun på vegne af den fundamentalistiske gruppe Islamisk Jihad. Hun blev beskrevet som dybt religiøs, men også som en smuk og højtbegavet kvinde, der som ung partner på et advokatkontor i Jenin på Vestbredden havde en god løn og tilsvarende gode karrieremuligheder, samtidig med at hun så det som sin mission at trække sin familie ud af knugende fattigdom. Imidlertid blev både hendes bror, som var medlem af Islamisk Jihad, og hendes fætter dræbt under sammenstød med israelske tropper, og otte år forinden var den mand, hun havde haft planer om at gifte sig med, omkommet under lignende omstændigheder.
Det canadiske forskningsteam konkluderer i sin rapport: 
"Selvmordsbombemændene er langt oftere motiveret af et personligt ønske om hævn end optændt af religiøs glød." 
Vold nyttesløs
I og med at hovedmotivet for selvmordsbombeangreb således ikke er vanskeligt håndterbare størrelser som mental ustabilitet eller religiøs fanatisme, men noget så relativt konkret som hævntørst over for besættelsens voldelige udtryk, vurderer forskerne bag rapporten, at Israels militære tilgang til Al Aqsa-intifadaen har været forkert. 
"I sin oprindelse og i sin kerne er den israelsk-palæstinensiske konflikt ikke religiøst motiveret, og selvmordsbombeangreb er trods de mange religiøse konnotationer grundlæggende et udtryk for den territorielle konflikt," siger Robert Brym. 
Derfor har israelerne gennem hele Al Aqsa-intifadaen taget fejl, når de har forsøgt at bekæmpe den palæstinensiske terror med militære magtmidler. Den israleske hærs aggressive fremfærd i de palæstinensiske områder har været med til at fostre nye selvmordsbombemænd, hvorimod en mere tilbageholdende militær strategi kunne have lukket en del af luften ud af de militante palæstinensiske gruppers rekruttering af villige martyrer.
Den canadiske rapport dokumenterer, at de 138 gennemførte selvmordsangreb udgør mindre end 25 procent af de næsten 600 iværksatte. Godt tre fjerdele af angrebene er altså blev standset i opløbet, og det med stor militær magtanvendelse. 
Uafhængigt af den canadiske rapport har en anden forsker, professor Robert A. Pape fra University of Chicago, nået samme konklusion. Han ser selvmordsangrebene som et bredere mellemøstligt fænomen og konkluderer, at selv om al-Qaeda taler om krigen mod de vantro, er gruppens primære formål ikke at omvende Vesten til islam, men at befri Mellemøsten fra den vestlige besættelse.
"Generelt set kan hårde militære tiltag have en effekt i et stykke tid," skriver Robert Brym i sin konklusion. "Men en tilstrækkeligt målbevidst masseopposition vil altid være i stand til at udvikle en ny taktik, der går udenom de nye forhindringer. Jeg er ingen fan af Hamas, men Israel er nødt til at tale med dem, for volden virker ikke."


