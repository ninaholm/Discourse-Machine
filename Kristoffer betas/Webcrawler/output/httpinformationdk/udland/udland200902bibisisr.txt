'Bibi's Israel er ikke til sniksnak hen over forhandlingsbordet
Favoritten. Israelerne går til valg på torsdag efter en 'krig', der viste vælgernes træthed ved endeløse og resultatløse fredsforhandlinger med palæstinenserne. Nu gælder det om at vælge en stærk mand, der kan banke dem på plads
Bibi. Likudlederen Benyamin Netanyahu har erobret dagsordenen op til det israelske valg på torsdag. Hans budskab om, at den siddende regering er for blødsøden over for Hamas, er gået så rent ind, at hans rivaler har opgivet at spille udenfor hans banehalvdel.


 Forleden var Benyamin Netanyhau i det arabiske Østjerusalem for at visitere den såkaldte 'Davids by', arkæologiske udgravninger uden for bymuren til Jerusalems historiske bydel med Tempelbjerget med al Aqsa-moskéen og Grædemuren. 
Med sit ulvesmil og udstråling som en Jønke på lykkepiller padler 'Bibi', som han kaldes i folkemunde, gennem den israelske valgkamp på en brise af vælgermedvind. Fra dette efterår har den tidligere premierminister og aktuelle Likud-leder, som for mindre end et år siden var dømt færdig i israelsk politik, toppet meningsmålingerne med sin version af Israel som noget, palæstinensere slår sig på. 'Bibi' er af den opfattelse, at de ikke slog sig hårdt nok i de 22 dage, de blev tæppebombet i Gaza, og han kritiserer den siddende regering for at være for pjokket til at 'gøre arbejdet færdigt'. 
Det har han lovet at ændre på, når han bliver valgt og danner regering efter denne valgkamp. Væk er det velkendte tema 'for eller imod fredsprocessen'. Den interesserer alligevel ikke en levende vælger. Tilbage er 'den retfærdige rasen', som historikeren Ilan Pappé har kaldt sit lands nationalkarakter, og 'Bibi' har med stort talent aflæst dette stemningsskift med dets iboende krav om en stærk leder, der kan give raseriet retning.
Sådan set siger teksten på Arbejderpartiets forsvarsminister Ehud Baraks plakater det hele: 'Ikke flink, men leder'. Også Tzipi Livni, udenrigsminister og forkvinde for Ariel Sharons centrum-højre-arvestykke, Kadima-partiet, er med på vognen med en valgkamp, der kører på at hun ikke spilder tid på kvindelige sysler, men 'træffer beslutninger'. Det har givet hende ny luft, og afstanden til Likud er ifølge den seneste måling kun to sæder i en rækkefølge, der ser sådan ud: Likud 25, Kadima 23, Arbejderpartiet 17-18 og med den ultranationalistiske Avigdor Lieberman kommende bagfra med 15 mandater og pil opad. Det ultraortodokse Shas har støt ligget med 10-12 mandaters tilslutning. 
'Rend mig i fredsprocessen'
Men det er 'Bibi', der sætter tempoet, og selvom Østjerusalem ikke er hans foretrukne kørebane, havde han et formål med sit korte ophold, nemlig følgende erklæring: "En Likud-regering vil bevare Jerusalem forenet under israelsk suverænitet." Scenen for dette udsagn var valgt med omhu - 'Davids by' midt i det arabiske nabolag - for det indbyggede budskab var: Rend mig i fredsprocessen. 
'Bibi' ved som alle andre, at uden en aftale om deling af Jerusalem bliver der ingen aftale med den palæstinensiske side, for trods følgagtighed over for den israelske overmagt insisterer PLO og PA-styret på kontrollen over al Aqsa, Islams tredjehelligste sted.
"Vælgerne er ligeglade med fredsprocessen," sagde en lokal kollega, "denne valgkamp drejer sig om sikkerhed, og den er Netanyahus, idet Livni og Barak har for længst har adopteret hans dagsorden." 
Hvis bundlinjen er, at palæstinenserne må indse, hvem der med 'Bibi's mest anvendte frase in the end of the day bestemmer - også over Den hellige Stads fremtid. 
Kan de ikke lære det, må de fortsat finde sig i at være magtesløse vidner til den fortsatte udbygning af bosættelser på 'konfiskeret' arabisk område og udført af palæstinensiske bygningsarbejdere. 
De skal jo leve, også selvom det er med daglig risiko for vilkårlige arrestationer, udenretlige drab, jævnlige militære razziaer af deres byer og huse, hovne teenagesoldaters ydmygelser ved de militære checkpoints, hvor de kan sidde bagbundet på hug i timer uden vand og skygge, hvis teenagerens kæreste har droppet ham samme dag. 
Alle meningsmålinger peger på, at det Israel igen bliver 'Bibi's, som det var tilfældet i perioden 1996-99, bare nogle streger længere mod højre i det politiske kompas og med Avigdor Lieberman på bagsmækken som loddet på den politiske vægtskål. Liebermans Yisrael Beiteinu (Israel er vort hjem) fører denne valgkamp med en parole, der også har adresse til en sjettedel af de syv millioner indbyggere, nemlig Israels egne arabere: 'Uden loyalitet intet statsborgerskab'. 
Avigdors program indebærer en ændring af Israels grænser, således at regioner med overvejende arabisk befolkning indlemmes i de palæstinensiske områder (de jødiske bosættelser på arabisk land annekteres til Israel). De tilbageblevne arabere skal tvinges til at underskrive en 'loyalitetserklæring' til den jødiske stat, hvis de vil bevare deres stemmeret og sociale rettigheder. 
Lieberman, en emigrant fra Moldova, er den mest sammenbidte fortaler for den latente dagsorden for Israel som en stat for udelukkende jøder, hvilket ikke kan gennemføres uden fortsat etnisk udrensning, og som har været et underliggende tema i israelsk politik siden statens etablering i 1948.
'Utilsigtede civile tab'
Gaza-krigen accentuerede dette tema, og lytter man til 'Bibi's valgkampagitation, lover han at 'udslette' Hamas med hvad det medfører af 'utilsigtede civile tab'. 'Bibi's budskab om den siddende regerings 'blødsødenhed' er gået lige lukt ind i valgkampskabet: Hamas' ledelse blev ikke 'elimineret', Israels hær fik ikke lov 'at lukke hullet i Rafah' med bombardementerne af smuglertunnelnetværket, der har gjort byen omkring det til månelandskab. Massakren med mere end 1.400 døde, heraf 400 børn, var utilstrækkelig hedder det fra 'Bibi's oppositionssidelinje, hvor Likud for kun et halvt år siden blev dømt færdig med truslen om reduktion fra de nuværende 12 til seks-syv af Knessets 120 pladser. 
Som det var tilfældet da han første gang kom til magten i 1996 efter en ultraortodoks jødes mord på Yitzhak Rabin (Oslo-aftalernes premierminister) kan Netanyahu også i dag takke Hamas for sit vælgertække. 
Den gang som nu iværksatte den islamiske modstandsbevægelse en militær kampagne mod civile mål, der reelt var rettet mod Oslo-processen, som i den radikale Hamas-logik blev set som palæstinensisk kapitulation. 
Tilslutning til Gaza-massakren
Netanyahu blev afløst af Ehud Barak i 1999, da et fredshåb endnu var levende i israelske vælgeres bevidsthed, og i den mellemliggende periode er Israel blevet et andet samfund. Den fredsfløj, der i '99 var stærk nok til at stemme Barak ind efter Netanyahus tre år med bevidst sabotage af fredsprocessen, er i dag marginaliseret og uden indflydelse. Prominente fredsaktivister og kritiske intellektuelle er gået i indre eksil, eller de har som historikeren Benny Morris annammet Likud-budskabet og købt Netanyahus dygtigt gennemførte argumentation for, at Hamas ikke er en lokal modstandsbevægelse mod Israels besættelse af deres land og deres liv, men 'Irans sydlige ben', der truer Israel in the end of the day.
Resultatet er, at ni ud af 10 israelske vælgere støttede Gaza-massakren - et institut målte tilslutningen til 94 pct. - som ifølge den israelske fredsaktivist, Yehuda Shaul, skyldes at den israelske gennemsnitsvælger efter 16 års skuffelser nu ignorerer 'fredsprocessen', der alligevel ikke flytter sig, men heller ikke vil se, hvad besættelsen gør ved samfundets kollektive moralkodeks. 
"Israelerne vil ikke vide, hvad der foregår i deres navn," siger Shaul, initiativtager til veteran-organisationen Bryd Tavsheden, hvor hjemsendte soldater bearbejder deres etiske skizofreni i form af vidnesbyrd om, hvad de har set og været med til. 
Shaul, en 26-årig ortodoks jøde fra Jerusalem, er selv et eksempel på denne skizofreni:
"Da jeg blev indkaldt til militærtjeneste, var jeg som de fleste præget af patriotisme og vilje til at forsvare den jødiske stat," sagde han over en kop kaffe på en af Jerusalems utallige cafeer, hvis afslappede metro-atmosfære gør det er umuligt at registrere, at Israel er en soldater-stat. "Men efter to års tjeneste i de besatte områder begyndte jeg at stille mig selv nogle ubehagelige spørgsmål - for det, jeg medvirkede til, var konsekvente krigsforbrydelser."
På et tidspunkt taler de
Shaul, der sluttede sin værnepligt som sergent, opdagede, at hans kammerater bar på tilsvarende anfægtelser, som de ikke talte om - værnepligten som besættelsessoldat blev fortrængt, da de vendte tilbage som borgere i civilsamfundet. 
Yehuda Shaul: "Vores bevægelse, Bryd Tavsheden', har til formål at oplyse Israels forældre om den forråelse, deres sønner og døtre udvikler som besættelses-styrke. Med udstillinger, film og vidneudsagn - mange af dem anonyme - afdækker vi en tilstand, der hidtil er blevet hvisket om, hvis den overhovedet har været nævnt, og som altid er afvist som 'palæstinensisk propaganda'. Vi gik ud og satte ord på forbrydelserne, der ganske vist formelt er militære hemmeligheder, men hvis staten retsforfølger os, hvad den kan med fængselsdomme som resultat, vil det jo samtidig medføre, at statens egne forbrydelser rulles op i retssalene. Det er ingen interesserede i, så man forsøger at tie os ihjel. Men det vil være forgæves - de samme historier vil dukke op, når soldaterne fra Gaza-offensiven begynder at tale, for det gør de på et tidspunkt."
Op ad bakke
Faktisk har Gaza-soldaterne allerede taget hul på beskrivelser af rædslerne. Menige fra Givati Shaked-bataljonen, der angreb det Hamas-dominerede Zeitoun-område sydvest for Gaza City, har fortalt avisen The Times at de fik ordre til "at skyde på alt, hvad der bevæger sig". 
"Vi jævnede Zeitoun med jorden," sagde en soldat, "vi vidste, at der var mine-fælder, at de ville forsøge at kidnappe os, så vi tog ingen chancer. Vi dængede dem til med ildkraft og de havde ikke en chance." 
Således er Gaza-massakren det endelige uskyldstab, det definitive dementi af den myte, Ilan Pappé (og med ham 'revisionisthistorikere' som Benny Morris og Avi Shlaim) i 80'erne og 90'erne gendrev om 'et land uden folk til et folk uden land'. I dag sælger de israelske mainstreampolitikere historien om, at de er ofre for ondsindede araberes terror, og at fredsforhandlinger med 'terrorister' ikke er vejen frem. Palæstinensisk modstand mod israelsk besættelse og dominans skal besvares med 'disproportional magtanvendelse', ikke med sniksnak hen over forhandlingsborde. 
I en kommentar til Gaza-krigen fra den 3. januar beskrev Pappé zionismen, den jødiske stats bærende ideologi, zionismen, som gennemført ondartet som en kollektiv bevidsthed, hvor offermentalitet blandes med selvfornægtelse og selvretfærdiggørelse - "retfærdig rasen". Denne bevidsthed kan ifølge Pappé forklare, hvorfor det israelske samfund ikke påvirkes af "kloge ord, logisk overtalelse og diplomatisk dialog", som det hedder på hans hjemmeside med tilføjelsen: 
"Vi må prøve at forklare ikke kun verden, men også israelerne selv, at zionismen er en ideologi, der støtter sig på etnisk udrensning, besættelses og massive massakrer."
Det er op ad bakke.


