Det yderste højre vinder suppleringsvalg i Ungarn
Et justeret image har skaffet det kontroversielle ungarske parti Jobbik succes i suppleringsvalg


 Det yderligtgående parti Jobbik har for første gang vundet et individuelt mandat i et suppleringsvalg til Ungarns parlament. Tidligere på ugen stod det klart, at Jobbiks kandidat, Lajos Rig, knebent havde besejret kandidaten fra premierminister Viktor Orbans regerende parti, Fidesz, med knap 300 stemmer.
Sejren kommer knap et år efter, at det kontroversielle parti vandt 20 procent af stemmerne ved valget til Europa-Parlamentet. I oktober blev partiet landets næststørste ved lokalvalgene, og siden er dets støtte i landet – ifølge meningsmålinger – vokset yderligere.
Partiet har blandt andet nydt godt af en række upopulære politikker og korruptionsskandaler i Orbans højreorienterede regering, der ligeledes er blevet kritiseret i Europa for dets autoritære politik.
Jobbiks succes tilskrives også partiformand Gábor Vonas opblødning af partiets image efter samme model som den franske Front National-leder Marine Le Pen – og andre højreradikale partiledere – har gennemført i de seneste år.
Ifølge de internationale medier i landet har Vona tonet ned for partiets mest kontroversielle retorik, hvilket har givet pote. Direktør for konsulentfirmaet Political Capital, Peter Kreko, som Financial Times har talt med, fortæller, at »de fleste vælgere ikke længere anser Jobbik som ekstremistisk«.
Journalist Andras Stumpf påpeger over for samme avis, at folk heller ikke anser Vona selv som »et monster« længere. Han forklarer, at hvor Jobbik »i 2010 var et radikalt naziparti iført uniformer«, så har de i dag »ændret deres politiske påklædning, og det har medført, at de tiltrækker proteststemmer«.
Tidligere er partiet både i Ungarn og resten af Europa blevet beskyldt for at være antisemitisk, antiroma og racistisk. Bl.a. stiftede Vona i 2007 det radikale paramilitære Magyar Garda (Det Ungarske Værn), som senere blev forbudt med begrundelsen, at den modsatte sig »minoriteters menneskerettigheder«. Vona trodsede forbuddet og mødte op i landets parlament iført værnets uniform efter at være blevet valgt ind i 2010.
I 2011 skabte en Jobbik-parlamentariker forargelse ved at spytte på et Holocaust-mindesmærke og for at kalde nazisternes folkedrab for en løgn. Han fik lov til at beholde sit job efter at have undskyldt.
Efter europaparlamentsvalget sidste år nægtede selv Marine Le Pen at gå i gruppe med partiet. Jobbik reagerede med omvendt at beskrive Le Pen og Geert Wilders, formand for det hollandske Frihedsparti, som ‘liberale’ og ‘zionister’.
I denne uge har Vona imidlertid lovet – i et interview med Reuters – at rense ud i »de vilde udløbere« i partiet.
Som resultat vil Jobbik ved næste parlamentsvalg i 2018 »banke på regeringens dør«, tilføjer han.
Sidst et yderligtgående højrenationalistisk parti sad i regering var i 2000, da Østrigs Frihedsparti indgik i landets koalitionsregering. Det resterende EU isolerede som konsekvens landet.

