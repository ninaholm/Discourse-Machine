Asylansøgere i græsk blindgyde
I takt med de offentlige besparelser i Grækenland forværres flygtninges vilkår. Amnesty International opfordrer EU til at tage konsekvensen af situationen og indføre en mere ligelig fordeling af ansvaret for asylansøgere


 Flygtninge, asylansøgere og migranter i Grækenland er fortsat meget udsatte i forhold til en række menneskerettighedskrænkelser, skriver Amnesty International i en ny rapport.
Hver lørdag morgen står hundredvis af potentielle asylansøgere i kø på den befærdede Petrou Ralli i udkanten af Athen for at få lov til at indgive deres ansøgninger.
I modsætning til andre EU-lande med separate flygtningenævn står græsk politi stadig for sagsbehandlingen, men tager dog kun imod omkring 20 ansøgninger om ugen.
I 2011 vedtog det græske parlament ganske vist en lov om oprettelse af et civilt flygtningenævn, men nævnet har endnu ikke behandlet en eneste ansøgning, rapporterer Amnesty.
Uden et såkaldt ’pink card’, der fungerer som bevis på indgivet ansøgning, risikerer man at blive interneret og deporteret:
»Folk kommer hen til os og tilbyder at skaffe en plads for op til 700 euro (ca. 5.200 kr.), mens 20 politifolk bare står og ser på,« siger en flygtning fra Syrien til Amnestys rapportører og fortæller, at mange helt opgiver at indgive asylansøgning.
Efter fem ugers forsøg og flere slagsmål i køen lykkedes det dog for syreren at aflevere sin ansøgning.
Siden august har politiet ifølge egne tal tjekket mere end 60.000 immigranters papirer og interneret over 4.000.
Amnesty rapporterer også om »en dramatisk stigning i antallet af racistiske overgreb fra medlemmer af grupper på højrefløjen«:
»Livet er ikke bare svært her. Det er umuligt,« siger den 29-årige Eugene Manaa fra Cameroun til nyhedsbureauet AFP og tilføjer:
»Der er intet arbejde, ingen penge, ingen boliger. Vi er 15 personer, som deler en lejlighed, vi er udsat for politikontrol på alle gadehjørner, vi er udsat for racisme, og vi kan ikke rejse til et andet land.«
Minder om et udviklingsland
Grækenlands gældskrise og de omfattende nedskæringer på offentlige budgetter har også forværret sundhedssituationen. Læger uden Grænser, verdens største medicinsk-humanitære organisation, er således i færd med at optrappe sin tilstedeværelse i Grækenland til et niveau, som ifølge organisationens talskvinde, Melina Spathari, kan sammenlignes med indsatsen i udviklingslande:
»Over for lokale, nationale og europæiske myndigheder har vi givet udtryk for vores bekymring over de helbredsmæssige følger af internering hos immigranter, manglen på opfølgende behandling, og manglende omsorg for særligt udsatte grupper,« siger Spathari til Information og fortsætter:
»Vi har opfordret myndighederne til at sørge for ordentlige modtageforhold for immigranter og adgang til lægehjælp.«
Strejker på hospitalerne og manglende leverancer fra medicinselskaberne, som kræver kontant betaling fra græske kunder, forværrer også sundhedssituationen i lokalbefolkningen.
Det statslige sundhedsbudget er blevet reduceret med 40 pct., så grækere uden privat sundhedsforsikring har stadig sværere ved at få lægehjælp:
»De alvorligste problemer for folkesundheden vedrører forebyggelse, diagnosticering og behandling af smitsomme sygdomme som tuberkulose, HIV/Aids og malaria. Det er de såkaldte fattigdomssygdomme, som er særligt udbredte i udviklingslande,« siger Melina Spathari og forudser, at udgifterne til behandling af smitsomme sygdomme vil stige:
»Medicinen er ikke bare dyr, men skal også tages regelmæssigt for at undgå, at patienterne udvikler resistens mod behandlingen.«
Efter de første malariatilfælde i Grækenland i 40 år er Læger uden Grænser nu permanent til stede i Evrotas på Den Pelopennesiske Halvøs sydspids for at forhindre en epidemi:
»Vi rådgiver de lokale sundhedsmyndigheder, så de kan diagnosticere og behandle malaria, mens sygdommen stadig er på de første stadier,« siger Spathari.
Mere ansvarsdeling efterlyses
I sidste uge fandt politiet i den italienske havneby Ancona fem irakiske flygtninge, som var skjult i et hulrum i en lastbil, der ankom med færgen fra Grækenland.
Ifølge den såkaldte Dublin-forordning skulle de fem irakere returneres til Grækenland for at indgive asylansøgning i det første ankomstland i EU.
Men de fleste EU-lande er efter en dom, som Den Europæiske Menneskerettighedsdomstol i Strasbourg afsagde i januar 2011, holdt op med at sende flygtninge tilbage til Grækenland, hvor myndighederne ikke kan imødekomme asylansøgernes ret til at få deres sag behandlet:
»I praktisk forstand er dog op til EU’s medlemslande, om de vil respektere dommen,« siger Flavio Di Giacomo fra flygtningeorganisationen IOM’s kontor i Rom.
Thomas Gammeltoft-Hansen, som forsker i EU’s udlændingepolitik ved DIIS, påpeger, at »juraen ikke er skarp nok, når Dublin-forordningen falder«.
Det betyder, at asylansøgere, som sætter livet på spil for at komme fra Grækenland til et andet EU-land, måske nok undgår at blive sendt tilbage, men ikke nødvendigvis får lov til at indgive asylansøgning i et andet EU-land.
I juridisk forstand risikerer de således at havne i et sort hul. Derfor anbefaler Amnesty International EU at revidere Dublin-forordningen med henblik på at »dele ansvaret for asylansøgere mere ligeligt og tage deres faktiske beskyttelse og behov i betragtning«.
Tidligere kom de fleste flygtninge til Grækenland via Tyrkiet ved at krydse Evros-floden i den nordlige del af landet.
Men et grænsehegn ved Evros, som stod færdig i november, har øget antallet af bådflygtninge, som ankommer til de græske øer:
»De nyankomne bliver stadig interneret på overfyldte politistationer under uhygiejniske forhold, hvis de overhovedet får nogen beskyttelse,« rapporterer Amnesty International.

