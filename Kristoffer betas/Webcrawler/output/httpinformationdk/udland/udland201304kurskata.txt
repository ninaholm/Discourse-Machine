Kurs mod katastrofen?
Uden en fredsaftale med Taleban er risikoen for en borgerkrig overhængende, når de internationale styrker forlader Afghanistan. Det mener flere vestlige Afghanistan-eksperter. De efterlyser indrømmelser fra USA og et dansk initiativ for at få gang i forhandlingerne
Om mindre end to år står de afghanske sikkerhedsstyrker alene med ansvaret for sikkerheden. Hvis ikke det lykkes at få en forhandlingsløsning i hus inden da, risikerer Afghanistan at blive kastet ud i en ny borgerkrig, mener flere Afghanistan-eksperter.


 I Doha, Qatar render otte toptalebanere rundt og venter på, at der skal komme gang i fredsforhandlingerne med USA og den afghanske regering.
»De bor her bare, nyder airconditionering, kører rundt i luksusbiler, spiser og laver babyer,« som en afghansk journalist i Doha beskriver situationen i New York Times.
I to år har Talebans topfolk nydt livet i Qatar, alt imens regeringen lader, som om de otte »topterrorister« ikke er der.
Egentlig skulle Taleban have haft et repræsentationskontor i den hovedrige oliestat, som kunne fungere som partner i de fredsforhandlinger, som de fleste politikere, eksperter og kommentatorer i og uden for Afghanistan efterhånden mener er nødvendige for at sikre stabiliteten i Afghanistan. Men indtil videre er alle følere strandet p.g.a. parternes manglende vilje til indrømmelser.
Efter 12 års krig har både Vesten og regeringen i Kabul erkendt, at Taleban er kommet for at blive. Trods store tab er Talebans ledelse, kommandostruktur og kampvilje intakt, og derfor går den eneste vej til en varig fred over forhandlingsbordet.
Flere førende Afghanistan-eksperter advarer nu om, at tiden er uhyre knap. Om mindre end to år forlader størstedelen af de internationale styrker Afghanistan, en ny præsident sidder på magten i Kabul, og de afghanske sikkerhedsstyrker står alene med ansvaret.
Hvis ikke det lykkes at få en forhandlingsløsning i hus inden da, risikerer Afghanistan at blive kastet ud i en ny borgerkrig, mener de.
»I styrer med vidt åbne øjne lige ind i en katastrofe,« sagde den pakistanske Afghanistan-ekspert Ahmed Rashid, da han i sidste uge deltog i en stor Afghanistan-konference i København.
Etnisk krudttønde
Rashid beskriver Afghanistan som et stadig mere splittet land, som risikerer at eksplodere i etnisk vold, hvis ikke det snart lykkes at få en fredsaftale i stand.
»Hvis krigen fortsætter, vil de etniske spændinger mellem pashtunerne og ikke-pashtunerne vokse. Vi ser det allerede i Pakistan, hvor etniske og religiøse mindretal bliver forfulgt og dræbt,« siger han.
Ahmed Rashid mener bl.a. at den afghanske hær vil falde fra hinanden, hvis krigen mod Taleban fortsætter.
»De afghanske sikkerhedsstyrker kan ikke magte en langvarig krig. De afghanske soldater er hverken loyale over for den afghanske stat, over for forfatningen, over for præsidenten eller over for deres overordnede. De er loyale over for deres egne etniske ledere og krigsherrer. Hvis de kalder, vil en stor del af den afghanske hær desertere,« mener Rashid.
»Afghanistan risikerer at ende i en ny borgerkrig, som vil blive værre end nogensinde, bl.a. på grund af forbindelserne til internationale ekstremister. Det kan få globale konsekvenser,« lyder hans advarsel.
Krigen vil fortsætte
Thomas Ruttig, grundlæggeren af det ansete Afghan Analysts Network (AAN) i Kabul, er næsten lige så pessimistisk.
»Afghanistan bliver stadig mere polariseret. Hvis ikke der indgås en fredsaftale, risikerer Afghanistan at blive et nyt Colombia, hvor væbnede grupper vil være aktive i årtier. Jeg håber ikke, det går så galt, men risikoen er afgjort til stede,« siger han.
Thomas Ruttig er i hvert fald overbevist om, at Taleban vil forsætte den væbnede kamp mod den nuværende regering, også selv om de udenlandske styrker trækkes ud i slutningen af 2014.
»Der vil fortsat være en del udenlandske styrker i Afghanistan efter 2014, og det er tilstrækkeligt til, at Taleban fortsat kan rekruttere til jihad mod ’de vantro’,« siger han til Information.
Desuden har Taleban ingen skrupler med at slå afghanere ihjel. Tværtimod er de er akkurat lige så brutale over for afghanere som over for alle andre.«
Både Ruttig og Rashid beklager, at det internationale samfund ikke har gjort mere for at få gang i fredsforhandlingerne med Taleban og andre væbnede grupper.
»Efterhånden har USA og de fleste andre vestlige regeringer erkendt, at Taleban ikke kan besejres militært, og en forhandlingsløsning er nødvendig, men vi har allerede spildt adskillige år,« siger Thomas Ruttig.
Både han og Rashid mener, at Taleban er parat til at forhandle, men at USA må tage det første skridt.
De toptalebanere, som render rundt og hygger sig i Qatar, er der med Mullah Omars velsignelse, understreger de. Og det samme gælder de forhandlere, der har deltaget i de hidtidige møder med amerikanske og afghanske embedsmænd.
Mullah Omar er Talebans åndelige leder og militære øverstkommanderende.
»Både hos Taleban og i USA er der moderate, som vil forhandle, og hardliners, som vil kæmpe til sidste mand, men alt tyder på, at det fortsat er Mullah Omar, der lægger linjen,« siger Thomas Ruttig.
Efterlyser initiativ
Ahmed Rashid beskriver imidlertid USA som ude af stand til at tage et ordentligt initiativ.
»Der er behov for en stor gestus fra USA’s side, men desværre er Obama totalt politisk lammet. EU tier, og det samme gør Skandinavien, selv om både Danmark, Sverige og Norge har en lang tradition for at bekymre sig om udviklingen i Afghanistan,« siger han og henviser til de skandinaviske hjælpeorganisationer, som har bygget skoler, sundhedsklinikker og lavet landbrugsudvikling i Afghanistan siden 1980’erne.
Han efterlyser derfor et dansk eller skandinavisk mæglingsforsøg.
»Det er på tide, at EU og især Skandinavien tager et initiativ for at komme ud af Afghanistan med værdigheden i behold. Der er forskel på at trække sig ud uden en politisk løsning og så at trække sig ud med en våbenhvile på plads,« siger Ahmed Rashid.
Men det synes den danske udenrigsminister, som også deltog i Afghanistan-konferencen, er en dårlig idé.
»Der er allerede for mange spillere, der gør for mange ting på én gang. EU er den politiske spiller, som Danmark satser på. Det er ikke klogt, at hvert enkelt land tager sine egne diplomatiske initiativer,« sagde Villy Søvndal (SF).
 

