Panikken i de republikanske rækker breder sig
Desperation over udsigten til Donald Trump som partiets præsidentkandidat får en senator til at foreslå opstilling af en konservativ republikaner til november
 Er Donald Trump en ’rigtig republikaner’? Hans mange fans synes at være ligeglade, men i den republikanske partitop breder panikken sig. For Trump kan meget vel ende som partiets præsidentkandidat for 2016


 Muligheden for at Donald Trump her til aften vinder alle republikanske primærvalg i 12 delstater, bortset fra Texas, har skabt en stemning af panik i partiets lederkredse.
I går bebudede den konservative republikanske senator fra Nebraska, Ben Sasse, på sin Facebookside, at han »under ingen omstændigheder« vil støtte Trump, hvis han bliver partiets præsidentkandidat. I stedet siger Sasse, at han vil tage initiativ til at finde en ægte konservativ kandidat til at stille op som partiuafhængig.
Hermed slutter Sasse sig til et kor af konservative kommentatorer, der mener, at Trump ikke er en ægte republikaner.
Donald Trumps meninger – i den udstrækning de er kendte – ligger udenfor det republikanske partis mainstream-kanon. Han vender sig stærkt imod eksisterende frihandelsaftaler, der ifølge ham skal genforhandles. Han støtter en regel i Barack Obamas sundhedsreform, der pålægger alle borgere at tegne en privat sygesikring.
Trump lægger desuden afstand til andre republikanske kandidaters forslag om at privatisere folkepensionen og sygesikringen for seniorer. Han taler sjældent om sin modstand mod fri abort, aktiv dødshjælp og homo-ægteskab – tre tabuer på partiets religiøse højrefløj.
Måske vigtigst af alt er Trump ikke en politiker, der slår til lyd for republikanernes største mantra – at USA har behov for at skrumpe forbundsstaten og overføre en del af dens myndighed til delstaterne.
