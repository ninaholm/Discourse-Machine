NSA-aflytning modarbejder USA’s egne interesser
De pinlige afsløringer af udspionering risikerer at splitte internettet i nationale netværk. Det vil skade amerikanske virksomheder. Men præsident Obama synes uvillig til at tage et opgør med de magtfulde efterretningstjenester


 
	USA har skudt sig selv i foden og modarbejdet sine egne nationale interesser ved at lade spionagenturet, National Security Agency, løbe helt ud af kontrol og udspionere allierede landes borgere, virksomheder og politiske ledere.

	Det siger Sascha Meinrath, direktør for Open Technology Institute og vicedirektør for New America Foun-dation i Washington, D.C.

	»Når NSA hacker alt fra forbrugeres elektroniske indkøb til regeringschefers krypterede telefonsamtaler, så undergraver agenturet internettet. Det er i USA’s interesse, at internettet forbliver et åbent og frit forum,« mener Meinrath.

	Efter gårsdagens afsløring af NSA’s aflytning af tyske kansler Angela Merkels mobiltelefon er de diplomatiske relationer mellem Obama-regeringen og USA’s vigtigste allierede faldet til nær nulpunktet.

	Bestyrtelsen og forargelsen i Berlin, Paris og andre hovedstæder over de nylige afsløringer skyldes i høj grad Obama-regeringens uvilje mod at åbne op og være mere oprigtig om, hvad og hvem NSA holder et vågent øje med i Europa, mener Meinrath.

	Efter whistlebloweren Edgar Snowdens frigivelse af sit hemmelige materiale i juni lovede den amerikanske præsident at få sat skik på NSA’s virksomhed. Regeringen nedsatte en undersøgelseskommission, NSA Review Group, der snart skal anbefale reformer.

	Obama misinformerer

	»Problemet er, at tre af de fire medlemmer af denne kommission er tidligere regeringsfolk og den fjerde en ven af Obama. De rapporterer direkte til James Clapper, præsidentens efterretningskoordinator, der er blevet beskyldt for at lyve over for Kongressen,« siger den amerikanske internet-ekspert. Meinrath fortsætter: »Hvis USA skal genvinde den tabte troværdighed til sine allierede, bliver vi nødt til at være åbne og gennemsigtige. I stedet har Obama-regeringen udvist tilbøjelighed til at misinformere og i nogle tilfælde at give usande oplysninger. Det svækker vores troværdighed yderligere.«

	Indtil videre er det kommet for dagen, at Brasiliens præsident Dilma Rousseffs kontor og telefon er blevet aflyttet, og at Mexicos præsident Enrique Peña Nietos e-mail er blevet afkodet af NSA.

	I Frankrig skal agenturet have haft adgang til 70 mio. telefonopkald i en periode på seks uger i 2012-13; tyske statsborgeres e-mail blevet udsat for lignende infiltration. EU’s hovedkvarter i Bruxelles og missionerne i Washington og New York har været aflyttet.

	Karl Kaiser, tidligere direktør for det tyske udenrigspolitiske selskab og i dag lektor på Harvard University, finder det ikke spor overraskende, at to allierede som USA og Tyskland udspionerer hinanden.

	»Det er almen viden. Det nye er omfanget og intensiteten af NSA’s snagen i private borgeres og tyske politikeres affærer. Agenturet er ude af kontrol og har mistet enhver proportionssans,« siger Kaiser.

	Slag mod USA-firmaer

	Den tysk-amerikanske udenrigspolitiske ekspert forudser, at NSA-skandalen kan få negative følger for den frihandelsaftale, EU og USA håber at indgå om nogle år. Efter de første NSA-afsløringer sidste sommer blev forhandlingerne indstillet, dog senere genoptaget.

	Udsigten til en stramning af EU’s regulativer for beskyttelse af europæiske borgeres private internetdata kan blive et alvorligt slag mod amerikansk erhvervslivs interesser. Under det digitale EU-topmøde i går opfordrede Frankrig EU-landene til at vedtage nye regulativer i Europa-Parlamentet inden årets udgang.

	»De europæiske regeringer bliver åbenlyst presset af befolkningen og parlamentet til at handle hurtigt,« siger Karl Kaiser.

	Det kan blive en kæmpe bet for amerikanske virksomheder, som er afhængige af adgang til europæiske forbrugeres data. De nye regler vil pålægge dem at søge om tilladelse fra en europæisk internetkunde om at lagre dennes personlige data i sin base, som bl.a. bruges til at lave reklame.

	Selv det amerikansk-europæiske samarbejde om bekæmpelse af transnational terrorisme kan blive svækket af en regel om, at en EU-instans skal gennemgå data med oprindelse i Europa, inden de overgives til udenlandske efterretningsagenturer og domstole.

	Svækket internetdominans

	USA frygter endvidere at miste sin hidtidige dominans over internettet, dersom flere og flere lande skulle gå Kinas vej og oprette deres egne nationale internet-netværk.

	»Det er lige præcist, hvad Brasiliens præsident Dilma Rousseff foreslog i sin meget omtalte tale til FN’s Generalforsamling i september,« siger Sascha Meinrath fra Open Technology Institute.

	»Hvis det bliver resultatet af denne skandale, vil internettet blive balkaniseret.«

	I talen beskyldte Roussef USA for at overtræde international lov og undergrave brasilianske statsborgeres menneskerettigheder. Forinden havde hun aflyst et officielt statsbesøg i Det Hvide Hus.

	Den brasilianske præsident pegede i særdeleshed på det absurde og paradoksale argument fremført af præsident Obama, at NSA’s opgave ene og alene er at gå efter potentielle terrorister.

	»Det er ikke en legitim begrundelse for at stjæle data og oplysninger fra private borgere,« sagde Rousseff.

	Det tyske CDU-medlem af Europa-Parlamentet, Axel Voss, sagde i går til Wall Street Journal, at det er svært at forestille sig, at »fru Merkel er en ledende terrorist, hvis mobil død og pine er nødvendig at aflytte«.

