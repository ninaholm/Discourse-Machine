En af de sorteste dage i amerikansk økonomi
USA's fjerdestørste investeringsbank gik i går i betalingsstandsning, og flere står for tur. Mens der er nye grader af regulering på vej mod finanssektoren, kommer danskerne ikke uden om en kraftig økonomisk nedtur, lyder det fra eksperter, der dog afviser sammenligning med børskrakket i 1929
Betalingsstandsning i USA-s fjerdestørste investeringsbank, Lehman Brothers, sendte i går chokbølger ud på de i forvejen kriseramte internationale børs-markeder.


 "Krisen i det finansielle system har i dag et omfang, der kun kommer i et lignende omfang én gang på 50 år. Eller nærmere 80 år," lød det søndag fra den tidligere amerikanske nationalbankdirektør, Alan Greenspan med henvisning til børskrakket i 1929, der udløste 1930'ernes depression. 
Måske vidste Greenspan noget, som de færreste andre vidste på det tidspunkt, eller også levede han bare endnu en gang op til sit ry som den økonomiske spåmand over dem alle. 
Bomben sprang i hvert fald få timer efter. 
Efter intense forhandlinger weekenden over valgte både Bank of America og den engelske bank Barclays at springe fra et opkøb af investeringsbanken Lehman Brothers. 
Da USA's finansminister ,Henry Paulson Jr., samtidig klart sagde, at der ikke ville blive tale om en statslig redningsaktion, stod Lehman Brothers, USA's fjerdestørste investeringsbank, tilbage med en gæld på 613 milliarder dollars og uden andre muligheder end at gå i betalingsstandsning.
Overraskende udvikling 
Fra flere sider bliver udviklingen hen over weekenden kaldt nærmest uvirkelig.
"Havde du spurgt mig i fredags, havde jeg sagt, at Lehman Brothers ikke ville gå konkurs. Det så ud som om, der ville komme en redning et sted fra," lyder vurderingen fra Peter Hermann, der er director i Royal Bank of Scotland. 
På samme måde siger associate professor på Harvard Business School og ekspert i betalingsstandsninger, Fritz Foley, til Information, at "Lehman Brothers' betalingsstandsning kom som en stor overraskelse."
"De fleste af os forventede, at der ville komme et indgreb. Derfor rammer betalingsstandsningen også ekstra hårdt, men den amerikanske nationalbank valgte altså i sidste ende at trække en streg i sandet efter først at have reddet Bear Sterns (amerikansk investeringsbank, red.) og efter sidste uges redningsaktion af kreditinstitutterne (Freddie Mac og Fannie Mae, red.)," siger Fritz Foley. 
Kort efter Lehman Brothers' betalingsstandsning i går meddelte en af de andre store amerikanske investeringsbanker, Merrill Lynch, at banken som følge af krisen på det finansielle marked var nødt til at acceptere et købstilbud fra Bank of America. Parallelt med investeringsbankernes krise begyndte rygterne samtidig at løbe om, at 9-10 andre amerikanske banker risikerer at gå konkurs, og at verdens største forsikringsselskab, AIG, måske også er på vej mod konkurs, hvis ikke selskabet får godkendt et nødlån af den amerikanske nationalbank på 40 milliarder dollars.
Mere regulering i vente
Charles Tatelbaum, der er jurist med speciale i konkurser og tidligere redaktør for det ansete tidsskrift the American Bankruptcy Institute Journal, mener, at amerikansk økonomi nu står i en særlig alvorlig situation.
"I mine 42 år som praktiserende advokat har jeg ikke set en lignende situation. Igennem årerne har der været flere kriser, men ikke af denne karakter, for nu er den finansielle sektor ramt, og det betyder, at alle andre brancher bliver ramt. Krisen kan ikke isoleres, og problemerne breder sig. Aldrig er så mange mindre og mellemstore virksomheder gået forgæves i banken, når de kommer for at låne. Modsat tidligere er problemet nu, at det faktisk er billigt nok at låne for renten er lav. Der er bare ingen penge at låne. Det er helt absurd, og nu begynder de største virksomheder også at have samme problem," siger Charles Tatelbaum til Information og peger bl.a. på, at den amerikanske bilfabrikant General Motors i sidste uge var nødt til at bede Kongressen om at udstede et nødlån på 50 milliarder dollars.
Peter Hermann er enig med Charles Tatelbaum i, at den finansielle sektor er central for økonomien, fordi problemerne her har en høj multiplikatoreffekt, der som en bølge rammer andre brancher og bevæger sig over grænser på ingen tid. Han er derfor også bekymret for, at de amerikanske virksomheders problemer med at låne snart bliver hverdag for de europæiske og danske virksomheder.
"I forbindelse med udlån bliver bankerne mindre risikovillige - også i Danmark. For den almindelige låner og ikke mindst de danske virksomheder betyder det, at de får sværere ved at låne penge. Hvilket i sidste påvirker den økonomiske vækst," pointerer Peter Hermann, der derfor også slår fast, at Danmark nu vil gå ind i en periode med voldsom opbremsning i økonomien.
Nordeas cheføkonom, Helge Pedersen, vurderer også at den økonomiske situation lige nu er yderst alvorlig. En situation som især de store aktører i den amerikanske finanssektor har bragt den internationale økonomi ud i. Ifølge Helge Pedersen får det nu store konsekvenser for banksektoren - både i USA og Danmark
"Der er ingen tvivl om, at vi står ved begyndelsen af en ny æra. En æra med større kontrol og stigende regulering af finansmarkedet. Det bliver en generel tendens. Både i udlandet, men også i her i landet."
Ikke 1929
Økonomerne er enige om, at det er svært at forudsige præcis hvad, der kommer til at ske med økonomien i den kommende tid. Flere faktorer kan få betydning for økonomiens udvikling. 
Peter Hermann peger på, at udviklingen i inflationen får stor betydning for, om centralbankerne får mulighed for at sænke renten og dermed delvist kompensere for de almindelige bankers manglede risikovillighed i fremtiden. 
Charles Tatelbaum mener også, at den amerikanske regering kan afbøde meget ved at genskabe tilliden til markedet.
"Lige nu mangler forbrugerne tro på økonomien, og investorerne mangler tillid, bl.a. fordi den amerikanske regering først gik ind og støttede Bear Sterns, mens de undlod at støtte Lehman Brothers. Det har skabt en stemning af panik, som kun regeringen kan få til at gå i sig selv ved at stoppe de blandede signaler," siger Charles Tatelbaum. Han vil dog gerne slå fast, at den amerikanske økonomi ikke er på vej mod en 1929-tilstand af depression.
"Nej det er nok lige dramatisk nok sagt af Greenspan. En afgørende forskel er, at regeringen kan forhindre, at det kommer dertil. Når Greenspan alligevel siger det, er det nok, fordi han på en eller anden måde forsøger at skjule, at han selv delvist er skyld i, at det nu er kommet så vidt." 


