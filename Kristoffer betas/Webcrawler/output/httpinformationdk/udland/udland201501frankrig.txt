Frankrigs årelange kamp mod militant islamisme
Frankrig har som få andre europæiske lande været udsat for terrorforsøg i de seneste årtier, hvilket hænger sammen med tiden som kolonimagt i bl.a. Algeriet, forklarer flere eksperter i fransk terrorisme. De to mistænkte Kouachi-brødre har forbindelse til dømte algeriske terrorister
 Terrorpoliti i en landsby i går nordøst for Paris under jagten på de to attentatmænd bag Charlie Hebdo-massakren


 De to franske brødre, Said og Cherif Kouachi, der er mistænkt for at stå bag terrorangrebet mod satiremagasinet Charlie Hebdo onsdag i Paris, har ifølge franske medier tætte forbindelser til algeriske militante islamister, der i 1990’erne udførte en række voldsomme terrorangreb i Frankrig.
Dermed trækker angrebet onsdag efter alt at dømme tråde tilbage til Frankrigs dystre fortid som kolonimagt og årtiers fejlslagne forsøg på at dæmme op for den voldelige islamisme i Frankrig. Det forklarer Mehdi Mozzafari, der forsker i islamiske studier på Aarhus Universitet.
»Fra de radikale islamiske miljøer i Frankrig er der en stærk forbindelse til lignende miljøer i lande som Algeriet, Tunesien og Libyen. Blandt andet har vi set, at franske muslimer med hjælp fra islamiske grupper i de nordafrikanske lande bliver trænet og sendt i krig i Afghanistan, Irak og Syrien for at kæmpe mod Vesten,« siger Mozzafari, der tidligere har forelæst på Sorbonne Universitet i Paris.
Det er fortsat ikke bekræftet, om angrebet mod Charlie Hebdo er islamistisk motiveret, selv om flere vidner beretter, at terroristerne råbte »Allahu akbar« (Gud er stor, red.) under angrebet. Men en række terrorangreb begået af militante islamister har i de senere år øget spændingerne mellem den ’etniske’ franske befolkning og de omkring fem millioner muslimer i Frankrig, hvoraf størstedelen er franske statsborgere med rødder i den tidligere franske koloni Algeriet og i Marokko, der var et fransk protektorat til 1956.
»Det er en lille gruppe, der er radikaliseret. Men den lille gruppe islamister har fået indflydelse over mange muslimske unge fra særligt de franske forstæder, hvor der er høj arbejdsløshed og dårlige boligforhold,« mener Mozzafari.
To af de radikaliserede unge kan være brødrene Chérif og Said Kouachi. Ifølge den franske avis Le Monde har brødrene tætte forbindelser til dømte algeriske terrorister fra Bevæbnet Islamisk Gruppe (GIA), som i 1990’erne udførte en række voldsomme terrorangreb på fransk jord.
I 2008 var Chérif Kouachi således anklaget for at planlægge en fangeflugt for Smain Ait Ali Belkacem, et tidligere medlem af GIA, der stod bag flere bombeangreb i franske byer i 1995.
Under retssagen mod Chérif Kouachi fremførte anklageren, at han var blevet ’oplært’ af en anden dømt algerisk terrorist, Djamel Beghal, der har afsonet 10 års fængsel for at planlægge et bombeangreb mod den amerikanske ambassade i Paris. Chérif Kouachi blev dengang tilbageholdt i tre måneder af det franske politi, men endte med at gå fri på grund af manglende beviser. Også Said Kouachi blev nævnt i politirapporterne i forbindelse med den planlagte fangeflugt, men der blev aldrig rejst tiltale mod ham.
Den historiske krig
Frankrig var et af de første lande i Europa, der stiftede bekendtskab med ’moderne terrorisme’ under Den algeriske uafhængighedskrig, der kostede mindst 250.000 mennesker livet mellem 1954-1962. Både militante muslimer, højreekstreme franskmænd og den franske hær udførte dengang blodige angreb mod civilbefolkningen. Professor i politisk terrorisme Martha Crenshaw fra Stanford Universitet argumenterer i sin bog The Consequences of Counterterrorism (2010) for, at militante islamister i Nordafrika siden uafhængighedskrigen i Algeriet har brugt det kolonialistiske narrativ til at retfærdiggøre terrorangreb mod franskmænd:
»Frankrig repræsenterede ’alle synders moder’, fordi Frankrig havde ødelagt Algeriet med sin kolonialisme, stjålet dets rigdomme i mere end et århundrede, og fortsat (efter Algeriets uafhængighed, red.) med at støtte militærjuntaen i Algeriet, der reducerede algeriske muslimer til slaver og tvang Algeriet væk fra religionens vej.«
Efter militærkuppet i Algeriet i 1992, hvor partiet Den Islamiske Frelserfront stod til at vinde valget, organiserede en række muslimske grupper sig i væbnet modstandskamp som Bevæbnet Islamisk Gruppe (GIA). Gruppen kaprede et Air France-passagerfly på vej mod Paris juledag i 1994 og stod bag en lang række bombeangreb i franske byer i 1995, inden GIA faldt fra hinanden i 1998.
Ifølge Rasmus Boserup, seniorforsker i arabisk politik i DIIS, var GIA kraftigt inspireret af al-Qaedas militante ideologi. »De indskrev sig i al-Qaedas fortælling ved at give udtryk for, at det ikke nytter noget kun at skyde på lokale regimer, for de er marionetdukker for Vesten. For al-Qaeda var og er hovedmålet Washington – men for nordafrikanerne sidder dukkeførerne i Paris. Det er det kolonialistiske narrativ, koblet med at Frankrig stadig er dybt involveret i Nordafrika, både økonomisk, politisk og som ’politimand’ – senest i Mali og Libyen,« forklarer Rasmus Boserup.
»Det er den samme fortælling, som genfortælles af ekstremistiske franske muslimer med nordafrikansk baggrund i dag. Og Frankrig huser den største nordafrikanske indvandrerbefolkning i verden. Det er ikke svært at forestille sig, at det åbner muligheder for at radikalisere unge.«
Den nye terrorisme
Men selv om det fransk kolonialistiske narrativ muligvis har spillet en rolle i at radikalisere de to Kouachi-brødre, er det langt fra hele forklaringen. Det mener Lorenzo Vidino, der er ph.d. og uafhængig rådgiver ved tænketanken RAND i internationale relationer med speciale i islamisme og politisk vold.
»De virker som en hybrid mellem den old school-terrorisme som GIA og den nye terrorisme, der er kendetegnet ved små celler bestående af ganske få personer, der ikke er en del af de etablerede terrorgrupper. Så selv om de sandsynligvis er blevet oplært af tidligere GIA-folk, kan de lige så godt sværge troskab til al-Qaeda den ene dag, eller Daesh (Islamisk Stat på arabisk, red.) den næste,« mener Vidino.
»Den koloniale fortid kan spille en rolle i deres psyke, men hvis de her brødre var født i København, havde de forsøgt at angribe satiretegnerne i Danmark. De vil tilsyneladende bare gerne være jihadister. Det er deres egentlige mål.«

