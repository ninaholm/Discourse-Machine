Kerry og Lavrov forsøger at blive enige om Syrien
I går modtog Obama-regeringen den russiske plan for en afvikling af Syriens kemiske våben. Ifølge amerikansk presse er mange eksperter skeptiske, men tidligere FN-våbeninspektører med erfaring på området er mere optimistiske
 
	Udenrigsministrene Sergej Lavrov (t.v.) og John Kerry mødes i aften for at forsøge at nå til enighed om en FN-resolution om Syriens kemiske våben. Foto: Scanpix


 
	Den russiske regering overdrog i går Obama-regeringen en detaljeret plan for afviklingen af Syriens kemiske våbenbeholdning. Det oplyste en kilde i den russiske udenrigsminister Sergej Lavrovs delegation til det russiske nyhedsbureau ITAR-TASS.

	Ifølge kilden vil planen blive taget op til drøftelse under Lavrovs møde med den amerikanske udenrigsminister John Kerry, der begynder i aften i Genève og forventes at vare indtil lørdag.

	Under mødet skal de to ministre ifølge kilden også drøfte udformningen af en FN-resolution, der vil skabe den lovlige ramme for det internationale samfunds intervention i den syriske stats indre anliggender.

	Det betyder, at et udkast fra den franske delegation ved FN, der sætter militær magt bag kravet om afviklingen af Syriens kemiske våben, er blevet lagt på is. Årsagen er en afvisning fra Rusland. I går stillede Kina sig også skeptisk over for den franske tekst. Som faste medlemmer af FN’s Sikkerhedsråd har begge stormagter vetoret.

	Mens det amerikanske og russiske diplomati i denne uge vil arbejde hårdt for at blive enige om en FN-resolution, udtrykker amerikanske eksperter i kemiske våben både inden for og uden for Obama-regeringen stor skepsis over for muligheden for at skrotte Syriens giftgasbeholdning inden for en overskuelig tid.

	Mareridtsscenarier

	I går pegede anonyme regeringseksperter i både New York Times og Washington Post på en række mareridtsscenarier, der kan udspille sig under inspektørers og tekniske eksperters arbejde i Syrien med at bevogte, transportere og muligvis tilintetgøre de farlige gasarter på stedet. Midt i en kaotisk borgerkrig.

	Nogle amerikanske våbeneksperter gør opmærksom på, at en stor international styrke bør indsættes for at beskytte FN’s inspektører. En britisk ekspert er overbevist om, at flere inspektører ville blive dræbt. Andre frygter, at oprørsstyrker vil gå til angreb på kemiske våbenfabrikker i det nordlige Syrien, mens de bliver bevogtet af FN.

	En af USA’s mest respekterede eksperter i kemiske våben, Amy Smithson ved Monterey International Institute i Californien, slutter sig til skeptikerne.

	»Det russiske forslag lyder virkeligt godt, men der vil hurtigt opstå operationelle udfordringer, som undergraver den internationale kontrol med Syriens våbenarsenal … Det bliver en sisyfos-opgave,« udtaler Smithson til New York Times og Washington Post.

	Men tidligere våbeninspektører fra FN med erfaring på området udtrykker forsigtig optimisme. Det gælder f.eks. Charles Duelfer, tidligere vicechef for FN-gruppen Unscom, som havde ansvar for afviklingen af Iraks kemiske våbenlagre efter den første Golfkrig i 1991.

	»Da vi skrottede Iraks kemiske våbenbeholdning, skabte det også en hel masse drama og kriser om adgang til faciliteter og laboratorier. Men det lykkedes os faktisk at destruere alle Iraks giftgasser,« påpeger Duelfer.

	Duelfer peger på, at Unscom i sin tid oprettede en central facilitet i Irak, hvor de forskellige giftgasser blev deponeret og tilintetgjort. Det samme burde kunne lade sig gøre i Syrien i dag, vurderer han.

	Den tidligere vicechef for Unscom mener endvidere, at den bedste løsning vil være at lade den syriske hær stå for sikkerheden til FN’s inspektører og tekniske eksperter samt transport af giftgassen til et centraldepot.

	Konstruktiv tænkning

	Også den belgiske våbenkontrolekspert Jean Pascal Zanders mener, at pessimismen har fået overtaget, inden USA og Rusland har haft mulighed for at drøfte, hvordan FN løser opgaven med at skrotte Assad-styrets kemiske våben.

	»I stedet for at koncentrere sig om alle forhindringerne – og mange i USA og andre lande er ude på at blokere en fredelig løsning – burde vi tænke i konstruktive baner. Vi står klart i en ny situation, hvor vi skal gå ind midt i en borgerkrig. Det kalder på kreativ tænkning,« siger Zanders, der tidligere har arbejdet for SIPRI i Stockholm og som våbenekspert for EU.

	Zanders mener, det bliver nødvendigt at oprette en multinational styrke til at beskytte inspektører og bevogte de kemiske våbenfaciliteter. Han vil også have inddraget både Rusland og Iran – som begge har teknisk ekspertise i kraft af deres medlemskab af den kemiske våbenkonvention – i arbejdet med at opsøge, bevogte og ødelægge Syriens betydelige giftgasbeholdning.

	Den belgiske våbenekspert er overbevist om, at en fredelig afvæbning – trods de mange hindringer og den lange tidshorisont – vil gøre fremtiden langt mere tryg for den syriske civilbefolkning, for andre lande i Mellemøsten, for USA og hele verden end et militært angreb.

	»Det er da bedre at tilintetgøre giftgassen og dermed forebygge nye kemiske angreb frem for at straffe det syriske styre med et militært indgreb for en forbrydelse, som allerede er begået,« mener Zanders.

	»Men jeg er selvfølgelig ikke amerikaner. Jeg er europæer med al den historiske ballast, vi har på dette kontinent,« siger belgieren.

	Zanders bor tæt på den slagmark, hvor giftgas først blev brugt af den tyske hær mod franske soldater under Første Verdenskrig.

