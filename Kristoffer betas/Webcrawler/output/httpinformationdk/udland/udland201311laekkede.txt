Lækkede dokumenter sår tvivl om Løkkes oprydning i GGGI
Som led i sin oprydning i GGGI har formand Lars Løkke Rasmussen ansat topchef, der var central i organisationens lemfældige omgang med dansk millionbistand, og som ifølge eksperter har en problematisk dobbeltrolle


 
	En central figur i klimaorganisationen GGGI’s lemfældige omgang med danske bistandsmidler, italieneren Mattia Romani, blev i marts ansat som vicegeneraldirektør i organisationen af et ansættelsesudvalg, som Lars Løkke Rasmussen var en del af. Danmarks forhenværende statsminister har ellers begrundet sit engagement i organisationen med, at han ville sørge for at rette op på organisationens stærkt kritisable omgang med bistandsmidler.

	»Jeg har passet mit arbejde, og vi er godt i gang med at rydde op i den organisation,« sagde Lars Løkke Rasmussen således ifølge jp.dk i sidste uge.

	Men økonomiprofessor Christian Bjørnskov, Aarhus Universitet, der nøje har gransket GGGI’s historie, er skeptisk over for det reelle indhold i Lars Løkke Rasmusens oprydning: »Når man kender forhistorien, virker chancerne for en effektiv oprydning ganske små.«

	Den af Lars Løkke Rasmussen udnævnte vicegeneraldirektør Mattia Romani har desuden ifølge interne GGGI-dokumenter, som Information er i besiddelse af, spillet det, eksperter betegner som en »dobbeltrolle«. Romani var som specialkonsulent i konsulentvirksomheden McKinsey tilknyttet GGGI fra 2010. Dobbeltrollen bestod bl.a. i, at han blandede sig i en uafhængig evaluering af sit og McKinseys arbejde, at han forberedte nye projekter, selv om de ikke havde været i udbud, og at han deltog i ledelsesmøder, hvor han var med til at diskutere udbudsprocesser. Ting, der lå uden for hans mandat som McKinsey-konsulent. »Man skal være døv og blind for ikke at se, at der er en interessekonflikt,« siger Knut Gotfredsen, formand i dansk Transparency International.

	’Fuld tillid’ til Romani

	I dag har Mattia Romani ansvar for organisationens grønne vækstprogrammer og dermed for opgaver, som er relevante for Mc-Kinsey at byde ind på. Det får flere eksperter til at sætte spørgsmålstegn ved, om GGGI under Lars Løkke Rasmussens tid som formand reelt har fået rettet op på organisationens problematiske forvaltning af donorpenge.

	»Hvis man ikke har noget imod, at Mc-Kinsey løser opgaverne, får man et rigtig godt samarbejde. Der er bare lige den detalje, at man så ikke sikrer konkurrence, og det er helt forkert. Man burde have kunnet finde en anden person,« siger professor Per Nikolaj Bukh fra Aalborg Universitet.

	Det har ikke været muligt at få hverken Mattia Romani eller Lars Løkke Rasmussen i tale. Men til Information siger GGGI’s generaldirektør, Howard Bamsey, at organisationen løbende tager stilling til spørgsmål om »potentielle interessekonflikter«.

	»Hvis der opstår problemer, vil vi forfølge det lige så kompromisløst som enhver anden international organisation,« siger Howard Bamsey, der har »fuld tillid« til Mattia Romani.

