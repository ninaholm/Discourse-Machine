’Støjsenderen’ tager til Washington
Bjørn Lomborg er i USA's hovedstad for at diskutere 'mest klima for pengene' med fem førende klimaøkonomer. Hans forslag om mani-pulation med klimaet, f.eks. via kunstige skyer og jernspåner i verdens-havene, møder i denne uge fornyet modstand


 NEW YORK: Findes der en hurtigere, bedre, billigere løsning? De fleste af os ville formentlig lade os besnære af en sådan, og Bjørn Lomborg har da også fundet lydhørhed i både danske og internationale medier de seneste uger med sine kreative forslag om mere klima for færre penge.
»Det har først og fremmest være en lang dag,« siger han, træt men tilfreds, i telefonen fra Washington, hvor han tirsdag stod op, »før fanden fik sko på« for at styre debatten mellem fem af verdens førende klimaøkonomer - som på fredag skal munde ud i en prioriteret liste over de mest effektive forslag og løsninger.
Lomborg har allerede været tidligt oppe og i vælten det meste af august med forslag om kunstige skyer på himlen og jernspåner i havene. Hans Copenhagen Consensus Center har præsenteret en serie rapporter med alternative forslag til, hvordan vi bekæmper global opvarmning. Og budskabet er, at mens den danske regering og FN fokuserer på en aftale, der begrænser udslippet af CO2, så er det slet ikke den eneste løsning. Ifølge Lomborg bør vi også investere mere i forskning og lære at indrette os på en varmere klode.
Det har fået flere hjemlige politikere til at kalde ham en »støjsender«, der bør tages af finansloven - og nu er senderen altså rykket til USA's hovedstad, hvor Senatet diskuterer klimalov de kommende måneder. Men der ligger ingen særlig strategi bag valget af mødested, siger Lomborg:
»Det var faktisk for at spare penge. Vi må erkende, at de fleste af verdens dygtigste økonomer bor i USA, og derfor er det langt billigere end at flyve alle til København.«
At Lomborg skulle være ude på en destruktiv mission i forhold til regeringens håb om en klimaaftale, afviser han totalt:
»Vores mål er alene at sørge for, at vi har al den viden og information, som er nødvendig for at træffe de bedst mulige beslutninger.«
Lomborg har de seneste uger skrevet kommentarer i Wall Street Journal og Newsweek, mens førende medier som Financial Times, Bloomberg, AP og Reuters har refereret hans ideer. Når den lukkede Consensus-konference i Washington i morgen offentliggør sine resultater, regner han med fornyet opmærksomhed.
»Det ser jo ud, som om det kan blive frygtelig dyrt at begrænse CO2-udslippet, og derfor er der stor interesse i hele verden for, hvordan vi får mere for pengene.«
Bør frygte konsekvenser
Flere medier hæfter sig dog også ved kritikken af Lomborgs forslag om såkaldt geo-engineering som klimaløsning. I avisen New York Times skriver bloggeren John Tierney, at metoderne bør undersøges nærmere, men at netop klimaskeptikere bør være de første til at frygte konsekvenserne. For hvem skal styre og kontrollere?
»Jeg gyser ved tanken om at overlade den store globale termostat til FN eller et andet quasi-offentligt kontor. Jeg stoler ikke på, at nutidens computermodeller kan forudsige klimaet, og endnu mindre på at de kan kontrollere det præcist,« skriver Tierney.
Skeptikerne kan i denne uge hente ny ammunition i en rapport fra det anerkendte britiske Royal Society, som konkluderer, at geo-engineering er værd at forske i, men også at metoderne - fra spejle på månen over en gigantisk rumparasol og til opsugning af CO2 - er både »farlige og udokumenterede«, og at de ikke bør fjerne fokus fra arbejdet med at nå en aftale i København.
»Intet bør afspore os fra målet om at begrænse det globale CO2-udslip,« sagde Royal Societys leder, Martin Rees, ved præsentationen forleden og kaldte geo-engineering for »et falsk håb om en hurtig løsning«.
Lomborg medgiver gerne, at der kan være uforudsete risici ved at manipulere:
»Det er en af de vigtigste diskussioner, forskerne har her på vores møde: Hvordan vurderer vi de risici? Men vi skal huske på, at der er jo også risici ved den nuværende politik. Se f.eks. hvordan det gik med biobrændsel, hvor vi spildte mio. af støttekroner og var skyld i, at millioner af mennesker kom til at sulte.«
Kritikken fra flere sider i Folketinget gør ikke det store indtryk:
»Skal Connie Hedegaard så bestemme, hvad vi må tale om? Hvis der var udsigt til en stor, triumferende aftale i København, så var der nok ikke mange, der bekymrede sig om, hvad jeg sagde. Men hvis det er sådan, som mange forventer: At det er usandsynligt og meget usikkert, at vi får en god aftale i København, så er der jo al mulig grund til at tale om bedre, billigere løsninger.«


