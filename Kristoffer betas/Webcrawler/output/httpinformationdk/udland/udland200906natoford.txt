NATO fordobler indsats mod pirater
NATO øger antallet af krigsskibe ud for Somalia fra fem til ti. Skibene kommer fra alliancens stående maritime gruppe, hvilket angiveligt gør indsatsen mere effektiv


 NATO vil om kort tid fordoble den militære indsats for at afværge pirateri i farvandet ud for Somalia. Den nuværende styrke på fem krigsskibe vil hurtigst muligt efter den 1. juli blive afløst af 10 fartøjer. Det oplyste den britiske forsvarsminister, Bob Ainsworth, fra et NATO-forsvarsministermøde i Bruxelles ifølge det tyske nyhedsbureau dpa.
»Vi har besluttet at stille NATO’s stående maritime gruppe til rådighed for bekæmpelsen af pirateri for at supplere de mange enheder, som løser denne opgave ud for Afrikas Horn,« sagde Ainsworth på todagesmødet, som sluttede i går.
Med beslutningen om at benytte NATO’s stående maritime gruppe overvinder alliancen det hidtidige problem med, at krigsskibe har været underlagt lovgivningen i de lande, som bidrager med skibene.
Desuden øges muligheden for at retsforfølge tilfangetagne pirater, vurderer den britiske forsvarsminister. Tre NATO-skibe og to helikoptere måtte midt i april løslade syv pirater »i henhold til national lovgivning«.
Også EU har en flådestyrke ved Afrikas Horn. EU har indgået en aftale med Kenya om overførsel af tilfangetagne pirater til retsforfølgelse i det østafrikanske land. NATO stiler efter at benytte samme model. 
idag@information.dk

