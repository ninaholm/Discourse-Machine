Tv-kanin raser mod Danmark
Dødstrusler mod en dansk tegner er et af samtaleemnerne på Hamas' børne-tv på Gazastriben. Det er en hårdtslående politisk kommentar til de unge seere som reaktion på genoptrykningen af Muhammed-tegningerne, der også vækker harme andre steder


 TEL AVIV - Efter at have holdt lav profil i næsten et år, har den palæstinensiske Hamas-bevægelses tv-station på Gazastriben, Aqsa TV, igen sat et stærkt politisk budskab ind i sin mest sete børneudsendelse. 
I fredagens udgave af programmet 'Morgendagens Pionerer' kom en person, udklædt som kaninen Assud, med et voldsomt udfald mod Danmark og opfordrede palæstinensiske børn til at boykotte alt dansk som reaktion på den seneste opblussen af den to år gamle Muhammed-krise.
Sammen med børnestudieværten Saraa Barhoum, der er i rød dragt og bærer rødt slør, står kaninen i et studie, der ligner en klassisk børneudsendelse, mens de uden at blinke bakker op om de dødstrusler mod den danske tegner, som unge seere kommer med over telefonen.
"De er forbrydere," korrigerer Assud en seer, der er kommet for vare at betegne danskere som "kujonagtige vantro", og går herefter videre til at sikre sig, at vedkommende seer afholder sig fra alle danske produkter - sammen med de israelske, naturligvis.
Ansvarlig ledelse
"Jeg arbejder til daglig for borgerrettigheder og ytringsfrihed, men her er et område, hvor jeg er i klar indre konflikt," siger Mahmoud Abu Rahma fra menneskerettighedsorganisationen Al Mezan i Gaza by. 
"Her er vi i en del af verden, hvor folk elsker Profeten Muhammed højere end sig selv, og selv ikke i ytringsfrihedens navn skal nogen have ret til at fornærme dem så groft. Gazastriben bliver mere og mere religiøs, og når følelserne i forvejen er på kogepunktet på grund af den generelle situation, kan jeg ikke kritisere nogen for at reagere hårdt mod Danmark."
Abu Rahma har ikke set udsendelsen selv, men kender nok til affæren til at vide, at titusinder vil være klar til at gå på gaden for at demonstrere, og det er præcis det indtryk, udsendelsen også giver sine unge seere.
"Med Allahs vilje vil soldaterne fra Morgendagens Pionerer genrejse Profeten Muhammed med alt, hvad de ejer - selv med deres blod," siger studieværten. "Vi vil dræbe dem!"
At de danske tegnere har kunnet drive det så vidt, forklarer kaninen med, at verdens muslimer har været tilbageholdende og siddet stille, og den tilslørede studievært fortsætter med endnu en begrundelse.
"Det er fordi, Vesten har set, at vi har fjernet os fra Allahs religion," nærmest messer hun med blikket rettet stift på Assud. "Derfor har de kunnet fornærme Profeten Muhammed."
Abu Rahma er enig i, at udsendelsens budskab næppe er egnet til børn, men tilføjer også, at initiativet næppe er blevet sat i værk med den centrale Hamas-ledelses godkendelse. Han understreger et par gange, at tv-stationen netop er en af de dele af bevægelsens vidtfavnende netværk, hvor den sædvanligvis stærkt centraliserede kontrol er svagest.
Men herudover falder børneudsendelsens budskab i tråd med udviklinger, som begynder at tage fart andre steder i den islamiske verden. Sudans regering besluttede således i går at forbyde import af danske varer i protest mod genoptrykningen af en af de tolv profettegninger. Denne beslutning tænkes at kunne ramme virksomheden F.L. Smith, der har kontrakt på opførelse af en cementfabrik i Sudan til en pris af 360 mio. kr. En stor protestdemonstration vil i dag finde sted i hovedstaden Khartoum.
Foran det danske konsulat i den jordanske hovedstad, Amman, afbrændte en mindre menneskemængde mandag flere danske flag og råbte slagord mod Danmark, og flere andre steder i Mellemøsten er der stigende krav om boykot og udvidede protester.
"Hamas har en ansvarlig ledelse," forklarer Abu Rahma med tanke på både Al Aqsa TV og Muhammed-krisens aktuelle håndtering på Gazastriben. "Bevægelsen er meget følsom over for international kritik, og den vil gøre noget, så snart den får overblik over sagen."
Farfur-krisen
Indtil videre er der ikke sket noget, og kaninens trusler om repressalier mod den danske tegner får lov at præge billedet.
"Jeg vil sige til ham og til dem alle sammen (danskerne, red.), at lige meget hvor meget de prøver at skjule ham, vil vi dræbe ham, vil vi myrde ham," siger en seer, der har ringet ind.
"Med Guds vilje," siger kaninen Assud, hvorpå Saraa forsikrer seerne om, at hun beder til, at jorden opsluger den danske tegner, der således kan "tjene som eksempel for andre som ham!"
For et år siden var det samme børneprogram genstand for voldsomme udenlandske protester og trusler om et sagsanlæg fra Disney-koncernen, da en Mickey Mouse-lignende figur ved navn Farfur udtalte sig i samme radikale vendinger mod Israel og Vesten. Hamas prøvede på det tidspunkt at forsvare ytringsfriheden på Aqsa TV, men da bevægelsen så, at protesterne fortsatte, lagde den pres på stationen for at få Farfur bort fra sendefladen. Løsningen endte med at blive en slags sejr for Hamas, idet programmet for åben skærm lod skuespillere udklædt som israelske soldater likvidere Farfur, der efterfølgende blev martyr for sagen. Denne mulighed synes Assud også at have taget højde for.
"Når jeg bliver martyr, kommer der en tiger i stedet," siger kaninen hen mod slutningen af udsendelsen.


