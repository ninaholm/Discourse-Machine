Israel kan ikke længere gå på vandet
De politiske tømmermænd efter frømands-aktionen mod nødhjælpskonvojen til Gaza udarter med veritabelt slagsmål i Knesset og indadtil i israelske indrømmelser til USA


 BEIRUT - En kollektiv følelse af afmagt er et frem- herskende træk i den debat, israelerne nu fører efter frømandsaktionen mod nødhjælpsskibet Mavi Marmara mandag. Den husker iagttagere på det fantasiprojekt, en smart israelsk entreprenør planlagde på Genezareth- søen for nogle år siden: At bygge en gangbro lige under vandspejlet så turister kunne lade sig filme og fotografere gående på vandet.
USA har traditionelt fungeret som en sådan gangbro, når Israel blæste på international lov og ret og 'gik på vandet' af 'sikkerheds- hensyn'. Bosættelses- politikken, Golans og Jerusalems annektering, den kollektive afstraffelse af Gazas befolkning, udenretlige henrettelser - listen af brud på folkeretten er lige så lang som antallet af amerikanske vetoer i FN's Sikkerhedsråd.
Nu dæmrer det for den israelske offentlighed, at den amerikanske interesse i at være automatisk sikkerhedsnet er dalende. Hvad der især har vakt harme i den  israelske offentlighed er, at Barack Obama pressede premierminister Benjamin Netanyahu til at løslade 80 af de 679 internerede om bord på nødhjælpskonvojen uden at kende deres identitet. »Der kunne jo være folk imellem, som sikkerhedstjenesten har ledt efter i årevis«, som en Jerusalem-journalist bemærkede over Skype-telefonen. »Nu blev de fløjet til Tyrkiet, uden at nogen ved, hvem de var«.
I det hele taget ser det ud til, at USA har arbejdet hårdt i kulissen for at kontrollere de skadevirkninger, aktionen har forvoldt på de tyrkisk-israelske relationer, og som i går resulterede i indledende økonomiske sanktionsskridt fra tyrkisk side. Det er i vital amerikansk interesse, at de to hidtidige  alliance-partnere ikke når et punkt, hvor et politisk og diplomatisk brud er uundgåeligt. En anden indikation på det amerikanske pres er, at Netanyahu i går gik med til yderligere indrømmelser, da han accepterede at overveje en lempelse af flådeblokaden, eventuelt med international bistand via FN. Et lignende arrangement er gennemført ud for Libanons kyst, hvor bl.a. danske flådefartøjer inspicerer søtrafikken til og fra libanesiske havne for at sikre, at der ikke smugles våben til Hizbollah.
Rejs hjem til Gaza!
Men hvor Netanyahu forsøger at balancere, er det politiske bagland enigt i opfattelsen af, at aktionen var nødvendig. Man diskuterer den kunstneriske udførelse, ikke princippet i at gribe ind mod, hvad der opfattes som materiel og moralsk støtte til Hamas, den islamiske modstandsbevægelse, der regerer Gaza. I går demonstrerede ca. 1.000 foran den tyrkiske ambassade i Tel Aviv, og et monument i Beersheva, der mindes faldne tyrkiske soldater under Første Verdenskrig, blev skændet af graffiti med teksten: »Godt gjort, Israels væbnede styrker«, ligesom mindesmærkets tyrkiske flag blev brændt.
Men måske var gårs- dagens episode i Knesset den mest illustrerende for israelernes afmagtsfølelse. Da det arabiske Knesset- medlem, Hanin Zoabi, der var om bord på konvojen, gik på talerstolen for at kritisere den militære aktion mod nødhjælpsskibene, blev hun mødt med tilråb af vrede Knesset-kolleger: »Trojanske hest« og »dobbeltkriminelle terroristven og moralske forbryder mod Israels interesser«, lød det blandt andet. Anastassia Michaeli, en tidligere fotomodel fra det populistisk-racistiske Yisrael Beiteinu-parti, ville fysisk rive Zoabi ned fra taler- stolen og blev vildt skrigende ført ud af parlament- salen. Likud-partiets Miriam Regev, en tidligere talskvinde for hæren, råbte på arabisk: »Rejs hjem til Gaza, forræder«.
Nu venter næste konfrontation, når hjælpeskibet  Rachel Corrie når farvandet ud for Gaza. Det israelske udenrigsministerium har udsendt en erklæring: Vi ønsker ingen konfrontation. Skibet kan sejle uhindret til Ashdod og blive losset.
Det sker næppe.


