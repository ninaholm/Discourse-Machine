Tyske konservative frygter østeuropæisk stormløb
Fri bevægelighed for rumænere og bulgarere skaber frygt for stormløb på det tyske socialsystem. Det konservative regeringsparti CSU kræver kontant opgør med fattigdomsflygtninge fra øst


 
	Siden årsskiftet har håbefulde bulgarere og rumænere, der ønsker at søge arbejde i udlandet, ikke længere behov for en arbejdstilladelse til at søge arbejde i EU-lande som Tyskland og Storbritannien.

	De nye regler er et led i EU’s princip om arbejdskraftens fri bevægelighed og gælder for alle EU-borgere, og reglerne får nu ledende konservative politikere i Tyskland til at kræve forbehold for at undgå et veritabelt østeuropæisk stormløb på det tyske socialsystem.

	»Indvandrere, der udelukkende kommer til Tyskland for at modtage bistand, børnepenge og sygesikring, skal hurtigt sendes tilbage til deres hjemlande. For at forhindre at de vender tilbage, bør man overveje at indsamle fingeraftryk,« siger Elmar Brok fra det tyske regeringsparti CSU til avisen BILD.

	Genindrejse skal forhindres

	Ikke kun i Tyskland har konservative politikere dundret mod østeuropæiske indvandrere. Storbritanniens premierminister David Cameron har for nylig indført nye regler for at mindske en ventet tilstrømning af indvandrere fra Rumænien og Bulgarien.

	Fremover kan selv EU-immigranter ikke regne med at modtage bistandshjælp i de tre første måneder af deres ophold i Storbritannien. Samtidig gør nye regler det nemmere for de britiske myndigheder at tilbagesende indvandrere, hvis det vurderes, at deres udsigter til at finde arbejde, eksempelvis på grund af manglende sprogkundskaber, er for ringe.

	Kritik: Det skader Europa

	Det tyske regeringsparti CSU har med krav om en hård kurs over for såkaldte fattigdomsflygtninge fra Bulgarien og Rumænien udløst kritik fra både socialdemokrater og CDU. Den tyske udenrigsminister Frank-Walter Steinmeier (SPD) siger til Süddeutsche Zeitung, at det »skader Europa og Tyskland« at stille spørgsmål ved EU’s princip om fri bevægelighed.

	Også fra det konservative søsterparti lyder der skarp kritik af CSU’s forslag. Ifølge CDU-politikeren Andreas Schockenhoff kan indvandring fra Rumænien og Bulgarien blive en gevinst for Tyskland, der mangler arbejdskraft i blandt andet social- og sundhedssektoren.

	»På grund af vores demografiske udvikling er vi henvist til indvandring,« siger Schockenhoff til avisen Die Welt.

	Det gør imidlertid ikke indtryk på CSU, der blandt andet kræver en »generel udsættelse af retten til sociale ydelser i de tre første måneders ophold i Tyskland«. Samtidig ønsker CSU under mottoet »Den, der bedrager, flyver« mulighed for at udvise, samt at nægte genindrejse til indvandrere, der eksempelvis forfalsker papirer med henblik på at opnå sociale ydelser som arbejdsløshedsunderstøttelse eller børnepenge.

	Velkvalificeret indvandring

	Allerede fra sidste år blev det muligt for rumænere og bulgarere at søge om børnepenge i Tyskland. Men antallet af rumænere og bulgarere, der søger om børnepenge, overstiger ikke indvandrergrupper fra andre lande. Kun 7,9 pct. af rumænere og bulgarere i Tyskland modtager børnepenge, hvilket er betydeligt lavere end gennemsnittet på 15,3 pct. for udlændinge i Tyskland generelt. For den samlede tyske befolkning er tallet 10,7 pct.

	Ifølge det tyske institut for arbejdsmarkedsforskning i Nürnberg ventes det, at der årligt vil komme mellem 100.000-180.000 indvandrere fra begge lande.

	Instituttet påpeger samtidig, at indvandrere fra Rumænien og Bulgarien modtager færre sociale ydelser end indvandrere fra andre lande. I 2012 var godt 10 pct. af rumænere og bulgarere i Tyskland uden arbejde. Gennemsnitligt er 16 pct. af indvandrere i Tyskland arbejdsløse, mens godt 7,5 pct. af den samlede arbejdsdygtige tyske befolkning står uden for arbejdsmarkedet. Derfor venter tyske migrationseksperter ikke, at indvandringsgrupper fra Bulgarien og Rumænien udgør en særlig problematisk gruppe.

	»Der vil sandsynligvis være tale om velkvalificeret arbejdskraft, der ser bedre chancer her end i deres hjemlande,« siger Frank Jürgen Weise fra institut for tysk arbejdsmarkedsforskning til avisen Rheinische Post.

