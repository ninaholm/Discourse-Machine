Serbiens stærke mand rydder op
Tidligere Milošević-minister Aleksandar Vučić står til at vinde weekendens parlamentsvalg i Serbien. Hans opgave bliver at rydde op i korruptionen og genrejse landets ry i Europa
Aleksandar Vučić, nuværende vicepremierminister i Serbien, er favorit til at vinde valget på søndag.


 
	Når befolkningen i Serbien går til parlamentsvalg på søndag, står én kandidat som den klare favorit over alle andre: Aleksandar Vučić, Serbiens nuværende vicepremierminister.

	I løbet af det seneste halvandet år har han koncentreret det meste af magten i landet omkring sig selv, hvilket har vakt bekymring blandt sikkerhedseksperter og uafhængige organisationer. Men samtidig har han gjort fremskridt i forhandlingerne om et medlemskab af EU.

	Som medlem af Serbiens Radikale Parti var han i 1998-2000 informa-tionsminister i Slobodan Miloševićs regering og støttede ideen om at gen-erobre dele af Serbiens nabolande for at skabe et Storserbien. Derudover indførte den unge informa- tionsminister i 1998 den berygtede ’Vučić-lov’, som straffede medier, der skrev kritisk om regeringen, med store bøder.

	Konsekvensen blev lukningen af en række medier, og den serbiske journalist Slavko Ćuruvija blev i 1999 myrdet efter at være blevet stemplet som landsforræder og spion af Aleksandar Vučićs ministerium. Et mord, som først nu lader til at være tæt på en opklaring.

	Siden 1990’erne har Aleksandar Vučić gennemgået en forvandling fra yderligtgående nationalist til reformvenlig pragmatiker, og han ser nu ud til at være det bedste bud på en statsmand, der kan føre Serbien tættere på et medlemskab af EU i 2020, vurderer Serbien-kender Karsten Fledelius fra Københavns Universitet.

	»Der er simpelthen skabt et håb i Serbien for, at man kan få en dygtig leder, der kan normalisere Serbiens forhold til det øvrige Europa og på længere sigt få Serbien ind i EU, fordi det er jo det, det i sidste ende handler om,« siger han.

	Aleksandar Vučić har siden kaldt sin rolle i Miloševićs regering for en »politisk fejltagelse«, og de seneste 15 år har for ham været én glidende bevægelse mod midten af serbisk politik, hvor han i dag indtager en nøglerolle. Som vicepremierminister og leder af parlamentets største parti, Serbiens Progressive Parti (SNS), bliver han allerede kaldt Serbiens mest magtfulde mand.

	Et image, som forstærkes af hans højt profilerede kamp mod korruption. På blot et år har Aleksandar Vučić fældet en række forretningsfolk samt 65 medlemmer af den nuværende opposition, der er blevet anholdt og varetægtsfængslet for forbrydelser begået i forrige regeringsperiode. Endnu har kampen kun ført til få egentlige retssager, og selv om korruptionen længe har gennemsyret den serbiske offentlighed, frygter kritikere, at Aleksandar Vučić udnytter retssystemet til at stække sine egne politiske modstandere. Karsten Fledelius har også fulgt korruptionskampen med en vis skepsis:

	»Jeg kunne godt tænke mig at se, i hvor høj grad han har tænkt sig at bruge sin magt til at rense ud i egne rækker. Nu er det oplagt at tage nogle af de gamle sager op, som der jo vitterligt har været, men jeg tror virkelig, at man skal være på vagt over for, om man kan se et mønster af politisk forfølgelse i de retssager, der finder sted i øjeblikket,« siger han.

	Mere magt

	Vučić tog forrige år fuld kontrol over Serbiens efterretningsvæsen, inklusiv den hemmelige tjeneste BIA. Det har været et vigtigt led i hans kamp mod korruption, men også en manøvre, som har vakt bekymring blandt sikkerhedseksperter. Med en lovændring i 2012 gjorde vicepremierministeren det muligt for sig selv at indtage den centrale rolle som koordinator for efterretningsvæsnet. En post, som tidligere blev varetaget af præsidentens kabinetschef.

	»Dette tillader på ny en akkumulering af magt, men på en ny måde og i andre hænder,« udtalte direktøren for Belgrade Centre for Security Policy, Predrag Petrović, til avisen Blic i juli 2012.

	Advokater og sikkerhedseksperter har bemærket, at det er uhørt i et demokrati, at lederen af et politisk parti på en og samme tid er medlem af regeringen og topembedsmand i centraladministrationen med kontrol over hemmelige efterretninger. Den konstruktion gør det svært at kontrollere, om Aleksandar Vučić misbruger efterretningstjenesten til at konsolidere sin egen magt.

	»Det er jo det, der er risikoen ved det. Han kan godt være på vej til at blive en ny diktator. Men for at regere er det også nødvendigt at få gjort op med en hel del rigtig dårlige vaner i det politiske og administrative liv i Serbien og få neddroslet og kontrolleret alternative magtcentre. Det er en mere risikofyldt del af verden,« siger Karsten Fledelius med henvisning til tidligere premierminister Zoran Đinđić, der i 2003 blev myrdet af nationalistiske officerer fra specialenheden JSO. Han forstår derfor godt, at Aleksandar Vučić vil sikre sig kontrollen med efterretningsvæsnet.

	Udover efterretningstjenesten har den formentlig kommende premierminister stor indflydelse på Serbiens medier, idet han bl.a. nærer tætte relationer til ejeren af tabloidmediet Kurir. EU og uafhængige presseorganisationer har advaret mod, at Serbiens tabloidaviser tilsyneladende fungerer som kampagneværktøj for den siddende regering.

	Den siddende premierminister, Ivica Dačić, har dog haft en dårlig valgkamp, hvor flere medier har fremhævet hans påståede forbindelser til narkokongen Darko Saric. Imens har Aleksandar Vučić i pressen opretholdt sit image som en stabil og hæderlig statsmand.

	En populær herre

	Serbiens befolkning ser indtil videre ud til at sætte pris på den linje, som vicepremierministeren står for. Trods hans fortid i Miloševićs regering og hans tiltagende koncentration af magten omkring sig selv scorede Vučić sidste forår 71 procent i en popularitetsmåling. Ifølge den seneste stikprøve fra Beograds Centre for Free Elections and Democracy har 44 procent af vælgerne tænkt sig at stemme på SNS til parlamentsvalget. Det er tre gange så mange stemmer, som den siddende premierministers socialistparti kan forvente at få.

	Ifølge Karsten Fledelius skyldes hans popularitet især, at serberne savner en ægte statsmand, som kan gøre en ende på den korruption, der gennemsyrer hverdagen i Serbien, samt forbedre forholdet til resten af Europa. Og dér passer Aleksandar Vučić perfekt ind. Som relativt ny leder af sit parti har han ikke været fedtet ind i tidligere korruptionsskandaler. Samtidig har han brugt det seneste halvandet år på at klinke skårene med de øvrige lande på Balkan og flyve i pendulfrekvens mellem Beograd og Bruxelles for at trykke hænder med kommissionsformand José Manuel Barosso og udenrigsrepræsentant Catherine Ashton.

	»Hvis man ser en mand, der ser ud til at kunne genrejse Serbiens værdighed, sikre en rimelig velstand og sikre en normalisering af Serbiens forhold til det øvrige Europa, så er folk ret ligeglade med, at han har indført en medielov for 15 år siden,« siger Karsten Fledelius.

	Han er endnu ikke sikker på, hvad man skal forvente sig af Serbiens sandsynligvis kommende premierminister. På den ene side lover det godt, at han tager afstand til fortiden, forhandler seriøst med EU og udviser forsonlighed i spørgsmålet om Kosovos selvstændighed. På den anden side er Karsten Fledelius bekymret for, om Vučić kan modstå fristelsen til at bruge sin kamp mod korruption som en kampagne mod oppositionen.

	»Hans koncentrerede magt rummer en risiko. Men nu må vi se, hvad der sker. Hvis han vil kvalificere sig til EU-medlemskab, er der grænser for, hvad han kan tillade sig af dirty tricks.«

