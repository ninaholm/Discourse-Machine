Lidegaard i kamp for vingeskudt energiaftale
Tyskland er jokeren, der afgør, om EU’s længe ventede og på forhånd svækkede direktiv om energibesparelser vedtages eller falder på gulvet i denne måned


 Der er stadig en vis chance for, at det for klimaet så vigtige EU-direktiv om energieffektivisering bliver vedtaget, inden det danske formandsskab stopper. Men der er ingen chance for, at direktivet kommer til at sikre det oprindelige mål om 20 pct. energieffektivisering i 2020. Dertil er der for bastant modstand fra en række EU-lande. Det er vurderingen forud for dagens trepartsforhandling mellem Europa-Parlamentet, EU-Kommissionen og Ministerrådet. Efter dagens møde er der kun ét formelt trepartsmøde tilbage, inden det danske formandskab udløber. Klima- og energiminister Martin Lidegaard holder imidlertid i disse dage en række uformelle møder med ministerkolleger fra andre EU-lande og med europaparlamentarikere i håb om at øge presset og bane vej for et kompromis.
Nogle lande er kategorisk imod direktivet, og for Lidegaard handler det derfor om at fastholde opbakning nok til at sikre det kvalificerede flertal, der muliggør en vedtagelse. Endnu kan det hele nå at falde på gulvet, siger kilder tæt på forhandlingerne.
»Mange lande i Rådet synes, vi er gået for langt som formandsskab, og at det mandat, vi forhandler ud fra med parlamentet, er for ambitiøst. Omvendt mener parlamentet, at vi er for uambitiøse,« siger ministeren.
Målet
Direktivet om energieffektivisering skulle sikre det mål, EU’s stats- og regeringschefer formulerede første gang for fem år siden: At EU’s energiforbrug i 2020 bliver 20 pct. mindre, end ved en business as usual-fremskrivning. Det svarer til, at der fra nu af skal spares ca. én pct. af dagens energiforbrug om året de kommende otte år. Besparelserne skulle sikres ved en kombination af energirenovering af offentlige bygninger, obligatoriske spareforpligtelser for energiselskaberne, større satsning på kraftvarme for at mindske varmespild m.m. Ifølge Kommissionens beregninger ville en gennemførelse af besparelserne øge EU’s BNP i 2020 med 34 mia. euro og skabe 400.000 arbejdspladser. Oven i det ville EU spare store summer på sin energiregning.
Europa-Parlamentet ønsker et ambitiøst og forpligtende direktiv, men i Rådet har modstanden været massiv. Først faldt den oprindelige ambition om, at de 20 pct. skulle være juridisk bindende, og siden er en række af direktivets delelementer blevet udvandet i forsøget på at skabe enighed.
Flere EU-lande er bl.a. imod direktivets centrale krav om, at energiselskaberne skal skabe årlige besparelser svarende til 1,5 pct. af deres solgte energimængde. Den type sparekrav gælder allerede i lande som Danmark, England, Frankrig og Italien. Til gengæld har især den tyske regering strittet imod, og kan Tyskland ikke vindes for en passende formulering på dette punkt, falder direktivforslaget, fordi det kvalificerede flertal forsvinder. I den danske regering er nerverne på højkant, fordi man ikke ved, hvad tyskerne beslutter sig for.
Også forslagets krav om energirenovering af offentlige bygninger – tre pct. af bygningsmassen pr. år – er blevet mærkbart udvandet.
Ikke godt nok
Da EU’s miljø- og klimaministre mødtes til et uformelt rådsmøde i Horsens i april var status, at man med de foreliggende kompromisser kun ville nå godt en tredjedel af vejen til det oprindelige 20 pct.-mål. Nu er vurderingen, at presset fra parlamentet, fra EU-formandskabet og fra kredsen af positive lande har presset Rådet til en position, hvor knap to tredjedele af målet vil kunne nås. I den danske regering er ambitionen at nå et godt stykke højere op, men intet er sikkert.
»Man kommer ikke til at nå de 20 pct. energibesparelser i 2020, og derfor er det ikke godt nok. Der er al mulig grund til at lægge størst muligt pres på for at få det forbedret. Jeg er bange for, at landene er ved at stivne omkring et kompromis, som ikke når langt nok og ikke så langt, som Europa-Parlamentet ønsker,« siger Søren Dyck-Madsen, energimedarbejder i Det Økologiske Råd.
Martin Lidegaard kunne godt drømme om større ambitioner i Rådets position, men har næppe meget at have det i.
»Jeg er nødt til at sige, at parlamentet må udvise fleksibilitet, hvis vi skal nå en aftale,« siger ministeren.
Det socialdemokratiske medlem af parlamentet Britta Thomsen håber på et tåleligt kompromis frem for ingenting.
»Jeg tror, at vi i parlamentet er indstillet på at give os, fordi vi kan se, hvor svært det er for det danske formandsskab at få overbevist alle lande om de ambitiøse mål,« siger hun.
Hos Dansk Energi, de danske energiselskabers interesseorganisation, siger EU-chef Ulrich Bang, at en direktivvedtagelse vil være positiv – selv i kompromisets form.
»Det er godt, hvis man laver en energisparemodel for energiselskaberne, som svarer til den danske, så energiselskaberne ikke kun sælger el og gas, men også serviceydelser i form af besparelser. Hvis man på det punkt kan nå tre fjerdedele af vejen til det oprindelige mål, er det flot arbejde,« siger Ulrich Bang.
Mindre flot er det, at man nok opgiver en stramning af EU’s CO2-kvotesystem. Direktivets energibesparelser vil mindske behovet for CO2-kvoter og dermed få den allerede lave kvotepris til at falde endnu mere. Det undergraver incitamentet til at investere i en grøn energiforsyning, og derfor har parlamentet forlangt en stramning af kvoteloftet i forbindelse med direktivet. Det bliver der næppe noget af.
»Det er en fiasko, hvis man ikke formår at gøre noget ved kvotemarkedet,« siger Ulrich Bang.
 

