Rusland: Vi sender våben til Syrien



 Rusland forsyner fortsat det syriske styre med militært udstyr, og det har russerne aldrig lagt skjul på. Det oplyser i hvert fald Ruslands udenrigsministerium ifølge nyhedsbureauet Tass, som beretter, at udenrigsminister Sergej Lavrov bekræfter våbenleverancerne i en telefonsamtale med sin amerikanske kollega John Kerry.
»Over telefonen stillede Kerry et spørgsmål til Lavrov for at få belyst Ruslands støtte til den syriske regering i kampen mod terrorisme,« siger Maria Sakharova, som er talskvinde for udenrigsministeriet i Moskva.
Lavrov bekræftede, at den støtte hele tiden har været opretholdt, og at Rusland aldrig har lagt skjul på, at man sender militært udstyr til styret i Syrien med det formål at bekæmpe terrorisme,« siger talskvinden.Ritzau/Tass

