Tusinder af civile flygter fra krigszone
Flygtningene strømmer ud af krigszonen i det nordøstlige hjørne af Sri Lanka. Det store antal lægger pres på myndigheder og hjælpegrupper
Der var angiveligt flygtende Tamilske Tigre i strømmen af civile, der i går forlod det område, hvor oprørerne er omringede.


 Omkring 50.000 civile er stadig fanget i det lille område af Sri Lankas nordøstlige del, hvor oprørsgruppen De Tamilske Tigre (LTTE) er omringet af regeringsstyrker.
Hjælpeorganisationer siger, at op mod 80.000 flygtninge er kommet ud fra krigszonen i løbet af de seneste døgn, mens Sri Lankas militær vurderer, at omkring 100.000 er sluppet ud af området siden mandag.
En talsmand for regeringshæren siger, at cirka 3.000 medlemmer af LTTE var blandt de flygtende.
Hærens konstante pres på oprørsgruppen betyder, at den 26 år lange kamp mellem LTTE og srilankanske regeringsstyrker er i sin afsluttende fase. Et af de spørgsmål, der rejser sig i kølvandet på kampene, er, hvad der skal ske med de mange flygtninge, påpeger Steen Wetlesen, der er programleder i Danish Demining Group i Jaffna i det nordligste Sri Lanka.
Nogle af de civile i området har været på flugt i op mod halvandet år, fortæller han. Mange flygtninge er afkræftede af underernæring og mangler medicin.
Regeringen har lukket alle skoler i Jaffna for at gøre plads til de mange tusinde flygtninge, der strømmer til.
"Det vigtigste nu er at se på, hvad vi kan gøre nu for at hjælpe de her stakkels mennesker, så de kan få den nødvendige medicinske behandling, få et sted at være i sikkerhed, og få noget at spise og drikke," siger Steen Wetlesen.
"Derefter kommer den fase, hvor de skal hjem igen. Men der har vi oplevet, at især områderne østpå er mineret," fortæller Steen Wetlesen, der befinder sig omkring 40 km fra krigszonen.
Internationale hjælpeorganisationer er bekymrede for den hastige tilstrømning af flygtninge, som vil fordoble antallet af beboere i de omkringliggende lejre. Sri Lankas præsident har givet ordre til, at lejrene får ekstra forsyninger, skriver Reuters.
Der er fortsat kampe i området, hvor hæren langsomt rykker længere ind i det nu kun 12 kvadratkilometer store område, LTTE har forskanset sig i. Tidligere onsdag blev mindst 36 medlemmer af oprørsbevægelsen dræbt under kampe med regeringsstyrker.
Oprørsgruppens primære talsmand, Velayudam Dayanidi, overgav sig onsdag, oplyser hæren. Dayanidi, der også er kendt under navnet Daya Master, har spillet en vigtig rolle for LTTE og har været gruppens talsmand i de seneste par år.
En ledende LTTE-kommandant, der blot er kendt under navnet George, har ligeledes overgivet sig, meddeler hæren. Han var rådgiver for S.P. Thamilselvan, lederen af LTTE's politiske fløj, der døde i 2006.
Hvis oplysningerne bekræftes, er det et stort nederlag for LTTE, siger iagttagere til britiske BBC.

