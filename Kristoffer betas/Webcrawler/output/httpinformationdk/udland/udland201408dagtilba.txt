Én dag tilbage!
Under krigen kunne folk ikke komme til at sørge. Nu er sorgen begyndt i Gaza


 I dag besøgte jeg min mor. Jeg havde ikke set hende og far længe. Mine forældre bor alene. Men min bror bor ved siden af. Elevatoren virkede ikke, og der var meget mørkt på vej op ad trappen. Jeg troede, jeg var i skæbnens vold på den mørke trappe. Men til sidst kom jeg op. Indenfor var der selvfølgelig hverken elektricitet eller vand.
Min mor er omkring 70 år gammel. Hun sagde, at hun ikke kunne mindes at have oplevet en krig, der var barskere end denne her. Hun sagde også:
»Det er utroligt, at vi stadig er her.«
Min far følte sig syg allerede inden krigen, og nu har han det ikke meget bedre. Mange besøger deres gamle forældre for at se, hvordan de har det. Alle samtaler handler om situationen for befolkningen i Gaza. Efter at have set ødelæggelserne siger folk, at Gaza er blevet ramt af et jordskælv. De vender tilbage for at se, hvordan det står til med deres hjem, men kan ikke finde det. Boligernes murbrokker er blevet blandet, så folk har svært ved at genkende deres eget hjem. Under murbrokkerne ligger der en hel masse: penge, identitetspapirer og frem for alt erindringer.
Historier fra alle hjørner
Jeg var uden strøm i lang tid i dag, da jeg var hos min mor, og jeg havde heller ikke adgang til internettet. Jeg var nødt til at følge med i nyhederne på radioen. Jeg spurgte hende, hvordan hun klarede sig uden elektricitet, og hun sagde, at hun i morges havde villet gå hen til klinikken for at hente medicin, men at hun kunne ikke komme ud, fordi hun ikke kunne se i mørket og var bange for at falde på trappen. Jeg sagde til hende, at jeg i morgen ville gå hen og hente den.
Der kommer historier fra alle hjørner af Gaza. Når en person dør i almindelige tider, sørger familien i tre dage, hvor andre så kan komme for at kondolere. Under krigen kunne folk ikke komme til at sørge, fordi de var under konstant beskydning og var bange for at gå ud. Nu er sorgen begyndt i Gaza. Overalt ser man folk, der kondolerer hinanden.
Bange for det ukendte
Luften i Gaza lugter af to ting: ødelæggelse og død. Folk er bange for det ukendte, alle venter på resultatet af morgendagens forhandlinger.
Nogle er stadig i chok og vil ikke gå ud. Andre hjælper redningsholdene, som har store problemer med at komme ind i de ødelagte områder. Murbrokkerne er enorme og kræver store maskiner. Folk, der har mistet deres huse, kan ikke rejse telte på grund af murbrokkerne.
Jeg skulle have været vendt hjem i dag, men min mand arbejder stadig hårdt på at genetablere vand- og elektricitetsforsyningen, som blev afbrudt under bombardementerne. I dag skulle han blive færdig med det, og så tager vi af sted i morgen tidlig.
I morgen vender vi hjem, og jeg håber, at dagen vil bringe os noget godt ved forhandlingerne. Jeg er optimistisk, selv om hele Gaza er pakket ind i tungsind og sorg!
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

