’Vi fortsætter krigen, indtil vi får resultater ...’
Forsvarsminister Nicolai Wammen (S) afviser, at krigen mod Islamisk Stat (IS/ISIL)er resultatløs. Takket været koalitionens flyangreb, er det blevet ’langt farligere at være ISIL-kriger,’ siger han
 Til forskel fra sin spindoktor Anders Hjelholt (t.h.) har forsvarminister Nikolai Wammen (S) smidt slipset sidst på dagen under Informations interview.


 Hver dag de sidste seks måneder har bl.a. danske, amerikanske, britiske, franske, jordanske og canadiske fly kastet dusinvis af bomber over Irak og Syrien. Kampvogne, pansrede køretøjer, kampstillinger, bygninger og olieinstallationer er blandt de mere end 3.200 mål, som den amerikansk-ledelse koalition har ramt.
Men effekten af de mange bomber er svær at få øje på. Islamisk Stat kontrollerer i dag et langt større område, end da krigen startede. Og ifølge eksperter vokser den folkelige opbakning støt, både i Irak og Syrien, hvor frustrerede sunnimuslimer føler, at Islamisk Stat er de eneste, der forsvarer deres interesser over for de shiitiske regeringer i Bagdad og Damaskus.
Information har besøgt forsvarsminister Nicolai Wammen (S) i hjørnekontoret ved Holmens Kanal for at spørge, hvor resultaterne bliver af, og hvor længe Danmark skal fortsætte med at deltage i krigen mod Islamisk Stat.
Den usynlige effekt
Uden for er mørket faldet på, men en stor PH-lampe samler opmærksomheden om det blankpolerede mødebord, muselmalede kopper og et lille fad med udskåret frugt. Til forskel fra spindoktor Anders Hjelholt har ministeren smidt slipset her sidst på dagen, men den afslappede stemning udebliver.
– Hvordan synes du som minister, at det går efter et halvt års bombardementer? Islamisk Stat kontrollerer jo langt mere territorium i dag end for at halvt år siden, og ifølge eksperter vokser den folkelige opbakning til IS?
»Danmark gik med i kampen mod terrororganisationen ISIL af to hovedårsager,« begynder Nicolai Wammen med blikket rettet mod det tætskrevne briefingpapir.
»Den første årsag var, at Irak bad om hjælp til at beskytte sin civilbefolkning. Og dér har vi givet vores bidrag til at sætte ind mod ISIL. Den anden årsag var, at ISIL ikke har lagt skjul på, at ambitionerne ikke stopper hverken i Irak eller i Syrien. De er også parat til at angribe mål i Europa og i Vesten…«
– Men hvordan går det så? Hvor bliver resultaterne af krigsindsatsen af?
»Vores flyangreb har bestemt haft en effekt. Vi har ramt en række ISIL-mål, vi har begrænset ISIL’s muligheder for at operere, og vi har gjort det sværere for ISIL at rette angreb mod civilbefolkningen og mod de irakiske styrker,« siger forsvarsministeren, der indtil nu har haft et historisk bredt folketingsflertal bag sig. Kun Enhedslisten støtter ikke krigen i Irak mod IS.
Venter på irakerne
– Men hvordan hænger det sammen med, at IS bare vokser?
»Det har hele tiden været klart, at luftangreb ikke gør det alene. Ved dagens slutning er det på landjorden, at de afgørende slag skal slås. Indtil da er det af stor betydning, at vi retter angreb fra luften. Det sætter ISIL under pres, så de irakiske styrker kan sætte en offensiv ind, når tidspunktet er rigtigt,« siger han og understreger, at Danmark af samme grund er med til at træne såvel de kurdiske peshmerga-styrker i Nordirak som den irakiske hær.
– Men hvornår kan irakerne gå i offensiven? Meldingerne fra Irak er, at den irakiske hær mangler både vilje, evne og mod til at gå i kødet på IS?
»Det har jo hele tiden været tanken, at det er irakerne selv, der skal angribe ISIL på landjorden. Det er det fortsat. Og derfor er det utrolig vigtigt, at vi fra luften er med til at ramme ISIL-mål. Vi tilfører ISIL tab, vi ødelægger materiel, vi gør det sværere for dem at bevæge sig rundt på jorden. Det et ganske enkelt blevet langt farligere at være ISIL-kriger nu, end det var, før at danske og andre fly gik på vingerne. Hvis vi ikke er på vingerne, vil det give ISIL for gode kort på hånden.«
En lang, sej kamp
I det hele taget understreger forsvarsministeren, at et halvt års krigsindsats mod ISIL, der anslås at tælle omkring 30.000 mand, er for kort til at vurdere, om indsatsen nytter eller ej.
»Det er en lang sej kamp. Der er ikke et hurtigt fix på situationen, hverken i Irak eller Syrien. Det er derfor vigtigt, at vi væbner os med tålmodighed, samtidig med at vi fortsætter med at lægge et massivt pres på ISIL og uddanner irakerne, så de selv kan gå til angreb på ISIL og trænge dem tilbage, når tidspunktet er rigtigt,« siger han.
Det er imidlertid ikke kun territorium, IS har erobret i løbet af det seneste halve år. Både i Irak og Syrien bakker stadig flere sunnimuslimer op om Islamisk Stat, fordi de føler sig svigtet af et Vesten, der i praksis støtter de sekteriske shiaregimer i Bagdad og Damaskus uden at stille krav om politisk magtdeling.
– Hvad gør Danmark og resten af koalitionen for at få Syriens præsident al-Assad og Iraks premierminister Abadi til at dele magten med sunnierne?
»Først og fremmest skal man gøre sig klart, at situationen i Syrien er utrolig kompliceret. Fra dansk side har vi lige fra første færd gjort alt, hvad vi kan for at bidrage til en fredelig løsning og til, at der bliver etableret et demokrati i Syrien. Det er fortsat målet« siger Nicolai Wammen.
»Og i Irak har vi klart tilkendegivet over for den nye irakiske regering, at vi forventer, at den inkluderer de forskellige befolkningsgrupper, som er i landet.« – Men ser du nogen tegn på, at det sker?
»Jeg ser en regeringsdannelse i Irak, som giver håb om, at Irak kan bevæge sig i en ny retning.«
Ingen betingelser
I gårsdagens Information understreger flere eksperter, at der er brug for politiske løsninger, der inkluderer sunnierne i både Irak og Syrien. Ellers kan man ikke fjerne opbakningen til Islamisk Stat.
– Mandatet for den danske krigsdeltagelse udløber til oktober. Skal Danmark fortsætte sin militære støtte til Irak, hvis der ikke sker afgørende fremskridt med hensyn til at dele magten med sunnierne?
»Vi arbejder konstant på diplomatisk, at den irakiske regering har inkluderende tilgang,« forsikrer Nicolai Wammen, men understreger, at det ikke er reformviljen i Bagdad, der afgør om danske F-16-kampfly skal fortsætte med at bombe.
»Vi har ikke nogen planer om at stoppe den danske indsats, før vi har opnået de resultater, som er nødvendige. Kampen mod ISIL er en langvarig kamp, som ikke efter min bedste opfattelse vil være afsluttet i oktober. ISIL er en dødsensfarlig terrororganisation, og det er i Danmarks interesse at deltage i kampen mod den, både af hensyn til at beskytte civilbefolkningen i Irak, men også af hensyn til at beskytte vores egen sikkerhed,« siger Nicolai Wammen.
– Politiske fremskridt er altså ikke nogen betingelse for dansk støtte? Ja eller nej?
»Vi arbejder målrettet på, at der skal ske fremskridt i Irak. Og min vurdering er, at den nuværende regering er langt mere opmærksom på det her, end den tidligere irakiske regering. Den tidligere irakiske regering levede ikke op til forventningerne om at inddrage brede dele af det irakiske samfund, og det er jo så netop en af grundene til de alvorlige problemer, vi har i Irak i dag.«
Områder under IS-kontrol i august

Områder under IS-kontrol i dag


