Voteman og hans damer vækker opsigt i udlandet
Folketingets omstridte valgvideo, der skal få unge til at stemme til EU-valget, vækker opsigt i udlandet.


 Det er ikke kun i Danmark, Folketingets valgvideo "Voteman" forarger og vækker opsigt. Adskillige udenlandske medier skriver om den animerede film, som tirsdag er blevet trukket tilbage fra Folketingets YouTube- og Facebook-side.
Den tyske hjemmeside Bild.de kalder det en absurd tegnefilm og sætter spørgsmålstegn ved, hvorvidt man skal gå i kamp for at få unge vælgere til at stemme til parlamentsvalget.
Under overskriften "Danmark fængsler den voldelige tegneseriehelt Voteman" beskriver den britiske avis The Guardian filmens omdiskuterede hovedperson som et seksuelt uhyre og et "evigt rasende muskelbundt".
Avisen bringer desuden en advarsel over linket til videoen: "Advarsel: Videoen indeholder scener, som nogle seere kan finde stødende".
Det franske nyhedsbureau AFP beskriver, hvordan der har været bred kritik af videoen, fordi den er voldelig og sexistisk.
Flere af de udenlandske medier citerer Folketingets formand, Mogens Lykketoft (S), for, at Folketinget fremover "skal udvise større varsomhed med, hvad vi lægger navn til".
Formålet med videoen var at fange de yngre vælgeres opmærksomhed og få dem til at stemme ved valget 25. maj. Men den britiske avis Financial Times skriver "Det skulle nærmere hedde: Hvordan man IKKE får folk til at stemme".
Voteman har heller ikke forbigået de svenske naboer på den anden side af Øresund.
Det svenske nyhedsbureau TT beskriver ham som "en superhelt, der bogstaveligt talt bokser vælgere ind på valgstederne, og som ikke er bange for at være i seng med flere kvinder på samme tid og modtage oralsex."
Videoen, der blev lagt op på Folketingets YouTube-side mandag, havde tirsdag morgen fået knap 200.000 unikke visninger.
