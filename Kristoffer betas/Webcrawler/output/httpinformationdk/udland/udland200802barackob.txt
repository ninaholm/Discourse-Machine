Barack Obama puster Hillary Clinton i nakken
Barack Obama haler støt og roligt ind på Hillary Clinton i kampen om de delegerede, der skal udpege demokraternes kandidat til posten som USA's næste præsident.


 Illinois-senatoren Barack Obama så i går ud til at ride på en bølge af succeser, der kan give Hillary Clinton nye nederlag ved 'Potomac-primærvalget' - en trio af opgør, der har fået ny betydningi det tætte kapløb om Det Hvide Hus.
Styrket af sejre i de fire seneste delstatsopgør førte Obama i går valgkamp i Virginia, der holder primærvalg i morgen. Det samme gør naboerne Maryland og Washington D.C., der ligesom Virginia gennemløbes af Potomac-floden.
Obama, som forsøger at blive den første farvede amerikanske præsident, betragtes som favorit i Maryland og Washington D.C., hvor en stor del af befolkningen erafro-amerikanere.
Hillary Clinton, den tidligere amerikanske første-dame, ser også ud til at være sårbar i Virginia. Her viser et gennemsnit af meningsmålingerne, beregnet af RealClearPolitics.com, at Obama fører med 17 procentpoint.
Obama og Clinton er ude i det tætteste opgør mellem demokratiske præsidentkandidater i nyere amerikansk historie. Derfor er hver eneste primærvalg og caucus blevet et afgørende opgøri kampen mellem de to om at sikre sig de delegerede, der i sidste ende skal nominere den kandidat, som demokraterne vælger til kandidat til posten som USA's næste præsident.
Efter at kapløbet mellem de to endte i dødt løb efter Super Tuesday, opgøret sidste tirsdag i 22 delstater, vandt Obama lørdag stort i delstaterne Washington, Nebraska og Louisiana samt de amerikanske Jomfruøer - det tidligere Dansk Vestindien. 
"Vi vandt i nord. Vi vandt i syd. Vi vandt i området ind-imellem," sagde Obama i en sejrstale i går til 6.000 jublende tilhængere ved et demokratisk møde i Virginia.
Lige efter Clinton
Obama har med de seneste sejre halet yderligere ind på Clinton i kampen om delegerede. Ifølge RealClearPolitics.com har Clinton nu opbakning fra 1.121 delegerede, mens Obama ligger lige i hælene på hende med 1.106 delegerede.
Der skal 2.025 delegerede til for at blive valgt til partiets kandidat, hvilket endeligt bliver fastsat ved demokraternes partikonvent senere på året.
Både i Nebraska i midtvesten og Washington i nordvest erobrede Obama lørdag 68 procent af stemmerne - mere end dobbelt så mange som senator Clinton. I sydstaten Louisiana vandt Obama med 57 procent af stemmerne.
McCain fører stort
På den republikanske side bider senator John McCains eneste tilbageværende modstander, Arkansas-guvernøren Mike Huckabee, fra sig.
Huckabee vandt lørdag republikanernes caucus i to ud af tre delstater. I Kansas løb Huckabee med 60 procent af stemmerne, mens det i Louisiana var tæt løb med 43 procent til Huckabee mod 42 procent til McCain.
"Det er langtfra ovre," sagde Mike Huckabee efter sejren. 
John McCain vandt til gengæld i delstaten Washington i det nordvestlige USA. 
McCain er så godt som sikker på at blive nomineret som det republikanske partis præsidentkandidat, efter at hans vigtigste rival, den tidligere Massachusetts-guvernør Mitt Romney, opgav sin valgkampagne.
Ifølge CNN har McCain samlet 714 ud af de 1.191 delegerede, der skal til for blive republikansk præsidentkandidat, mens Huckabee kun har 217.
Begge partier holderi morgen primærvalg i Virginia og Maryland samt forbundshovedstaden Washington D.C.

