Uran splitter Grønland på ny
Grønlands nye regeringskoalition har samlet parlamentets tre uran-venlige partier, Siumut, Demokraterne og Atassut. Mange pressede på for en bred samlingsregering, men lederen af oppositionen, Sara Olsvig, mener ikke, at Siumut reelt ønskede et samarbejde
’Vi vil gå efter brede forlig til enhver tid. Men vi har også lagt mærke til, at IA ikke rokker sig en millimeter på råstofområdet,’ siger Anda Uldum fra det nyslåede regeringsparti Demokraterne.


 Siumut har igen sat sig i spidsen for Grønlands regering, Naalakkersuisut, i en overraskende koalition med det hidtidige oppositionsparti Demokraterne og den gamle regeringspartner Atassut. Torsdag faldt de sidste aftaler på plads, og straks fra præsentationen af den nye regering stod det klart, at brudfladerne i grønlandsk politik skal findes i spørgsmålet om udvinding af uran.
De tre nye regeringspartier går alle ind for at tillade uranudvinding, mens de to oppositionspartier IA og Partii Naleraq er mere kritiske.
Dermed blev det ikke til en samlingsregering mellem de to største partier, Siumut og IA, som flere organisationer, erhvervslivet og danske grønlandsordførere havde anbefalet for at skabe større politisk stabilitet.
Op til valget har også flere partier understreget nødvendigheden af at samarbejde bredt for at få Grønland økonomisk på fode. Men uenighederne om råstofpolitikken og især uran, kan gøre det vanskeligt, siger Anda Uldum, formand for Demokraterne, der er koalitionens næststørste parti.
»Vi vil gå efter brede forlig til enhver tid. Men vi har også lagt mærke til, at IA ikke rokker sig en millimeter på råstofområdet,« siger Anda Uldum om det store oppositionsparti Inuit Ataqatigiit (IA).
Det afviser IA-formand Sara Olsvig. I koalitionsforhandlingerne kom IA med kompromisforslag til uranspørgsmålet, men det var ikke nok for Siumut, siger hun.
»Jeg går ud fra, at Siumut ikke reelt ønskede en koalition med IA,« siger Sara Olsvig.
Lægger op til forlig
Siumut-udbryderpartiet, Partii Naleraq, så længe ud til at gå i koalition med Siumut, men også her blev det spørgsmålet om uran, der splittede.
Partii Naleraq krævede en grundig undersøgelse af de sundhedsmæssige aspekter, inden man går i gang med uranudvinding. Men det blev afvist sammen med et krav om lavere husleje, oplyser formand Hans Enoksen til avisen Sermitsiaq:
»De har hele tiden været vores mærkesager under valgkampen, og dem vil vi have med i en eventuel koalitionsaftale,« sagde Hans Enoksen, kort inden koalitionen blev dannet til anden side.
Til grønlandsk tv KNR bekræfter den ny selvstyreformand Kim Kielsen (Siumut), at det var spørgsmålet om råstoffer, der blev afgørende for regeringsdannelsen.
»Det er ikke ensbetydende med, at vi har udelukket nogen andre partier og ikke kan indgå brede forlig. Vi skal tage de fremtidige forhandlinger med de andre partier også,« siger Kim Kielsen til KNR.
Økonomien står først
Den samarbejdsvilje, håber Sara Olsvig, vil være mere reel, når det nye parlament til foråret skal se nærmere på store spørgsmål om fiskeripolitik og råstoffer.
»Det kommer an på, om de er gode til deres håndværk, og ikke som den foregående regering undlader at sende spørgsmål i udvalg. Jeg er spændt på, hvordan de vil forvalte deres magt,« siger Sara Olsvig.
Hidtil har Demokraterne og IA arbejdet sammen i opposition om at kritisere den afgående regering, der bestod af Siumut og Atassut.
Så sent som dagen før valget sagde Anda Uldum i en pressemeddelelse, at Demokraterne var »chokerede« over, hvor dårlig økonomisk sans Siumut og Atassut har:
»Sidst en koalition bestående af Siumut og Atassut måtte aflevere regeringsmagten, viste det sig, at der skulle betales en regning på omkring en halv milliard. Denne gang har de to partier på blot halvandet år formået at køre vort land helt ud på afgrundens rand, og de nye og opdaterede budgettal viser desværre, at det står endnu værre til, end nogen af os havde frygtet,« udtalte Anda Uldum i forbindelse med et overraskende stort underskud i landskassen.
Genopretning af Grønlands økonomi står stadig højt på dagsorden, nu hvor Demokraterne er kommet i regering, lover Anda Uldum.
»Vi er fuldt ud enige om, hvad vores udfordringer er i hele vores økonomiske situation,« siger han.
Koalitionsaftalen nævner ikke konkret, hvor og hvordan økonomien skal rettes op. Men ifølge Anda Uldum står de sociale ydelser og arbejdsmarkedsydelserne først for.
»Vi har gjort det klart, at hele reformeringen af velfærdsområdet skal speedes op,« siger Anda Uldum.

