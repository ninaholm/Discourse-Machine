'Gør klar til den tredje intifada'
Condoleezza Rice er i Mellemøsten for at redde resterne af Annapolis-processen, men udsigterne er ringe
De seneste dage har været præget af voldsomme protestdemonstrationer, som kommer i kølvandet på Israels militære operationer på Gazastriben. Illusionen om fred er nu bristet igen.


 TEL AVIV - Mens den amerikanske udenrigsminister, Condoleezza Rice, i går mødte præsident Mahmoud Abbas i Ramallah på Vestbredden, skred palæstinensisk politi til anholdelse af seks Hamas-aktivister. De seneste dage har været præget af voldsomme protestdemonstrationer, som kommer i kølvandet på Israels militære operationer på Gazastriben hen over weekenden, og situationen kan ifølge flere iagttagere nemt eskalere yderligere.
"Gør klar til den tredje intifada!" lyder det direkte fra Zvi Barel, der er analytiker på det israelske dagblad Haaretz. 
"Både Abbas og ministerpræsident Ehud Olmert har tilsyneladende overbevist sig selv om, at Vestbredden og Gazastriben er to forskellige lande, som ikke har nogen effekt på hinanden, og også, at der lever to forskellige folk."
Abbas vakler
Denne illusion er nu bristet. En ny undersøgelse fra det palæstinensiske Bir Zeit Universitet viser, at 80 procent af befolkningen på Vestbredden kræver at Fatah og Hamas bilægger deres gensidige fjendskab, og skal dette på dagsordenen, vil det være meget vanskeligt for Abbas at genoptage de forhandlinger med Israel, som han frøs ned som direkte reaktion på udviklingerne på Gazastriben.
"Abbas var nødt til at suspendere forhandlingerne, for han kunne ikke forsvare over for sin egen palæstinensiske befolkning at fortsætte med at tale med Israel så længe andre palæstinensere mister livet på Gazastriben," siger den israelske analytiker Joseph Alpher. 
"Men dette giver ham samtidig et alvorligt problem."
Den palæstinensiske præsident har længe hængt sin politiske legitimitet på løfter og håb om, at dialogen med Israel skulle føre til resultater. Så længe, denne proces stod på, har der hersket en vis stabilitet på Vestbredden, selv om dialogen ikke har kastet markante resultater af sig. Økonomisk vækst på syv procent og tilsvarende aktivitet er igen kommet til syne, og selv om der fortsat er store mangler, har donormidler fra udlandet til en vis grad fået de palæstinensiske selvstyreinstitutioner på benene igen. Alt dette truer med at falde sammen, og ikke mindst vakler Mahmoud Abbas' styre nu alvorligt.
Minefelt
"Jeg håber, vi kan komme gennem denne situation og tilbage til forhandlingerne," sagde Rice i går ved ankomsten til Jerusalem, hvor det var påfaldende, at hun omhyggeligt undgik at nævne en eventuel våbenhvile mellem Israel og Hamas.
Selv om dette måske er selve kernen i den aktuelle konflikt, er en sådan våbenhvile også et minefelt, der først kan ryddes når, eller rettere hvis det lykkes at genoprette dialogen mellem Israel og Mahmoud Abbas og dennes Fatah-styre på Vestbredden. Og på denne baggrund tyder meget på, at den Annapolis-proces, som George W. Bush iværksatte i november med løftet om en israelsk-palæstinensisk fredsaftale inden årets udgang, nu hænger helt i laser.
"Måske kan Rice overbevise parterne om at sætte nogle mennesker sammen ind i et rum, men det er slet ikke det samme som forhandlinger," forklarer Mark Heller fra Tel Avivs Universitet. 
"Men det er på betingelse af, at Israel begrænser sig til sporadiske småoperationer på Gazastriben. Bliver det større dernede, står sagerne også helt anderledes på Vestbredden."
Ildevarslende
Den israelske forsvarsminister, Ehud Barak, er gået i gang med at undersøge det juridiske grundlag for at flytte dele af den palæstinensiske befolkning fra de nordlige dele af Gazastriben. Han ønsker med dette at give den israelske hær større operationelt råderum over for de palæstinensiske grupper, der trods weekendens blodige begivenheder fortsat skyder Qassam-raketter mod israelske mål. Den israelske statsadvokat, Menachem Mazzuz, siger, at der er international præcedens for, hvad Barak foreslår, men idet andre af landets juridiske eksperter er stærkt i tvivl, er det langt fra sikkert, at der bliver givet grønt lys. Hvad derimod med sikkerhed kan udledes af historien er, at Ehud Barak er fast besluttet på at fortsætte den militære indsats mod Hamas-styret på Gazastriben.
"Dette er ildevarslende," fortsætter Mark Heller: "Vi kender ikke omfanget af, hvad Barak har i tankerne, men hvis dette betyder, at noget større er på vej, så ser situationen meget bekymrende ud for både Vestbredden og for Mahmoud Abbas. Så i virkeligheden har Condoleezza Rice meget lidt indflydelse på, hvordan situationen udvikler sig."


