Putin vil mødes med Merkel og Hollande
Putin vil formentlig også være interesseret i at tale med Merkel om konflikten i Syrien, efter at den tyske kansler har luftet ideen om i højere grad at inddrage blandt andre Iran og Rusland i processen


 Vladimir Putin vil, når han i næste uge gæster Paris, holde to private samtaler med henholdsvis den tyske forbundskansler, Angela Merkel, og Frankrigs præsident, François Hollande. Møderne finder sted fredag den 2. oktober i Paris, når de tre stats- og regeringschefer er samlet til drøftelser om Ukraine, siger en rådgiver i Kreml.
Putin vil formentlig også være interesseret i at tale med Merkel om konflikten i Syrien, efter at den tyske kansler har luftet ideen om i højere grad at inddrage blandt andre Iran og Rusland i processen.
De tre parter har det seneste år holdt en række møder om konflikten i Ukraine, og de blev tidligere på året enige om en våbenhvile for den tidligere sovjetrepublik. Trods aftalen er kamphandlingerne i Ukraine dog fortsat.
Ritzau/Reuters

