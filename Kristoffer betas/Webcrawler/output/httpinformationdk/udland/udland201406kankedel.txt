Kan kedelige Ashton udskiftes med ’rockstjernen’ Sikorski?
Polen har som det hidtil eneste EU-land nomineret sin udenrigsminister til jobbet som EU’s næste udenrigschef. Får han det, vil rollen blive ændret markant, mener ekspert
USA’s udenrigsminister, John Kerry, (t.v.) mødtes i går med Polens udenrigsminister, Radoslaw Siroski i Warszawa. Sikorski er ifølge iagttagere ’billclintonsk’ og ifølge sig selv ’twitterpolitiker’.


 Han bliver kaldt ’Polens rockstjerneudenrigsminister’ og har – modsat hovedparten af de europæiske karrierepolitikere – et fyldigt cv mellem punkterne ’uddannelse’ og ’folkevalgt politiker’ (se boks).
Han er højtråbende, kritisk og åbenlyst ambitiøs. Med andre ord stort set den diametrale modsætning af Catherine Ashton, den anonyme brite, der lige nu besidder jobbet som EU’s udenrigschef. Det job, som Polen i sidste uge nominerede sin udenrigsminister, Radoslaw Sikorski, til.
»Jeg vil sige det åbent: Polen har fået en så markant indflydelse udenrigspolitisk, at Sikorski vil være en naturlig kandidat,« sagde Polens premierminister, Donald Tusk.
Sikorskis navn er med jævne mellemrum blevet nævnt i forbindelse med spekulationerne om, hvem der skal afløse Ashton, når hun træder tilbage sidst på året. Især efter han spillede en nøglerolle i forhandlingerne mellem Ukraines tidligere præsident Viktor Janukovitj og demonstranterne på Maidan-pladsen.
»Der er noget billclintonsk over Radek Sikorski. (…) Ligesom Clinton er han ikke bange for at sige sin mening, selv hvis det ikke nødvendigvis er populært i det forum, han taler til,« skriver Stephen Richer og David W. Wise fra magasinet The Globalist.
Netop den karakteristik betyder imidlertid, at der er dem, der har deres tvivl om, hvorvidt han er den rette til et diplomatisk job, der kræver, at han skal tale på vegne af 28 medlemslande.
Måske for åbenmundet
Roderick Parkes, leder af det Polske Institut for Internationale Affærers EU-program, er ikke i tvivl om, at Sikorski ville blive en anderledes udenrigschef – især stilmæssigt.
»Ashtons succeser har ligget i, at hun har opereret i baggrunden og udfyldt en mæglerrolle. Hun har ryddet op efter amerikanerne og udglattet uoverensstemmelser. Det ville ændre sig,« siger Parkes til Information.
»Da Sikorski for nylig var i Iran, gjorde han en pointe ud af at sige: ’Jeg er en twitterpolitiker – her kan jeg ikke læse min avis, jeg kan ikke tweete’,« tilføjer Parkes.
Spørgsmålet er imidlertid, om Sikorskis mere åbenmundede stil vil få konsekvenser politisk set? Også i lyset af at Polen generelt og Sikor-ski i særdeleshed – af historiske og geografiske årsager – har været yderst kritisk over for Rusland, især i forbindelse med krisen i Ukraine.
Paul Ivan, Rusland- og EU-ekspert ved European Policy Centre i Bruxelles, mener dog ikke, at der vil forekomme en markant ændring politisk set, hvis Sikorski overtager efter Ashton.
»Det væsentligste er, at han ville skulle agere inden for en struktur, som begrænser hans handlingsfrihed. Den juridiske ramme vil forblive den samme, og beslutninger vil fortsat skulle træffes med enstemmighed,« siger han.
Han mener dog, at Sikorski anses for at være »for antirussisk, især i Vesteuropa« til at få jobbet.
Men personligt mener han godt, at han »kan adskille tingene og tale for hele EU«.
»Han behøver ikke ignorere Polens sikkerhedsbekymringer – de er en del af EU’s sikkerhedsbekymringer nu,« siger Ivan og påpeger, at Polen faktisk »forbedrede sine relationer med Rusland væsentligt under hans ledelse – før Ukraine-krisen«.
Parkes mener, at Sikorski er blevet mere forsigtig med sine udtalelser, efter han »blev forbigået i forbindelse med jobbet til NATO i 2009, fordi USA ikke kunne acceptere hans syn på Rusland«. Ikke desto mindre ved Rusland, hvad han står for, og det kan måske være en fordel, vurderer han.
»EU har forsøgt at gå på listefødder i forhold til Rusland i forbindelse med sine naboskabspolitikker, og de valgte alligevel at tage det tungt. Måske er det lettere med en person, der siger tingene, som de er.«
»Fordi Ashton var så ukendt, forsøgte alle at fortolke, hvad hun mon kunne mene, hver gang hun åbnede munden. Når Sikorski åbner munden siger folk: ’Ah, det er ham igen’. På den måde har hans åbenhed givet ham mere manøvrerum,« siger Parkes.

