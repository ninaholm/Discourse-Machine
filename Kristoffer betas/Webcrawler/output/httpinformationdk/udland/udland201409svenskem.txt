Den svenske middelklasse siger ’nej tack’ til skattelettelser
Statsminister Fredrik Reinfeldts borgerlige alliance er presset i meningsmålingerne forud for valget i Sverige næste søndag. Middelklassen vil ikke have flere af de skattelettelser, som har været Reinfeldts politiske slagnummer


 Det skal kunne betale sig at arbejde, og svenskerne skal have flere penge i tegnebogen. Sådan har Moderaternas statsminister, Fredrik Reinfeldt, igen og igen begrundet de 140 milliarder svenske kroner, hans borgerlige regeringsalliance har givet vælgerne i skattelettelser, siden den kom til magten i 2006.
Ved valget næste søndag spår meningsmålingerne, at Alliancen taber magten til den rød-grønne blok anført af Socialdemokraternas leder, Stefan Lövfen. Og det skyldes i høj grad, at svenskerne ønsker velfærd i stedet for skattelettelser, vurderer professor i statsvidenskab ved Göteborgs Universitet, Ulf Bjereld.
»Den svenske middelklasse vender ryggen til Fredrik Reinfeldts vigtigste politiske værktøj, som har været skattelettelserne. Opbakningen til velfærdsstaten i Sverige er meget stærk. I den seneste tid har debatten drejet sig om velfærdsforringelser, og der findes en stærk støtte blandt vælgerne til, at velfærden skal finansieres af højere skatter,« siger Ulf Bjereld.
Den vurdering deler kommentator og kulturchef på Aftonbladet Åsa Linderborg: »Reinfeldt har tidligere vundet på at sige, at han var en bedre socialdemokrat end socialdemokraterne selv. Men han kunne ikke passe på folkhemmet. Uligheden er vokset, og arbejdsløsheden er ikke faldet, som han lovede. Folk tror ikke længere på ham. Middelklassen vil betale mere i skat, hvis pengene går til bedre velfærd, omsorg og skoler.«
’Man prøver at købe middelklassen’
Undersøgelser viser, at opbakningen til skattefinansieret velfærd er øget de senere år, og hele 75 pct. af svenskerne er villige til at betale mere i skat for bedre velfærd.
»Vi har en oplevelse af, at man bare prøver at købe middelklassen med skattelettelser, fordi forventningen er, at vi er ligeglade med de arbejdsløse, at velfærden bliver dårligere, at omsorgsarbejde undervurderes og at kronisk syge får dårligere vilkår,« siger Anita Beckman, initiativtager til gruppen Medelklassupp-roret, som har fået stor gennemslagskraft i debatten. Anita Beckman har fået 4.000 svenske kroner mere om måneden som følge af Reinfeldts skattelettelser.
Reinfeldt, der er syv til 10 procentpoint efter i meningsmålingerne, har forsøgt at imødekomme kritikken ved at love stop for nye skattelettelser.
»Men det stoler svenskerne ikke på. Det har han sagt før,« siger Ulf Bjereld.

