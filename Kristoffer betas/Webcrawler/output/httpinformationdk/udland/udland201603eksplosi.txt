Eksplosiv stigning i atmosfærens CO2-indhold
Planeten er på vej ind i en selvforstærkende ond cirkel, frygter Barack Obama, mens EU-ledere synes at pille klimaet af topmødedagsorden


 Næppe havde alverdens lande midt i december landet Paris-aftalen om beskyttelse af det globale klima, før de sidste data for årets CO2-belastning af atmosfæren tikkede ind og afslørede, at udviklingen går den forkerte vej med rekordfart.
De bearbejdede 2015-data for væksten i atmosfærens CO2-indhold blev i går offentliggjort af det amerikanske National Oceanic and Atmospheric Administration (NOAA), der fra Mauna Loa Observatoriet på Hawaii registrerer den løbende udvikling.
»CO2-niveauerne stiger hastigere, end de har gjort i hundredtusinder af år. Det er eksplosivt sammenlignet med naturlige processer,« siger chefforsker Pieter Tans, NOAA, i en pressemeddelelse.
Målingerne viser, at koncentrationen i 2015 steg med 3,05 ppm CO2 (parts per million, CO2-molekyler pr. million luftmolekyler), ifølge NOAA »den største årlige stigning i de 56 år, man har målt«.
I februar blev CO2-koncentrationen målt til 404,02 ppm, et år tidligere var den 400,26 ppm. Tilbage i år 1800 før afbrændingen af fossil energi tog fart, var koncentration 280 ppm CO2.
»Sidste gang Jorden oplevede en sådan vedvarende CO2-stigning, var i et tidsrum for 17.000-11.000 år siden, hvor CO2-niveauerne øgedes med 80 ppm. Dagens vækstrate er 200 gange højere,« oplyser Pieter Tans.
