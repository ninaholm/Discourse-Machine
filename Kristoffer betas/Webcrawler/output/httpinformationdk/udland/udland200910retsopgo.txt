Retsopgøret mod Wall Street indledt
Den økonomiske nedsmeltning i finansverdenen har krævet mange ofre verden over - milloner af ledige, tvangsauktioner og personlige tragedier. Ofrene håber på, at retsopgøret mod de to første fra investeringsbanken Bear Stearns vil sætte et eksempel. De to risikerer 20 års fængsel, men større, fede fisk er i søgelyset
Rasende borgere med penge i klemme protesterede inde i Bear Stearns hovedkvarters lobby den 26. marts i 2008, da første varsel om styrtdykkende aktier og værdipapirer.


 NEW YORK - Efter et økonomisk sammenbrud af dimensioner, tabet af syv millioner arbejdspladser og næsten to millioner tvangsauktioner i USA alene og i en situation, hvor virksomheder og forbrugere verden over stadig må kæmpe en hård kamp for at genskabe sig et finansielt råderum efter den langvarige kreditklemme, bliver Wall Street omsider draget til retsligt ansvar. Nå ja, et lille stykke af Wall Street i det mindste.
I den første større sag mod en af de storbanker, som havde en hovedrolle i den finansielle  nedsmeltning, får en jury bestående af 12 New York-borgere af primært arbejderklassebaggrund, mulighed for at afgøre skæbnen for de to ledere af Bear Stearns, hvis hedgefonde imploderede i 2007, hvilket kom til at danne optakt til hele den efterfølgende krise. Ralph Cioffi, 53, og Matt Tannin, 48, står tiltalt for at lokke nye investorer til subprime-boligmarkedet, selv om de må have vidst, at dette marked stod over for et nært forestående kollaps. Efter selv at have stukket fyrstelige millionbonusser i egne lommer under højkonjunkturårene overlod parret til det til deres investorer at bære det endelige tab på 1,4 milliarder dollars, som - for altid, må man antage har ødelagt ryet for Bear Stearns, en af de ældste investeringsbanker på Wall Street.
Klædt på som til en begravelse sad parret ubevægeligt på anklagebænken i den projektørbelyste retssal i downtown Brooklyn fredag, mens deres advokater holdt deres indledende forsvarstale. Mere end en halv snes venner og familie var stuvet sammen på en af de få offentlige tilhørerbænke, og endnu flere måtte tage opstilling i forhallen, da retssagen begyndte. Processen tegner til at blive en forbitret kamp mellem en anklagemyndighed, som beskylder parret for at lyve og manipulere med bevismaterialet, og forsvarsadvokater, der insisterer på, at deres klienter bliver søgt gjort til syndebukke for en finansiel krise, de ikke havde mindste andel i at frembringe.
Anklagemyndigheden bygger i vidt omfang sin bevisførelse på en række e-mails skrevet af de to mænd, som antyder, at de allerede i en tidlig fase havde indset, at markedet var - med Cioffis udtryk - »brændt af«.
De to parter skændtes i sidste uge om, hvorvidt private e-mails skrevet af Tannin på en Google e-mail-konto overhovedet kunne antages som acceptabelt bevismateriale - de pågældende mails tyder på, at han var personligt bekymret over et muligt sammenbrud for markedet så tidligt som i november 2006, og at han af samme grund var begyndt at tage antidepressive medicin.
Forvarsel om hævn
Udfaldet af retssagen kan også være et forvarsel om, at værre ting forestår. Det amerikanske justitsministerium er for øjeblikket ved at forberede retssager mod endnu større fisk fra Wall Street.
»Denne sag må under ingen omstændigheder opfattes som en lejlighed til at hævne sig,« understregede den 75-årige dommer Frederic Block over for sine nævninge før de indledende indlæg. D'herrer Cioffi og Tannin står til 20 år i skyggen, dersom de findes skyldige i det alvorligste af anklagepunkt imod dem: værdipapirbedrageri. Cioffi er desuden tiltalt for insiderhandel og for at overføre to millioner dolla (godt 10 millioner kr.) af sine egne gratialer fra bundne midler i hedgefonde kort før disses sammenbrud.
Juryen var belastet
Jurygodkendelsen strakte sig over en hel dag - så afgørende var det for dommeren at frasortere personer, hvis mulige forudindtagethed kunne hindre dem i at give Tannin og Cioffi en retfærdig rettergang. For en sikkerheds skyld udnævnte han også seks supplerende nævninge.
Forsvarere og anklagemyndigheder var på forhånd enedes om et spørgeskema, der skulle afdække nævningenes egnethed, velvidende at sidste års krak på Wall Street har efterladt så dybe sår, at der næppe er mange mennesker tilbage i USA uden skarpe meninger om den finansjonglerende klasse.
En potentiel nævning blev fravalgt for at have svaret, at »folk på Wall Street er sluppet af sted med en masse svinestreger«. En anden mand, der indrømmede, at han personligt havde mistet penge på sidste års storkrak, erklærede over for retten, at han følte sig overbevist om, at »de finansielle institutioner altid vil forsøge at bøje reglerne for at tjene så mange penge som muligt«. Han fandt heller ikke nåde for dommerens kritiske blik.
Den jury, som endte med at blive sammensat af syv kvinder og fem mænd, vil skulle beslutte sig for, om det foreligger tilstrækkeligt fældende beviser for, at Cioffi og Tannin bevidst vildledte investorer til fortsat at sætte deres penge i fondene, få måneder før disse kollapsede.
Hvad juryen ikke vil skulle tage stilling til, er de fatale eftervirkninger, som begyndte med fondenes sammenbrud i juli 2007 og bredte sig igennem det finansielle system i endnu otte måneder for til sidst at udløse et stormløb på Bear Stearns.
De kendte til bankerot
Virksomheden de facto-bankerot i marts 2008 efterfølgende brandudsalg til ærkerivalen JP Morgan Chase rystede Wall Street til dets grundvold og skulle blive den første dominobrik, der rev alle de øvrige med sig i faldet.     Hverken Cioffi eller Tannin er dog tiltalt for at have forårsaget kreditkrisen.
De er begge tiltalt for at opføre sig uhæderligt, da krisen var på nippet til at bryde løs. De handlede begge med realkreditværdipapirer og bestyrede to af de hedgefonde, som investerede massivt i den 'giftige' boliggæld, som i dag vides at være den skæbnesvangre udløser af krisen, men som på et tidligere tidspunkt forekom at give løfte om store rigdomme.
De arbejdede som det kritiske led i den kæde, der begyndte på de overophedede boligmarkeder i det sydlige og vestlige USA, hvor millioner af købere blev fristet til at optage realkreditlån, der i realiteten ikke havde råd til.
Disse pantebreve blev  efterfølgende splittet op i mange stykker afskåret af Wall Street og forvandlet til værdipapirer, som kunne købes og sælges, som var de aktier.
Kreditvurderingsbureauer havde godkendt Bear Stearns-fondenes såkaldte  'pantebrevsafledte portefølje' som supersikker, og de tiltaltes overordnede i Bear Stearns og udefrakommende investorer i deres fonde forestillede sig ikke, at de løb nogen større risiko. Spørgsmålet er så, om de to investeringschefer nødvendigvis må have vidst, at dette langtfra kunne være sandt.
© The Independent og Information Oversat af Niels Ivar Larsen

