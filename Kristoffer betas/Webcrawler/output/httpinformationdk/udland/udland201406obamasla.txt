Obama slår til mod klimaforandringerne
I et slagkraftigt klimainitiativ vil præsidenten i dag leve op til sit løfte fra COP15 i København ved at skære dybt i kulkraftværkers udslip af CO2. Beslutningen stiller USA i en stærk position i opløbet til FN’s klimakonference i 2015
Fordi kul udgør 40 pct. af el-produktionen og udleder langt mere CO2  end naturgas, vil en reduktion på mellem 20 og 30 pct. af kulkraftværkers udslip formodentligt betyde, at USA kan leve op til sit løfte fra København om at reducere sin udledning med 17 pct. i 2020


 
	Præsident Barack Obama planlægger i dag at indfri sit valgløfte fra 2012 om at gå drastisk til værks i kampen mod klimaforandringer ved at sætte et mål for hver af USA’s 50 delstaters udledning af drivhusgassen CO2 fra kulkraftværker.

	Den forventede effekt af indgrebet mod udledningen af CO2 – der bliver gennemført administrativt udenom lovgiverne i Kongressen – vil være flere hundrede gange større end et amerikansk nej til at nedlægge en olierørledning, kaldt Keystone XL, fra Canada til USA, lyder det fra amerikanske miljøeksperter.

	»Det giver ikke meget mening at fokusere på en rørledning, hvis bidrag til udslip af CO2 er minimalt, når vi har mulighed for at opnå mere vidtrækkende resultater ved at gribe ind mod kulkraftværker,« siger Jason Bordoff fra Columbia Universitys Center on Global Energy Policy til The New York Times. Han har været Obamas energirådgiver.

	Obamas klimainitiativ vil desuden stille USA i en stærk position ved FN’s næste klimatopmøde i Paris i 2015, hvor Washington håber at overtale andre store CO2-udledere som Indien og Kina til at acceptere nedskæringer hinsides de juridisk uforpligtende mål, der blev nævnt i Københavnerklæringen fra 2009.

	»Vi befinder os i et kritisk øjeblik,« siger Yvo de Boer, tidligere leder af FN’s klimakonference til websitet Responding to Climate Change.

	»Inden COP15 i København nedstemte Senatet et klimalovforslag. Det ser nu ud til, at Obama-regeringen har fået luft og vil prøve igen.«

	Kontroversielt initiativ

	Men præsidentens fremgangsmåde er anderledes. I denne omgang er det hans miljøagentur, Environmental Protection Agency (EPA), der skal føre klimapolitik.

	Det nye initiativs indhold er mere eller mindre det samme som klimalovforslaget, der blev vedtaget i Repræsentanternes Hus i 2009 og som efterfølgende faldt i Senatet på grund af modstand fra demokratiske senatorer, der kommer fra stater, hvis økonomier er afhængige af kulminer og kraftværker.

	Den juridiske begrundelse for Obama-regeringens indgreb mod kulkraftværkers CO2-udslip findes i Clean Air Act fra 1970, hvis generelle hensigt er at regulere luftforurening. I 1990 benyttede præsident George H.W. Bush et afsnit i loven, der lader delstater bruge handel med forureningskvoter til at nedbringe svovldioxid i atmosfæren over USA.

	I denne omgang tilbyder miljøagenturet igen delstater at nedbringe CO2-udslip fra deres kulkraftværker – af hvilke der er 600 i USA – gennem kvotehandel. Ideen er at give lokale myndigheder mulighed for at reducere staternes samlede udledning gennem f.eks. større satsning på alternative energikilder eller mere effektive energibesparelser etc., og dermed skåne kulminebranchen og energisektoren for at skulle lukke snesevis af miner og hundredvis af kraftværker i løbet af kort tid.

	Kvotehandel tjener som en indkøringsfase.

	At målene for CO2-reduktion vil veksle fra stat til stat, skyldes, at nogle delstater allerede er godt i gang med at nedbringe deres udslip af drivhusgasser enten ved at stille minimumsmål for elektricitetsselskabers anvendelse af alternativ energi eller ved hjælp af kvotehandel med CO2 – en ordning, som findes i ni nordøstlige stater og i Californien.

	Modellen, EPA agter at benytte, er stærkt inspireret af et forslag udarbejdet i 2012 af miljøorganisationen Natural Resources Defense Council (NRDC). Seniorforsker Dan Lashof nævnte for nylig i en blog på organisationens website, at »et partnerskab mellem EPA og de 50 delstater med reduktionsmål sat på basis af USA’s CO2-udslip i 2012 vil kunne nedbringe kulkraftværkers udledning med 20-30 pct. i 2020.«

	Modstand fra industri

	Obamas nye initiativ ventes af møde modstand fra industrien. Indehavere af kulminer og kulkraftværker samt særligt udsatte delstater har bebudet søgsmål ved forbundsdomstole mod Obama-regeringens benyttelse af loven fra 1970. Men modstanderne er oppe imod en Højesteret, der i en kendelse i 2011 anerkendte EPA’s ret til at regulere CO2 under Clean Air Act.

	Statsadvokaten fra Oklahoma planlægger at indvende over for en forbundsdomstol, at loven fra 1970 i første omgang lader delstaterne selv bestemme reduktionsmål, og at EPA kun har bemyndigelse til at forkaste planer udarbejdet af delstater.

	Obamas initiativ kan komme til at gøre en verden til forskel for USA’s klimapolitik, hvis den bliver ført ud i livet på en bestemt og stringent facon.

	Kulkraft bidrager mere end nogen anden form for energi til klimaforandring. I USA producerer kulkraftværker 40 pct. af elektriciteten og står for en tredjedel af landets årlige udledning af CO2. USA er den andenstørste udleder af drivhusgasser i verden med 5,5 mia. ton i 2011. Kina er nummer 1 med 8,7 mia. ton og Europa nummer 3 med 4,3 mia. ton.

	Et nærmere kig på sammensætningen af USA’s udslip viser, at kraftværker (kul, naturgas, atomenergi, sol og vind) står for 2,8 mia. af de 5,5 mia. ton, mens bilers udstødningsgas sender 1,9 mia. ton CO2 op i atmosfæren.

	Fordi kul udgør 40 pct. af el-produktionen og udleder langt mere CO2 end naturgas, vil en reduktion på mellem 20 og 30 pct. af kulkraftværkers udslip formodentligt betyde, at USA kan leve op til sit løfte fra København om at reducere sin udledning med 17 pct. i 2020, hvis man bruger 2005 som basisår. USA’s endelig mål er en reduktion på 83 pct. i 2050.

	Benzinøkonomi

	Med til billedet hører, at både amerikanske og importerede biler fra dette år skal have forbedret deres benzinøkonomi i henhold til en lov vedtaget af Demokraterne i Kongressen i 2010 på Obamas foranledning.

	Ifølge EPA vil det betyde et fald i personbilers og lastvognes udledning af CO2 med 180 mio. ton i 2020, 580 mio. ton i 2030 og 1,1 mia. ton i 2050. Bilparkens samlede udledning var 1,9 mia. ton i 2011.

	Til sammenligning vil indførelsen af canadisk skiferolie via rørledningen Keystone XL kun medføre en ekstra udledning på 18 mio. ton CO2 pr. år, hedder det fra EPA.

	Obama-regeringen antager herudover, at skiferolie beregnet til det amerikanske marked i alle tilfælde vil blive udvundet i Canada og solgt til anden side, hvis rørledningen ikke bliver til noget.

	På den baggrund anses det for sandsynligt, at præsident Obama vil godkende Keystone XL-projektet kort efter midtvejsvalget til Kongressen i november.

	Det var oprindeligt meningen, at afgørelsen skulle træffes i denne måned. I stedet vælger præsidenten nu at skære igennem den politiske modstand i Kongressen og industrien og pålægger hver af de 50 enkeltstater reduktionsmål for CO2-udledningen.

	Initiativet er så dristigt og så kontroversielt, at det kan få modstandere af Keystone XL til at tie – i hvert fald i en tid. Den samlede amerikanske miljø- og klimabevægelse forventes at rose præsidentens initiativ efter fremlæggelsen

