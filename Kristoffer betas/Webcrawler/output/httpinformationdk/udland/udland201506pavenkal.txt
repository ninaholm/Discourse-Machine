Paven kalder katolikker til klimakamp
Den katolske pave Frans vier for første gang i historien et hyrdebrev til klimaforandringerne. Det vidner om religionens grønne reformation, siger en religionshistoriker. Den danske klima- og energiminister håber, at hyrdebrevet kan flytte skeptikere
I april var pave Frans vært for en FN-delegation, der diskuterede klimaspørgsmål, og i januar udtalte paven, at mennesket var skyld i størstedelen af klimaforandringerne og takkede Gud for, ’at der er røster, der taler om dette’.


 Mens verdenslederne gør sig klar til klimatopmødet i Paris til december, henvender pave Frans sig til verdens befolkning og særligt de 1,2 mia. katolikker verden over med et håb om at skabe fornyet opmærksomhed om miljøets ødelæggelse og menneskets videre ansvar.
Omtrent hvert femte år udsender paven et såkaldt hyrdebrev om, hvordan retskafne katolikker bør leve deres liv, og for første gang i historien handler det denne gang om klimaforandringerne.
Den katolske kirke er ikke blot den suverænt største kristne, men også verdens største religiøse organisation, så det er bestemt ikke småting, når paven kommer med denne udmelding, påpeger religionshistoriker Jens-André P. Herbener, der er lektor ved Syddansk Universitet.
»Det er helt nyt at adressere klimaforandringerne på denne måde. Et hyrdebrev er både mere omfattende, alvorligere og mere forpligtende end et direktiv, og det forventes traditionelt, at katolikker bruger brevet som vejledning til deres livsstil,« siger Jens-André Herbener.
Verdens største og førende forum for studiet af feltet religion og økologi, det anerkendte Forum on Religion and Ecology på Yale University, skriver om pavens hyrdebrev:
»Hyrdebrevet kommer på et kritisk tidspunkt og kan ses som en vigtig del af den proces, der vil skabe ny fremdrift i den samordnede indsats for at nå frem til en global klimaaftale.«
Læs også: Hyrdebrev lægger pres på amerikanske politikere
Hyrdebrevet er det seneste og største af en række tiltag fra Vatikanets side, der berører klimaspørgsmålene. I april var pave Frans vært for en FN-delegation, der diskuterede emnet, og i januar udtalte paven, at mennesket var skyld i størstedelen af klimaforandringerne, og takkede Gud for, »at der er røster, der taler om dette«.
Selv om de to tidligere paver, Johannes Paul 2. og Pave Benedikt 16., var de første til at sætte klimaet på dagsordenen, har den nuværende pave Frans, fra han blev indsat, markeret sig på klimaspørgsmålene, og hyrdebrevet sender også et signal, der når hele verden rundt.
Økonomisk revolution
Hyrdebrevet bliver først offentliggjort af Vatikanet i morgen, men et 192 sider langt udkast på italiensk blev mandag lækket af det italienske medie l’Espresso via den mangeårige vatikanmedarbejder for la Repubblica Sandro Magister. Magister har siden fået sin akkreditering til Vatikanet suspenderet på ubestemt tid, og Vatikanet har sendt en meddelelse ud, hvori de »beder journalister om at respektere de faglige standarder og vente på den officielle offentliggørelse af den endelige tekst«.
Avisen New York Times har oversat bidder af det lækkede materiale og citerer pave Frans for at beskrive profitmaksimering som en »forvridning af økonomien«, der ikke tager hensyn til miljøet.
Ligeledes skulle paven udtrykke sig kritisk om visse dele af den teknologiske udvikling:
»En økonomisk og teknologisk udvikling, der ikke efterlader verden et bedre sted med en forbedret livskvalitet, kan ikke betragtes som fremskridt.«
Nyhedsbureauet Reuters skriver, at paven vil bede rige nationer om at revurdere ’smid-væk-livsstilen’. Og den britiske avis The Guardian skriver, at paven vil »opfordre til en etisk og økonomisk revolution for at forhindre katastrofale klimaændringer«, hvor også divestment-bevægelsen, der forsøger at afvikle investeringer i fossile brændsler, skulle få et rygstød.
På det mere overordnede plan fremhæver det omtalte Forum on Religion and Ecology på Yale University tre områder, hvor den katolske kirke vil forsøge at stadfæste sin position som kirken, der:
Er katalysator i opbygningen af en velvilje til at beskæftige sig med klimaændringer på globalt plan.
Styrker kendskabet til de stærke forbindelser mellem miljøproblemer og den grundlæggende menneskelige trivsel og social retfærdighed.
Inddrager moral, etik og, for dem med religiøse overbevisninger, vigtige åndelige dimensioner i debatten om miljøhensyn og klimaændringer.
COP21 i Paris
Den danske klima-, energi- og bygningsminister Rasmus Helveg Petersen (R) glæder sig over, at paven blander sig i klimaspørgsmålene ved at udsende hyrdebrevet og mener, at religion kan udfylde en særlig rolle i miljø- og klimadebatten.
»Jeg er glad for, at paven tager et religiøst og moralsk ansvar på sig og italesætter problematikken på en ny måde. Han taler ikke om ’internationale retlige forpligtelser’, men om kærligheden til guds skaberværk, og at vi skal passe på det,« siger han og påpeger, at det er et stærkt budskab, der gør indtryk.
Ministeren er overbevist om, at hyrdebrevets timing vidner om, at kirken ønsker at påvirke katolikker verden over til at støtte op om de vigtige klimaforhandlinger, der afholdes i Paris til december.
»Paven og religionen har et direkte talerør ind i masser af katolske lande og deres delegationer. Den kirkelige stemme kan have meget vægt, der kan bruges til at redde vores fælles klima. Jeg er sikker på, at hyrdebrevet flytter nogle skeptikere,« siger han.
Nye værdier
Også i forbindelse med klimatopmødet i Peru i december 2014 opfordrede flere katolske biskopper til, at klimaforandringerne skulle tages mere alvorligt, men denne udmelding fra paven er et »endnu hårdere slag i bordet«, påpeger religionshistoriker Jens-André P. Herbener, der er aktuel med bogen Naturen er hellig om klima og religion.
Han vurderer, at dele af den katolske kirke i de seneste 20-30 år har gennemgået en grøn reformation, hvor man søger de elementer i religionen, der kan have en økologisk favorabel konsekvens i dag. Man nyfortolker og nyskaber så at sige religionen for at være mere nutidig.
»Dele af katolicismen har foretaget en regulær teologisk kolbøtte. Hvor man tidligere skulle beherske og tæmme naturen, betoner man nu vigtigheden af at passe godt på den,« siger han.
Og det har haft en effekt. Mange katolikker er ifølge religionshistorikeren enige i, at klimaforandringerne er et alvorligt problem, og at der bør gøres noget ved det, men der sker fortsat meget lidt, når det kommer til reel handling.
»På det handlingsmæssige plan, som i sidste ende er det afgørende, har der ikke været markante ændringer. Det halter med at få katolikker til at gå op i økologi og vedvarende energi,« siger han, men understreger, at anderledes stærke værdier og et nyt natur- og menneskesyn vil betyde, at de praktiske handlinger automatisk følger efter.
»Hvad hjælper det at bremse udledningen af drivhusgasser, hvis forbruget fortsat er skyhøjt? Eller hvis der fortsat er en enorm befolkningstilvækst? Det gælder om at sætte nye værdier ind, og der kan religion gøre en forskel – selv om det tager tid,« siger han.

