Boehner og Barack to mænd med en plan
Dramatikken stiger i forhandlingerne om at nå en løsning på USA's gældsproblem, og nu forsøger Præsident Obama og republikaner-nes leder John Boehner igen at nå en stor aftale på tomandshånd


 WASHINGTON DC -  Der er nu 15 dage tilbage, før USA bliver teknisk insolvent. Men Det Hvide Hus og den republikanske opposition er milevidt fra hinanden når det gælder forhandlingerne om at løfte landets gældsloft.
Flere nye meningsmålinger viser, at et stort flertal af vælgerne, over 60 procent, foretrækker en kombination af betydelige nedskæringer i den offentlige sektor med skatteforhøjelser rettet mod de mest velhavende amerikanere. Men foreløbigt er svaret, når det gælder selv den mindste skatteforhøjelse, også selv om det kun er lukningen af huller i de eksisterende lovgivning og ikke en forhøjelse af marginalskatteprocenten, et rungende no i den republikanske lejr.
På papiret samlede der sig derfor i weekenden igen interesse for en nødløsning fremsat af senatets minoritetsleder Eric Cantor. Cantor har været den mest stålsatte nej-siger i den republikanske lejr, og hans forslag til at undgå en nedsmeltning af økonomien er at overlade al ansvaret for sagen til præsidenten.
Det vil kræve Kongressens tilslutning til en teknisk manøvre, der overdrager lovgivningen til præsidenten alene. Fordelen for republikanerne er, at de intet medansvar vil få for folkeligt upopulære nedskæringer i de store sociale programmer, Medicare, Social Security og Medicaid. Men ulempen er samtidig den manglende indflydelse, idet store dele af de konservatives eget bagland ser Cantors forslag som manglende vilje til at tage et ansvar: Et udtryk for typisk kortsigtet Washington-taktik, der ikke griber om nældens rod, men blot sparker problemet videre til den næste Kongres efter præsidentvalget i 2012.
Republikansk frygt
I den republikanske ledelse frygter man også, at vælgerne vil dømme nøl, og straffe republikanerne for deres manglende deltagelse ved næste års præsidentvalg.
Derfor gled fokus mandag tilbage på forhandlingernes to formelle hovedpersoner: den republikanske leder John Boehner og præsidenten.
De to har mødtes i dybeste hemmelighed for flere uger siden, uden nogen allierede eller medarbejdere, kun de to til langt ud på natten i Det Hvide Hus.
Her udarbejdede de to skitsen til en plan til et omfattende kompromis, der hvis vedtaget ville lette den 14.3 billioner dollar store gæld med over fire billioner dollar over de kommende 10 år.
Tonen og kemien mellem Boehner og Obama er blevet bedre på det personlige plan, siger flere kilder i Det Hvide Hus, efter at præsidenten i sidste måned flere gange rakte hånden ud mod Boehner. De to har talt i telefon sammen stort set dagligt, og den personlige kontakt har haft reel indflydelse på forhandlingerne. Klimaet mellem de to ledere har tidligere været særdeles køligt
En sigende detalje, beskrevet i Newsweek i sidste uge, var f.eks., at da Boehner blev udpeget til ny leder af Repræsentanternes Hus efter midtvejsvalget, havde præsidenten end ikke hans direkte eller private telefonnummer, så han kunne ønske den republikanske leder tillykke. En assistent måtte finde frem til den naturglade Boehners fiskepartner for at bede om nummeret til den nye næstmest magtfulde politiker i Washington.
Boehner og Obamas første forsøg blev underkendt med et brag i det republikanske, tea party-dominerede, bagland. Herefter faldt aftalen fra hinanden, og begge de to mænd faldt tilbage til mere uforsonlige toner, hvor de spillede op til deres liberale og konservative kernetropper, men nu siger en kilde tæt på forhandlingerne til Information, at de to ledere vil prøve en gang til og gøre et nyt forsøg med armlægning af egne yderfløje.
»Der er ingen ansvarlige politikere i Washington, som er indstillet på dommedag. Gældsloftet vil blive hævet. Boehner og præsidenten vil forsøge en gang til med det store forslag. Men hvis de konservative fortsat blokerer, vil Cantors tekniske fiks stå tilbage som en særdeles utilfredsstillende løsning. Begge dele vil imidlertid betyde, at USA ikke går fallit. Hvis det ender med Cantors plan, vil præsidenten foreslå nedsættelsen af en ny gældskommission på tværs af partiskel, der skal komme op med en langsigtet plan,« siger kilden til Information.
Den amerikanske statsgæld er vokset med 35 procent, siden præsident Obama blev indsat i januar 2009.
 

