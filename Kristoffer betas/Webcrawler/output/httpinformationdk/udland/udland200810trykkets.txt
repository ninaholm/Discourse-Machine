Trykket stemning i Nashville
Under deres anden tv-duel var tonen skærpet mellem Barack Obama og hans modstander, John McCain, der er alvorligt bagud i meningsmålingerne


 NASHVILLE - John McCain og Barack Obama tørnede natten til onsdag dansk tid sammen på spørgsmål om den finansielle krise, Irak og Pakistan, men forsøgte at betone deres forståelse for vælgernes økonomiske bekymringer under deres anden, tv-transmitterede duel.
Republikaneren McCain var under intenst pres for at puste liv i sin skrantende valgkampagne. Han er fortsat betydeligt bagud i meningsmålingerne nationalt såvel som i de afgørende delstater mindre end en måned inden det amerikanske præsidentvalg 4. november.
Efter de seneste dage at have udvekslet stadig mere bitre angreb og beskyldninger mod hinanden, trådte de to senatorer ind på scenen i Nashville, Tennessee. De smilede begge bredt og gav hinanden hånden inden duellen, der havde karakter af et "borgermøde", gik i gang.
Men spændingerne var synlige lige under overfladen. Begge præsidentkandidater flettede gang på gang personangreb mod hinanden ind i deres svar.
McCain, som bredt er blevet kritiseret for ikke at ville kigge i Obamas retning under deres første tv-duel for to uger siden, lod muligvis sit mishag ved modparten skinne lidt for tydeligt igennem under en af meningsudvekslingerne i Nashville.
Arizona-senatoren påpegede på et tidspunkt, at han i Senatet havde stemt imod en energilov fyldt med skattelettelser for de store olieselskaber. Og fortsatte:
- Ved I, hvem der stemte for den? Den dér, sagde McCain i et skarpt angreb rettet mod Obama, senatoren fra Illinois.
Obama gjorde gentagne gange en dyd ud af at "korrigere" McCains udlægning af hans politik og lovforslag, og sørgede for at knytte den republikanske præsidentkandidat sammen med den upopulære, økonomiske politik, som den afgående præsident, George W. Bush, har været eksponent for i otte år.
Sindene kom atter i bevægelse, da debatten kom ind på den nationale sikkerhed, og Obama klandrede McCain for at hævde, at han ønskede at angribe Pakistan i jagten på terrornetværket al-Qaeda.
McCain gentog sin grundsætning om, at USA bør "tale afdæmpet, men bære en stor kæp", og angreb sin rival for at foretrække at "tale højt".
- Han har proklameret, at han vil angribe Pakistan, sagde McCain.
Obama returnerede omgående angrebet, og gjorde opmærksom på en video, der går sin sejrsgang på YouTube, hvori McCain under et vælgermøde for et år siden sang "bomb, bomb Iran" til tonerne af et gammelt Beach Boys-hit.
- Senator McCain antyder, at jeg på en eller anden måde er våd bag ørerne og at jeg bare braldrer løs, mens han er alvorlig og ansvarlig, sagde Obama.
- Dette er en fyr, der sang "bomb, bomb, bomb Iran", og som opfordrede til tilintetgørelsen af Nordkorea. Det mener jeg ikke er et eksempel på afdæmpet tale, fortsatte han.
En ny meningsmåling fra Gallup viser, at Obamas tilslutning blandt de amerikanske vælgere er på 51 procent i forhold til 42 procent til McCain. En anden lige så ny måling foretaget af tv-selskabet CNN giver Obama en tilslutning på 53 procent mod 45 procent til hans rival.
