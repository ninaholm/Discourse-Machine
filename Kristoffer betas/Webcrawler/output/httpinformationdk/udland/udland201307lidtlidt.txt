’Lidt af jer, lidt af os og en smule kapitalisme’
To millioner polakker er emigreret siden 2004, men ikke alle har slået rødder i deres nye hjemlande. Dem, der vender hjem, kommer tilbage med nye erfaringer og viden og er med til at modernisere det polske samfund, fortæller de hjemvendte og eksperterne. For nogle er hjemkomsten dog et kulturchok
 
	’Vi har eksporteret vores arbejdskraft, ikke vores arbejdsløshed,’ siger senioranalytiker Konstanty Gebert. ’Men vi får social – og i sidste ende økonomisk – kapital retur’.


 
	Der skulle to jobtilbud til at lokke polske Arkadiusz Zurek hjem igen efter fem år i Storbritannien og Danmark. For Magdalena Moren var det en blanding af savnet efter familien, vennerne og storbylivet samt karrieremæssige overvejelser, der fik hende til at købe en returbillet til Warszawa efter fire år i Sønderborg. I dag – fem år senere – er de begge glade for deres beslutning og mener, at årene i udlandet har givet dem ekstra ballast i deres nye karrierer.

	»Der er en anden tilgang til tingene i Danmark, så udover nye sprogfærdigheder, har jeg en ny tilgang til arbejdet og studierne med hjem. Og jeg er mere selvsikker i dag,« fortæller Magdalena Moren, en kvinde omkring de 30, over en cappuccino på hendes lokale café Regeneracja – et trendy etablissement med talrige små, kreativt udsmykkede rum.

	Arkadiusz Zurek, en ung, hurtigt talende og berejst mand, siger, at årene i Esbjerg, hvor han arbejdede for et internationalt shippingfirma, lærte ham, »hvordan man driver forretning«. Og han mener, at mødet med nye mennesker »åbner dine øjne«.

	»Det har haft en enorm indflydelse på mig. I dag er det at rejse til Danmark som at besøge mine forældre i det sydlige Polen. Europa er som USA for mig, som ét land,« siger Zurek, der har et middagsfly til Dublin næste dag og netop er kommet tilbage fra en forretningsrejse til Rusland.

	Men der er ikke kun tale om en personlig gevinst, når emigranter vælger at vende hjem igen. De hjemvendte kan også være med til at modernisere samfundet med deres erfaringer, nye viden og pæne opsparinger fra Vesteuropa. På den måde kan den tabte arbejdskraft og brain drain blive til et gode for samfundet – til brain gain. Og selv om antallet af hjemvendte polakker fortsat er forholdsvis beskedent, mener Konstanty Gebert, senioranalytiker i tænketanken European Council on Foreign Relations, at det polske samfund allerede har fået gavn af især de veluddannedes erfaringer.

	»Social kapital – selv hvis det ikke er ledsaget af økonomisk kapital – er noget, jeg mener, landet drager rigtig meget nytte af. Vi taler om ledelseserfaring, ikkematerielle goder, som er enormt vigtige. Hvis det virker i Storbritannien, så er der ikke rigtig nogen grund til, at det ikke også skulle virke her. Og det ser vi en nedsivningseffekt af,« fortæller Gebert, mens han producerer en velduftende espresso på komfuret i sin lejlighed med bogreoler på hver en centimeter væg, fra gulv til loft.

	Bedre chefer

	Arkadiusz Zurek er et godt eksempel på en hjemvendt, der har brugt sine erfaringer fra Vesteuropa. Først i ledelsen af et finsk logistikfirma, hvor han havde 70 ansatte under sig; siden arbejdede han for landets største vodkaproducent; og endeligt – siden 2010 – i sit ejet firma, Instytut INTL, et konsulentfirma, der rådgiver og hjælper virksomheder med at løse logistiske problemer.

	»Vi fandt et hul, som ingen før os udfyldte,« siger Zurek og fortæller, hvordan investering i medarbejderne er noget, han har taget med sig fra jobbet i Danmark.

	I øjeblikket udbetaler han stadigvæk løn til en ung ansat, mens hun læser videre i Frankrig.

	»Jeg investerer i hende, fordi jeg ønsker, at hun skal komme tilbage. Vi har ingen varehuse, kun mennesker, så jeg har ikke råd til at miste mine ansatte. Det var en lektie, jeg lærte i Danmark. Fra Storbritannien lærte jeg om den hårde kapitalisme,« fortæller den unge chef, hvis konklusion er, at det hele fungerer bedst med »lidt af jer, lidt af os og en smule kapitalisme«.

	Magdalena Moren vendte oprindeligt hjem til et underordnet job i den internationale virksomhed Accenture, men er siden blevet forfremmet. Hun mener også, at et udlandsophold gør folk til bedre chefer.

	»Den polske ledelsesstil er meget traditionel og gammeldags. Der er en mere hierarkisk tilgang, mens strukturen i Danmark er mere flad. Den flade struktur bygger på tillid, og det giver et bedre arbejdsmiljø,« mener den unge kvinde.

	Værdier og design

	Konstanty Gebert finder især »én tendens meget interessant – en der kommer af at have boet i et multikulturelt samfund«.

	»Polen er håbløst mono-alt muligt: Alle er hvide, alle er polakker, alle er kristne, og der er ikke megen tolerance for forskellighed. Vi kæmper stadigvæk de kampe om accept af bøsser og lesbiske, som Vesten tog for 30 år siden. Landet er dybt racistisk og fuldstændig uvidende om det. Men der er et forum, hvor denne overførsel af viden rent faktisk finder sted, og det er nettet,« siger Gebert og fortæller om en »fascinerende diskussion« i et chatroom mellem en ung mand, der havde arbejdet i en pub i London, og andre unge polakker om disse »slemme bøsser«.

	»Og denne fyr fortæller dem, at pubben er ejet af en homoseksuel mand, og han fortæller, hvordan det bare er en del af livet der, og at det simpelthen ikke er særlig vigtigt,« fortsætter han.

	Magdalena Moren er enig i, at oplevelsen af selv at være udlænding har ændret hende som person.

	»Det har gjort mig langt mere tolerant. Nu ved jeg selv, hvordan det er at være immigrant, og det var en sund oplevelse,« fortæller hun og tilføjer, at det også på andre områder har betydet, at hun ikke længere automatisk »synes, at alt polsk er bedst«.

	»Min æstetiske sans har ændret sig – min lejlighed er for eksempel fuld af dansk design. Jeg tager det bedste fra alle lande – for eksempel fransk vin,« siger hun med et smil.

	Arkadeusz Zurek er enig:

	»Folk kommer ikke kun tilbage med penge, men også med nye ideer. Nogle åbner virksomheder, som ikke eksisterede før. Der er åbnet klubber og restauranter med dansk og fransk design i byen. En af mine venner har åbnet en Bed and Breakfast. Det er blevet et meget mere interessant sted at bo end før.«

	Kulturchok

	For dem, der vender tilbage til mindre byer i Polens udkantsområder, er hjemkomsten imidlertid ikke altid så ligetil. Ekspert i migration ved Center for International Relations i Warszawa Krystina Iglicka har interviewet nogle af dem og forklarer, hvordan mange beskriver hjemkomsten som »lidt af et kulturchok«.

	»Dem, der kommer tilbage, er blevet bekendte med forskellige kulturer, religioner og farver i gadebilledet, men deres problem er, at hvis de flytter tilbage til meget små byer, så passer de ikke længere ind,« siger Iglicka. »Da de boede i udlandet, følte de sig som immigranter, men når de kommer tilbage, føler de sig heller ikke hjemme. Derfor ser vi nu en tendens til, at dem, der er vendt hjem, i nogle tilfælde emigrerer igen.«

	De, der tog job under deres kvalifikationsniveau, oplever desuden problemer, »der ligner dem, andre immigranter i Polen oplever – f.eks. hviderussere og ukrainere«, siger hun. »Det viser sig, at der ingen job er til dem. Arbejdsgiverne kigger på deres CV’er og ser, at de ikke har fået erfaring inden for deres område, og de ser det ikke som et plus, at de udvandrede var i stand til at finde et job i udlandet, og at de arbejdede i en anden kultur. De kigger på de hårde kvalifikationer, og dem, der tog et job under deres uddannelsesniveau, tæller ikke særlig højt.«

	Andre problemer er en langt lavere løn, som det »psykologisk er meget svært for dem at acceptere«, siger hun.

	Magdalena Moren måtte acceptere en lønnedgang, da hun skiftede fra jobbet i et firma ved Padborg – hendes første job efter at have læst en overbygning på Syddansk Universitet i Sønderborg – til Accenture i Warszawa.

	»Men lønnen var ikke så vigtig for mig,« fortæller hun.

	»Jeg så mere på mulighederne i firmaet. Så lønnen var lavere, men nu er jeg ved at være oppe på det samme niveau igen, og leveomkostningerne i Polen er lavere.«

	Hun fortæller dog, at lønnen bestemt har været med til at afgøre, om nogle af hendes bekendte i Danmark har valgt at blive eller returnere.

	»Mine polske venner i Danmark er alle veluddannede – der er mange ingeniører, der arbejder for Danfoss.

	Detager for det meste ud i to-tre år og vender så hjem igen. Der er også en del læger. De bliver tit, for lønnen i den offentlige sektor i Polen er meget lav,« fortæller hun.

	Immigranter udefra

	Polens relativt ’gode’ krise – det er det eneste land i EU, der ikke har været i recession – betyder, at landet nu selv oplever migration udefra, dels fra naboerne mod øst, men også fra andre EU-lande.

	»Det er sjovt, hvordan migrationen er begyndt at virke begge veje.

	Der er omkring 100.000 tyskere, som arbejder i Polen. De kommer fra det kriseramte tyske øst til det blomstrende polske vest,« siger Konstanty Gebert, der har en kollega, som forsker i migration fra Italien til Polen.

	Bartosz Galkowski er en af dem, der er flyttet fra Vest til Øst. Hans historie er dog lidt speciel, eftersom han er født i Polen og har polske forældre.

	Imidlertid flyttede han med sin mor til Danmark, da han var 11 år gammel og voksede op i Helsingør. Når han taler om sine to hjemlande, er »hjem« stadig Helsingør, selv om han nu har boet i Warszawa i 15 år og er polsk statsborger.

	»Vi har to ansatte fra Italien, en fra Spanien og mange fra Østeuropa,« fortæller Bartosz Galkowski på syngende sjællandsk. Han mener, de er kommet, dels fordi der ingen job er i hjemlandet, dels fordi det er interessant at arbejde i udlandet. Selv har han valgt Polen, fordi han kan have en bedre levestandard her end i Danmark.

	»Det er ikke et direktørjob, jeg har, men hvis man har en god uddannelse og er selvstændig, så har man bedre levevilkår her, end man har som single i Danmark. Der er det svært at have en ejerlejlighed med have og en stor bil. Her kan jeg gå på restaurant flere gange om ugen, hvis jeg vil – i København ville 100 kr. kun købe mig en tallerken suppe. Lønnen er nok lavere end i Danmark, men priserne er endnu lavere,« siger den 37-årige mand fra en middelhavsinspireret lounge i haven, der hører til hans nybyggede ejerlejlighed. Hele området bobler af velstand med individuelt indrettede lejligheder, lækre haver og altaner i spændende former og varierende størrelser, og grønne områder med træer og legepladser, der får det hele til at ligne en arkitekttegning.

	Bartosz Galkowskis lejlighed er et mønstereksempel på nordisk design og indretning med stilrent åbent køkken, Arne Jakobsens 7’er-stole betrukket i koskind og en reproduktion af Edvard Munchs »Skriget« på væggen. I entreen står sågar to SAS-flysæder. Under lejligheden i den underjordiske parkeringskælder holder den store bil. Galkowski mener, at hjemvendte polakker har været med til at ændre Warszawa, så det i dag er et spændende og tiltrækkende sted at bo. Selv har han takket nej til et jobtilbud i Irland, fordi han ikke mente, at byen var særlig interessant: »Det er meget let at bo her, og der er altid noget at lave. Hver måned kommer der flere restauranter til med ny sjov mad,« siger han og tilføjer, at han mener at kunne mærke indfl ydelsen fra emigranterne på alle niveauer.

	»Dem, der har arbejdet i restaurationsbranchen i Storbritannien, har set, hvordan man kan indrette en café – derfor kommer der så meget nyt til hele tiden. Folk, der har arbejdet i byggebranchen, kommer tilbage med en anden oplevelse af kvalitet og inspiration til, hvordan folk gerne vil have det, og virksomheder får input i forhold til, hvordan man kan organisere sig,« fortæller Galkowski, der selv arbejder som mellemleder i Accenture.

	For få returnerer

	I lyset af de åbenlyse fordele ved returmigration lancerede den polske regering i 2008 kampagnen »Have you got a plan to return?« rettet mod udeboende polakker. Mange emigranter opfattede imidlertid kampagnen som propaganda, og den fik kun ringe effekt. Den økonomiske krise bidrog yderligere til at bremse en forventet større returmigration, fortæller Krystina Iglicka.

	»Hvis vi taler om, at omkring to millioner emigrerede, så tæller dem, der er vendt tilbage, omkring fem procent,« siger hun. Det kan på sigt blive et problem for landet – især i lyset af den meget lave fødselsrate – men Konstanty Gebert mener ikke, at man i dagens integrerede Europa kan tale om, at landet har mistet sine indbyggere.

	»Nogle siger, at vi har eksporteret vores arbejdsløshed, men det er latterligt. Folk, som løber risikoen ved at emigrere, er de bedste og de mest begavede. Vi har eksporteret vores arbejdskraft, ikke vores arbejdsløshed,« siger han.

	»Men vi får social kapital retur, og i sidste ende vil vi – tror jeg – også få noget finansiel kapital tilbage. Men jeg mener ikke, at det betyder så meget i dag som for 20 år siden. For det er ikke et totalt tab forstået på den måde, at denne kapital forbliver i Europa, og jo mere vores fremtid er rodfæstet i Europa, jo mere er det i Polens interesse at se Europa blive en succes. Også selv om polakker bidrager til fremdriften i London og ikke kun i Warszawa.«

	Magdalena Moren håber alligevel, at flere vil vende hjem igen.

	»Når jeg taler med folk i Danmark, Irland og Storbritannien, så siger jeg altid til dem, at det ville være virkelig godt, hvis de kom tilbage. De kan være med til at give vores land et stort skub fremad.«

