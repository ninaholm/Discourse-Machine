CO2-markedets kollaps rammer u-landsprojekter
Prisen på CO2-kreditter fra u-landsprojekter er nu så lav, at det bliver en tvivlsom forretning at gennemføre projekterne
En tibetansk munk koger en kedel vand takket være en solenergi-kogeplade. Solenergipladen er lavet i Sichuan i Kina, som nu er ramt af CO2-markedets sammenbrud.


 Usikkerhed og prisfald på det internationale CO2-marked truer nu med at bremse klimavenlige projekter i u-lande. Dermed svækkes det bidrag til bekæmpelse af den globale opvarmning, som disse projekter skulle sikre.
Samtidig indebærer det vigende CO2-marked risiko for opbremsning i overførslen af grøn miljø- og energiteknologi til udviklingslandene.
"Priskollapset fortsætter" på det asiatiske marked for CO2-kreditter, rapporterede mandag den ledende analysevirksomhed på CO2-markedet, Point Carbon.
CO2-kreditter er de salgbare rettigheder til CO2-udledning, som udspringer af Kyoto-aftalens såkaldte CDM-ordning (Clean Development Mechanism). Ifølge ordningen kan i-lande klare en del af deres egne klimaforpligtelser ved at finansiere klimavenlige CDM-projekter i u-lande. Et CDM-projekt med f.eks. vindmøller, biogas eller solenergi udløser CO2-kreditter svarende til den CO2-udledning, som projektet forhindrer, og kreditterne kan købes af f.eks. vestlige virksomheder og lande med ondt i klimaregnskabet. U-lande får penge og bæredygtig teknologi til gengæld. CO2-kreditter kan også via mellemhandlere købes og sælges på linje med andre værdipapirer på børser rundt om i verden. "Salget af CO2-kreditter og finansiering af CDM-projekter kan gå i stå, hvis ikke CO2-priserne begynder at komme sig," lød mandagens melding fra Point Carbon efter et prisfald på 10-12 pct. inden for bare den seneste uge.
Problemet er den økonomiske krise samt koblingen mellem u-landenes CO2-kreditter og de såkaldte CO2-kvoter, der er EU's interne system for handel med udledningsrettigheder. 
Nyt lavpunkt i pris
Som beskrevet i Information lørdag er EU's interne kvotemarked netop nu i frit fald med priser, der i går nåede et nyt lavpunkt på 11,63 euro (86 kr.) pr. ton CO2 - godt en tredjedel af prisen i sommer. Efterspørgslen på CO2-kvoter falder, fordi den økonomiske krise dæmper erhvervslivets produktion, energiforbrug og CO2-udledning - virksomhederne får dermed mindre behov for udledningstilladelserne for at leve op til de CO2-mål, de er pålagt af EU. Dertil sælger mange kriseramte EU-industrier ud af deres CO2-kvoter til lavpris for at skaffe hurtig kapital på et tidspunkt, hvor bankerne holder igen med långivning.
Priserne på u-landenes CO2-kreditter er normalt lavere end priserne på EU's CO2-kvoter, og derfor har der været betydelig vestlig interesse for de CDM-projekter i lande som Kina, Indien og andre udviklingslande, der har udløst kreditterne. 
Med prisfaldet på EU's kvoter er den økonomiske afstand mellem kvoter og kreditter imidlertid blevet minimal, og det gør det mindre interessant for vestlige virksomheder at købe CO2-kreditterne. Behovet er desuden faldet som følge af de dæmpede udledninger fra virksomhederne under den økonomiske krise. Ved årsskiftet blev der således handlet CO2-kreditter svarende til en udledning på 1,1 mio. ton CO2 pr. dag mod et niveau på 2,6 mio. ton CO2 i foråret 2008.
Konsekvensen af den faldende efterspørgsel er, at prisen på kreditterne kryber med nedad, parallelt med den faldende pris på CO2-kvoterne i EU. I går noteredes en kreditpris på 10,00 euro pr. ton CO2.
Forsinket klimaindsats
"Det koster jo noget at etablere de CDM-projekter i et udviklingsland, som udløser CO2-kreditterne. Men hvis kreditternes værdi på markedet falder som nu, så giver de så ringe et finansieringstilskud til CDM-projektet, at dette ikke kan realiseres," siger Marc Jeilman, bestyrelsesformand i det danske investeringsselskab KlimaInvest, der også har involveret sig i markedet for handel med CO2-kreditter.
Konsekvensen er ifølge Jeilman, at klimavenlige CDM-projekter i u-lande nu begynder at falde bort. Det bekræftes af andre branchefolk.
"Faldet i kvotepriser vil absolut påvirke CDM-projekterne. De projekter, der allerede er godkendt, vil nok ikke blive påvirket, men til gengæld bliver det meget, meget vanskeligt at udvikle nye projekter med de nuværende prisniveauer," siger forskningschef og ekspert i CO2-markedet hos Deutsche Bank, Mark C. Lewis, til Information.
Hos Point Carbon siger direktør Henrik Hasselknippe, at "man netop nu tjener meget lidt på at etablere CDM-projekter i u-lande."
"Når de økonomiske marginer på projekterne forsvinder, så forsvinder også investeringerne i disse projekter, der skulle have givet CO2-reduktioner."
Fra selskabet Carbon Positive, der lever af at planlægge CDM-projekter i bl.a. Kina, Indonesien og Brasilien, lyder meldingen:
"Det kraftige fald i kredit-priserne kan alvorligt hæmme bidraget fra CDM til udledningsreduktion og overførsel af grøn teknologi til u-landene i det kommende år eller to."
Andre selskaber som de britiske Ecosecurities og Climate Change Capital er begyndt at afskedige medarbejdere i lyset af den forringede økonomi og efterspørgsel, oplyser Point Carbon. Jeilman, Lewis og Hasselknippe er enige om, at priserne på kvote- og kreditmarkedet på sigt vil begynde at stige igen. Men undervejs tabes vigtige skridt i kampen mod klimaændringer.
"Hvis CDM-projekter stopper, tager det lang tid at få dem i gang igen. U-landene har svært ved selv at skaffe kapital til disse projekter med klimavenlig teknologi," siger Henrik Hasselknippe.
I dag er der ca. 440 godkendte CDM-projekter, som udsteder CO2-kreditter, og dertil omkring 4.000 projekter i forskellige faser af idéudvikling, planlægning og myndighedsgranskning. Endnu kan man ikke i statistikken registrere nedgangen i antallet af nye projekter, oplyser seniorforsker Jørgen Fenhann, Risø, der for FN overvåger udviklingen. Igennem mere end et år er der imidlertid sket en løbende nedjustering af skønnene over, hvor mange CO2-kreditter, der frem til 2012 vil kunne skabes via CDM-projekter.


