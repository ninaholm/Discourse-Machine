Hjælpeorganisationer advarer NATO
Mere militær i Afghanistan vil give flere civile tab


 2118 civile afghanere omkom i løbet af 2008, som følge af krigshandlinger, lidt under halvdelen af dødsfaldene skyldes den afghanske regerings sikkerhedsstyrker og de vestlige militære styrker. Nu advarer 11 hjælpeorganisationer i rapporten Caught in conflict om, at en øget militær indsats også vil øge antallet af de civile tab.
"En øget militær indsats vil være del af en militær strategi, som nødvendigvis vil skabe konflikter i sig selv. Det vil naturligvis også ramme civilbefolkningen og derfor mener vi ikke, at det er den rigtige vej at gå," siger Christian Jepsen, som er informationsmedarbejder i flygtningeorganisationen DACAAR, der i mange år har arbejdet i Afghanistan. 
Bomber bryllupper
I rapporten kritiserer de 11 hjælpeorganisationer blandt andet de internationale styrkers brug af luftbombardementer. 
I 2008 omkom 552 civile som følge af luftbombardementer. Antallet er tre gange så højt som i 2006. I flere tilfælde har de internationale styrker bombet bryllupsfester, hvor der er blevet skudt op i luften for at markere festlighederne. 
"Vi har mange gange forsøgt at gøre opmærksom på, at luftbombardementerne bør undgås eller i hvert fald udføres med største forsigtighed, og hver gang lover de internationale styrker bod og bedring, uden at der sker noget. Netop derfor har vi besluttet os til at rejse kritikken offentligt," siger Christian Jepsen. 
De store civile tab betyder, at de udenlandske styrker mister legitimitet i Afghanistan. 
En række meningsmålinger blandt afghanerne viser, at tilslutningen til de udenlandske troppers tilstedeværelse i Afghanistan bliver mindre år for år.
"Afghanerne er ved at miste troen på, at det overhovedet er en god idé at have udlændinge i landet, så Taleban er godt tilfredse med de internationale styrkers indsats," siger Christian Jepsen og påpeger, at det ikke bare skader de internationale styrker, men også hjælpeorganisationernes arbejde.
"Vi bliver ofte opfattet som en del af den militære indsats, og det hindrer vores arbejde, fordi vi får langt sværere ved at opbygge gode relationer til lokalbefolkningen."
Brev til Anders Fogh 
I et åbent brev til den danske statsminister siger en række ngo'ere, deriblandt Oxfam, Dacaar og Red Barnet, nu, at det er nødvendigt at NATO's tropper klart adskiller sig fra ngo'erne.
 "Militæret bør ikke bruge hvide biler, som normalt klart associeres med nødhjælpsarbejde," skriver ngo'erne, som gør opmærksom på, at civilbefolkningens har behov for at kunne skelne i mellem militære og nødhjælpsarbejdere, så de undgår at blive fanget i militære konflikter. 
Christian Jepsen fra DACAAR kritiserer også, at de internationale styrker i stigende grad udfører hjælpearbejde i operationsområderne.
"Militæret er nu engang ikke særlig gode til hverken nødhjælpsarbejde eller udviklingsarbejde, og at de ser denne type arbejde, som en del af en militær strategi gør bare problemet endnu værre. Det betyder, at vores arbejde og deres arbejde bliver en gråzone," siger Christian Jepsen, som påpeger, at det er nødhjælpsorganisationerne, som har ekspertisen i at løfte disse opgaver. 
"Tropperne er her kun seks måneder ad gangen. Vi har været i Afghanistan i 20 år." 
Rapporten Caught in conflict anbefaler, at man i stedet for at fokusere ensidigt på den militære indsats i stedet skaber en omfattende civil strategi rettet mod udvikling af landområderne, forøget effektivitet og koordinering af nødhjælpsarbejdet og forbedret håndtering af de akutte nødhjælpsopgaver.

