Amnesty: Iran henretter børn trods konvention-underskrift



 I Iran bliver piger helt ned til ni år og drenge ned til 15 år dømt til døden, skriver Amnesty i ny rapport.
I løbet af de seneste ti år er 73 mindreårige dødsdømte blevet henrettet i landet.
Det konkluderer Amnesty International i rapporten, hvor det samtidig tilføjes, at flere end 160 mindreårige ifølge FN sidder på den iranske dødsgang.
Nogle af dem har ifølge Amnestys oplysninger siddet i fængsel i mere end et årti.
Iran har for to årtier siden underskrevet FN’s Børnekonvention, hvor det bliver fastslået, at alle medborgere anses som børn, når de er under 18 år. Dermed kan de ikke idømmes dødsstraf eller fængsel på livstid ifølge konventionen.
Alligevel kan piger ned til ni år og drenge ned til 15 år dømmes til døden i Iran, skriver Amnesty i sin rapport Growing up on death row: The death penalty and juvenile offenders in Iran.
»Ved at benytte dødsstraf mod mindreårige kriminelle gør Iran sig skyldig i en alvorlig og uoprettelig krænkelse af børns ret til livet,« skriver Amnesty.
Størstedelen af de henrettelser, Amnesty har kendskab til, er sket efter en dom for drab, voldtægt, narkokriminalitet eller en religiøs og lidt vagere defineret dom for ’gudsfjendtlighed’ – moharebeh.
Af de i alt 73 henrettelser af mindreårige, som Amnesty har kendskab til, var 51 af dem mellem 15 og 17 år, da de begik forbrydelsen. Otte af de dømte var mellem 12 og 14 år. Hvor gamle resten var, da de begik kriminalitet, er uklart.
Amnesty noterer i rapporten, at der i løbet af de seneste år er sket en ændring i henrettelserne. Myndighederne lader til at vente med at eksekvere dødsdommen, indtil den dømte er fyldt 18 år. Formentlig for at undgå kritik, skriver organisationen.
Ifølge FN’s Børnekonvention er det afgørende, hvor gammelt barnet er, når forbrydelsen bliver begået. Sker det inden 18-års-fødselsdagen, kan han eller hun ikke idømmes dødsstraf – heller ikke hvis dommen falder, efter at vedkommende er fyldt 18 år.

