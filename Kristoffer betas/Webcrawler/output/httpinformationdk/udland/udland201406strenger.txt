Strengere kontrol med efterretningstjenesterne i USA
Siden 1970’erne har to udvalg i Kongressen haft bedre muligheder for at føre tilsyn med USA’s efterretningstjenester, end europæiske lande har med deres. Også på trods af de mangler, som er blevet afdækket i forbindelse med Edward Snowdens afsløring af NSA’s masseovervågning
NSA-chefen Keith Alexander afgiver forklaring i en høring i Repræsentanternes Hus om de amerikanske efterretningstjenester.


 Da James Lewis sidste år var til en konference i Paris, fik seniorforskeren ved Center for Strategic and International Studies i Washington, D.C. af franskmændene læst lektien om NSA’s masseovervågning.
»Franskmændene belærte mig om, hvor skrækkelig NSA er,« erindrer James Lewis.
»Men der er én ting, de ikke vidste. I USA har vi meget strengere parlamentarisk kontrol med efterretningstjenesternes virksomhed end i Frankrig og i de fleste andre europæiske lande.«
Den 40 år lange tradition for Kongressens tilsyn med 15-16 efterretningstjenester er ingen nyhed. Men det er ifølge Lewis en omstændighed, der er kommet til at stå i skyggen af den opmærksomhed, som whistlebloweren Edward Snowdens afsløringer har skabt omkring NSA’s overvågning af amerikanske og udenlandske borgeres kommunikation.
Tilsyn med efterretningstjenester er blevet aktuelt i Danmark i forbindelse med Informations afsløring i denne uge af et nært samarbejde mellem NSA og FE om kabeladgang på dansk jord. Selv om samarbejdet bekræftes af tophemmelige NSA-dokumenter udleveret af Snowden, har både FE og regeringen afvist at kommentere.
Ej heller folketingsmedlemmer, der kunne være vidende om det intime samarbejde mellem NSA og FE, ønsker at udtale sig.
Meget generelt
I Danmark blev den parlamentariske kontrol med Forsvarets Efterretningstjeneste indført ved lov i 1988 og en smule skærpet i en lovændring vedtaget i juni sidste år. Men udvalgets opdrag er så generelt formuleret i loven, at de fem medlemmer næppe kan siges at have mulighed for at føre effektivt tilsyn med FE’s virksomhed.
Sidste år blev Tilsynet med Efterretningstjenesterne oprettet, men denne gruppe af fem ’uafhængige eksperter’ er ikke ansvarlig over for vælgerne. Den er udpeget af Justitsministeriet med input fra Forsvarsministeriet og nævnte folketingsudvalg. Ingen af de fem medlemmer har nogen øjensynlig ekspertise i efterretnings- og sikkerhedsanliggender.
USA er det første land, der tog initiativ til at sikre parlamentarisk kontrol med efterretningstjenesterne. Det skete i 1970’erne i forbindelse med Watergate-skandalen, hvor det blandt andet kom for dagen, at NSA siden 1950’erne havde tjekket flere hundredtusinde breve, telexer og telegrammer uden retskendelse.
»Før reformerne i 1970’erne var det i USA kun regeringen – præsidenten og ministrene – der førte tilsyn, præcis som det stadig sker i Frankrig, hvor kun præsidenten, statsministeren og to andre myndighedspersoner er fuldt underrettet om de franske tjenesters aktiviteter,« siger Lewis.
I mange tilfælde åbnede NSA breve uden postvæsenets viden. I andre tilfælde tjekkede de kun navne og adresser på afsender og adressat, hvilket kunne minde om NSA’s indsamling af metadata om telefonopkald og e-mail i vor tid.
En anden konsekvens af Watergate-affæren var afsløringen af CIA’s hemmelige attentatforsøg mod udenlandske statsledere.
De mange eksempler på efterretningstjenesternes overtrædelse af USA’s forfatning og af international lov førte til nedsættelsen af undersøgelsesudvalg i Senatet og Repræsentanternes Hus. Efter endt arbejde blev disse to udvalg gjort permanente i slutningen af 1970’erne.
Samtidig nedsattes en særlig domstol (FISC), hos hvem tjenesterne er forpligtet til at indhente retskendelser i sager, der berører amerikanske statsborgeres forfatningssikrede rettigheder.
Herudover har hver amerikanske præsident siden Dwight Eisenhower i 1950’erne haft et særligt panel til rådighed, der fører tilsyn med spionage i udlandet. Panelets medlemmer udpeges af præsidenten og minder til en vis grad om det danske Tilsynet med Efterretningstjenesterne. Indtil Snowdens afsløringer af NSA’s masseovervågning blev de to kongresudvalgs tilsyn med tjenesterne generelt opfattet som effektivt. Men siden er flere mangler og svagheder kommet for dagen, der har kompromitteret Kongressens evne til at leve op til sit ansvar.
Ifølge amerikansk lov skal de tilsynsførende kongresudvalg holdes »fuldt og løbende orienteret« om tjenesternes virksomhed.
»Men det er ofte sådan, at vi ikke får alt at vide. Det er kun, hvis man går til briefinger hos NSA og ved, hvad man skal spørge efter,« sagde det demokratiske kongresmedlem Adam Schiff for nylig til magasinet The Nation.
Og et af de gennemgående problemer har ifølge seniorforsker James Lewis været, at så få udvalgsmedlemmer rent faktisk dukker op til briefinger.
»Briefinger hos NSA finder sted i slutningen af ugen, hvor lovgiverne er taget hjem til deres valgdistrikter,« siger han.
Manglende ekspertise
Et andet problem er manglende ekspertise til at stille de rigtige spørgsmål.
»Ofte har vi ingen anelse om, hvad der foregår. Så de spørgsmål, der bliver stillet, kan være ret tilfældige,« sagde kongresmedlem Justin Amash på en konference ved Cato Institute i Washington i fjor.
Andre mener, at medlemmer af de to tilsynsførende kongresudvalg nærer en så næsegrus respekt for tjenesterne, at de ikke tør udfordre deres autoritet. Det hævdede f.eks. den republikanske senator John McCain for nylig i webavisen Politico.
Senatorerne Ron Wyden (Oregon) og Mark Udall (Colorado) er blandt de få udvalgsmedlemmer, der har udtrykt kritik af NSA’s masseovervågning. Begge politikere har gjort sig umage for at sætte sig ind i aflytningstjenestens spionage og flere gange før Snowdens afsløringer antydet, at forfatningsstridige aktiviteter fandt sted.
»Men de må ikke bryde deres tavshedspligt, medmindre de kan overbevise et flertal i senatsudvalget om offentligt at påtale problemerne. Det er vilkårene. Hvis man ikke har et flertal med sig i udvalget, må man enten tie eller gå,« siger Lewis.
I et interview med Politico for et par måneder siden forklarede senator Wyden: »Så snart man bliver udvalgsmedlem, bliver man let overvældet af tjenesterne, der kan bruge deres altomfattende viden til at undertrykke ens kritiske sans. Det er vores ansvar at føre tilsyn, men ofte ender det med, at medlemmerne bliver ambassadører for NSA.«
Ikke desto mindre synes amerikanske lovgivere generelt at have mere kontrol med efterretningstjenesternes virksomhed end lovgivere i de fleste europæiske lande, mener James Lewis.
»Generelt hersker der en frygt på europæiske ambassader her i Washington for, at lovgivere på besøg fra parlamenter i europæiske lande skal blive alt for inspireret af Kongressens kontrollerende rolle. Det ved jeg fra en tidligere advokat hos CIA, der inden møder med europæiske parlamentarikere har oplevet af få opringninger fra deres ambassade med henstilling om at tale om andre ting.«

