’Vi stoler på Forsvaret’
Koalitionen, der bomber Islamisk Stat i Irak, har endnu ikke anerkendt nogen af de mindst 50 civile, som angiveligt har mistet livet i vestlige bombardementer. Derfor er det et ’teoretisk’ spørgsmål og ’ikke noget vi skal forholde os til nu,’ om krigskoalitionen bør offentliggøre civile tab og betale kompensation, lyder det fra Liberal Alliance og S
Et australsk kampfly, der tager del i koalitionens angreb på Islamisk Stat, bliver tanket op i luften over en irakisk by. Koalitionsmedlemmerne har ikke taget stilling til, om eventuelle civile ofre for koalitionsbomberne skal have erstatning.


 Otte lande, heriblandt Danmark, har i løbet af de sidste fire måneder udført mindst 723 luftangreb i Irak. Fra amerikanske opgørelser ved vi, at der i gennemsnit bliver smidt 3,6 bomber i hvert angreb. Altså har mindst 2.500 bomber indtil videre ramt irakisk jord i kampen mod Islamisk Stat. Nul civile har mistet livet i angrebene. I hver fald hvis man spørger USA’s militær, der står for størstedelen af koalitionens kommunikation til omverdenen. Andre er mindre optimistiske, heriblandt organisationen Iraq Body Count, der i mange år har undersøgt civile drab samt deres bagmænd i Irak. Den vurderer, at cirka 50 civile har mistet livet som følge af de vestlige bombardementer.
Skulle der ske civile drab, som Danmark eller den øvrige koalition erkender, er der ingen udsigt til, om deres pårørende vil have mulighed for at søge erstatning, sådan som de havde i Afghanistan og i sidste Irak-krig.
»Det er sådan, at hverken vi eller vores koalitionspartnere er forpligtede til at give kompensation, når det er en lovlig kamphandling,« siger Annette Lind, forsvarsordfører for Socialdemokraterne og giver dermed samme forklaring, som forsvarschef Peter Bartram gav Information i en e-mail i sidste uge.
Blodpenge
Udspurgt om hun mener, Danmark alligevel bør betale erstatning – også kaldet kulance eller blodpenge – siger Annette Lind:
»Indtil videre er vi ikke blevet oplyst om, at der har været civile tab. Så jeg synes ikke, det er noget, vi skal forholde os til nu,« siger hun.
Den udmelding bakkes op af Leif Mikkelsen, forsvarsordfører for Liberal Alliance. Han mener, at det for nuværende »kun kan være en teoretisk betragtning« men tilføjer:
»Det er en svær diskussion. Der gælder regler i krig, og der gælder regler i fredstid. Jeg tror ikke, det er muligt at have et system, hvor man kan sikre, at (pårørende til, red.) civile, der eventuelt ryger i sådan en kamphandling, altid kan søge erstatning. Vi ved jo heller ikke, om det måske er urimeligt, hvis de frivilligt er gået med til at skjule en fjende.«
I Irak bidrager Danmark med syv F16-kampfly, hvoraf de tre er i reserve. Hele Folketinget minus Enhedslisten har godkendt krigsindsatsen med et ét år langt mandat – med mulighed for forlængelse. Forsvaret offentliggjorde til at starte med meget sparsomme oplysninger om bombardementerne i Irak, men har gradvist meldt en smule mere ud, således at de såkaldte mission updates nu indeholder oplysninger om typen af missioner samt navne på områder, hvor der er bombet. Forsvaret er dog fortsat mere lukket end de fleste af dets allierede – ifølge forsvarschef Peter Bartram af hensyn til piloterne og deres families bekymring for gengældelsesangreb.
Både Annette Lind og Leif Mikkelsen forstår forsvarschefens beslutning.
»Nu har vi ikke ret mange piloter, så det er ikke nogen stor detektivopgave at finde ud af, hvem de er,« siger Leif Mikkelsen.
Han forstår pressens interesse i de nærmere detaljer om de danske bombardementer og efterlyste selv større åbenhed, da Forsvaret i starten udsendte meget få oplysninger. Både han og socialdemokraten stoler dog på Forsvaret.
»Jeg er faktisk ikke nervøs for, at vi ikke får de ting at vide, som vi burde vide,« siger Annette Lind.
– Mener du så, at Forsvaret skal melde ud, hvis de kommer til at begå utilsigtede drab på civile, også selvom de foregår inden for krigens regler?
»Der skal være så stor gennemsigtighed som muligt ...«
– Er det et ja?
»Ja,« siger Annette Lind.
Hun understreger, at koalitionen endnu ikke har nogen fælles politik for, hvordan man håndterer sager om civile drab, men at hun regner med, at det er undervejs.
Enhedslisten kræver svar
Et af argumenterne for at være åben om og betale kompensation for civile tab er ifølge bl.a. Amnesty International og Human Rights Watch, at det lægger en dæmper på den vrede, der kan drive frustrerede civile til at tilslutte sig væbnede grupper som Islamisk Stat eller Taleban. Derfor undrer Enhedslisten sig over, at hverken Danmark eller USA vil betale erstatning.
»Jeg synes, det er meget problematisk, og jeg undrer mig over, hvad baggrunden er for den beslutning. Der er jo en stor fare for, at lige præcis civile tab kan føre til en styrkelse af ekstremister, i det her tilfælde IS,« siger Nikolaj Villumsen, partiets forsvarsordfører. Han efterlyser mere gennemsigtighed fra Forsvaret.
»Befolkningen har krav på at vide, hvad Danmark reelt foretager sig i den nye Irakkrig. Derfor er det også vigtigt at vide, om man bidrager til civile tab.«
Netop dén forbindelse ønsker forsvarschef Peter Bartram ikke skal være mulig at lave på grund af frygten for gengældelsesangreb. Det skal med andre ord ikke være muligt at sætte danske fly i forbindelse med et specifikt angreb, hvor civile har mistet livet.
– Har forsvarschefen ikke en pointe?
»Det er selvfølgelig vigtigt, at piloternes sikkerhed bliver taget dybt alvorligt. Derfor vil jeg også spørge forsvarsministeren (socialdemokratiske Nicolai Wammen, red.), om der er konkrete eksempler på trusler som følge af bombardementer,« siger Nikolaj Villumsen.

