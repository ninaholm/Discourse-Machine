Sara Netanyahu protesterer imod udvisning af migrantarbejderes børn
Sara Netanyahu appellerer til, at hendes mands regering genovervejer sin kontroversielle beslutning om at udvise 400 børn af immigrantarbejdere


 JERUSALEM - Den israelske premierministers hustru, Sara Netanyahu, protesterer nu offentligt over, at hendes mands regering har besluttet sig for at udvise 400 børn af immigrantarbejdere. Dermed blander hun sig i den altid følelsesladede debat om den jødiske stats karakter.
Sara Netanyahu har skrevet et åbent brev til Eli Yishai, den israelske minister, som er ansvarlig for deportationsprogrammet, hvori hun opfordrer ham til at genoverveje den kontroversielle beslutning, som hendes mand, Benjamin Netanyahu, tidligere har udtrykt sin støtte til.
»Jeg appellerer til dig som en mor til to store drenge og som psykolog i offentlig tjeneste,« skriver Sara Netanyahu.
»Jeg beder dig fra mit hjertes dyb om (...) at gøre det muligt for langt de fleste af de 400 tilbageværende børn at blive boende i Israel.«
Den israelske regering besluttede for to uger siden, at børnene skal deporteres. I en erklæring udtalte Benjamin Netanyahu:
»På den ene side er dette et humanitært problem. Vi føler alle med dem og forstår, hvad der rører sig i børnenes hjerter. På den anden side er der også de zionistiske overvejelser, herunder hensynet til at sikre statens Israels jødiske karakter. Regeringen har ikke noget ønske om at give  flere hundrede tusinder illegale indvandrere incitament til at drage mod Israel.«
Israel har i de seneste ti år hentet tusindvis af udenlandske arbejdere til landet for at påtage sig job inden for bygge-, landbrugs- og servicesektoren, efter at de fleste palæstinensere fra Vestbredden og Gaza blev afskåret fra at arbejde i Israel som følge af Den Anden Intifada.
Under fem år
Nogle af de udenlandske arbejdstagere - de kommer hovedsagelig fra Sydøstasien, Kina og Afrika - har overskredet deres visas udløbsdato og har stiftet familie. Nogle er også kommet illegalt ind i landet.
Regeringen skønner, at der i øjeblikket er 1.200 børn  af de omkring 200.000 migrantarbejdere i landet. Efter at have drøftet spørgsmålet i omkring et år, besluttede regeringen for to uger siden at give de 800 børn, der har boet i Israel i over fem år, og som taler hebraisk og går i skole, ret til at blive. Resten - hvoraf de fleste er under fem år - vil blive udvist til deres forældres hjemland.
Yishai, et medlem af det ultra-ortodokse højreorienterede Shas-parti, afviser Sara Netanyahus argumentation. Yishai har tidligere anklaget immigrantarbejderne for at bruge deres børn som »menneskeskjolde«.
»Disse udlændinge er kommet til Israel, nogle af dem ulovligt, og har født illegale børn her,« siger han.
Forsvarsminister Ehud Barak, der var fraværende, da der blev stemt om spørgsmålet, erklærede efter afstemningen, at han var uenig i afgørelsen. »Staten Israel kan ikke udvise hundredvis af børn,« sagde han. »Det er hverken jødisk eller humant og vil traumatisere hele det israelske samfund.«
Skam
Også en paraplyorganisation for Holocaust-overlevende har gjort indsigelse:
»Staten Israel bygger på jødisk medmenneskelighed og samvittighed,« skriver organisationen i et åbent brev til premierministeren.
»Vi har oplevet Holocaust og var vidner til dødslejrenes adskillelse af børn og forældre (...) Vi overvældes nu af en kvælende følelse af skam.«
Flere tusinde mennesker demonstrerede i weekenden i Tel Aviv imod regeringens beslutning.
Børnene skal efter planen udvises senere på måneden.

© The Guardian  og Information Oversat af Niels Ivar Larsen

