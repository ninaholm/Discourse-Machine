Gordon Brown frygter nyt Rwanda i DR Congo
Den Afrikanske Union er bekymret over udviklingen i DR Congo, hvor 1,6 millioner meldes på flugt. Den britiske premierminister, Gordon Brown, advarer om et nyt Rwanda
En ældre dame på vej tilbage til sin landsby, lige som tusinder af civile congolesere, der var flygtet fra den forgangne uges kampe, også så småt er begyndt at vende hjem til deres landsbyer.


 Det internationale samfund bør ikke tillade, at Den Demokratiske Republik Congo udvikler sig til et nyt Rwanda, hvor 800.000 mennesker mistede livet under folkedrabet i 1994.
Sådan lød advarslen fra den britiske premierminister, Gordon Brown, i weekenden under et besøg i Saudi-Arabien. 
Imens var hans udenrigsminister, David Miliband, sammen med sin franske kollega og EU-formand, Bernard Kouchner, på diplomatisk mission i det centrale Afrika for at presse lokale ledere til at støtte en skrøbelig våbenhvile omkring provinshovedstaden Goma i det østlige DRCongo, hvor tusinder de seneste dage er flygtet fra tutsioprøreres fremmarch.
"Våbenhvilen fra sidste onsdag skal styrkes. Selv om krisen måske bliver inddæmmet på kort sigt, vil den vende tilbage uden en ny energisk og fælles politisk indsats," udtalte Kouchner og Miliband i går i en fælles erklæring.
1,6 mio. uden mad og vand
Under et besøg i Dar-es-Salaam i Tanzania advarede den britiske udenrigsminister om, at "over 1,6 millioner internt fordrevne er fanget midt i denne krise" og står uden mad, vand og andre nødvendigheder.
Han og Kouchner mødtes med Den Afrikanske Unions formand, Tanzanias præsident, Jakaya Kikwete, efter at de lørdag havde samtaler med DRCongos og Rwandas præsidenter, Joseph Kabila og Paul Kagame, i henholdsvis Kinshasa og Kigali. De to udenrigsministre tog også selv bestik af den kaotiske situation ved at besøge en flygtningelejr i Goma.
Overhold våbenhvilen
Også Kikwete er involveret i intensive diplomatiske bestræbelser for at få løst krisen, som står øverst på dagsordenen ved et hasteindkaldt AU-topmøde i Kenyas hovedstad, Nairobi, i den kommende uge.
"AU er alvorligt bekymret over de seneste dages udvikling og opfordrer de stridende parter i DRCongo til at overholde våbenhvilen fra sidste onsdag i overensstemmelse med fredsaftalerne fra Nairobi og Goma," sagde den tanzaniske udenrigsminister, Bernard Membe, med henvisning til to fredsaftaler fra i fjor og januar i år. Tutsioprørenes leder, Laurent Nkunda, erklærede våbenhvilen, efter at hans oprørere havde drevet Kabilas regeringsstyrker ud af Goma og omringet Nordkivu-provinsens hovedstad i sidste uge. 
I går så våbenhvilen ud til at holde, mens tusinder af civile, der var flygtet fra den forgangne uges kampe, så småt begyndte at vende hjem igen ad provinsens hovedvej, som ifølge en AFP-korrespondent på stedet var tæt pakket med mennesker.
ritzau/AFP 

