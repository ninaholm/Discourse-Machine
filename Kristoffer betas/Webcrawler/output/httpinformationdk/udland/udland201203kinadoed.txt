I Kina er dødsstraf tv-underholdning
I et populært tv-show i Kina interviewes dødsdømte fanger kort før deres henrettelse. I et land, hvor der er stor tilslutning til dødsstraffen, bliver der dog sat spørgsmålstegn ved henrettelser for økonomiske forbrydelser – og efter regeringen åbent har erkendt, at henrettede fanger er hovedleverandør af organer til transplantationer, er harmen vokset yderligere
En kvinde føres til dødsgangen af de kinesiske myndigheder.  I et populært tv-show interviewes de dødsdømte lige før deres henrettelse.


 BEIJING – En homoseksuel, der dræber sin egen mor, og så oven i købet voldtager hendes lig. Historien om 40-årige Bao Rongting viste sig at være godt tv. Så godt, at skildringen af den makabre affære er en af de mest succesfulde afsnit af tv-showet Et møde lige før henrettelsen, som op mod 40 mio. kinesere ser hver lørdag aften. Programmet følger dødsdømte i dagene – og nogle gange minutterne – før de henrettes.
»Nu, hvor du ved, at du meget snart skal forlade denne verden, hvad føler du så,« spørger intervieweren Bao Rongting, få sekunder efter han har fået at vide, at højesteret har stadfæstet hans dødsdom.
»Livet er smukt,« svarer han og tilføjer: »Jeg kan ikke tilgive mig selv.«
Umiddelbart efter står han oprejst på ladet af en militærlastbil og transporteres til sin henrettelse. Han har frit udsyn til sin hjembys gader og fodgængerne, der nysgerrigt stirrer tilbage.
»Hans liv endte med et skud,« konstaterer programværten kort efter.
Fortællingen om drabsmanden viste sig at have så meget seerappel, at der blev sendt flere ekstraudsendelser om ham. Det var ikke blot den gruopvækkende forbrydelse, der tiltrak interessen. Det var også hans seksualitet. I Kina er homoseksualitet stadig i høj grad tabuiseret, og seernes nysgerrighed blev pirret, da det blev annonceret, at udsendelsen om Bao Rongting ville berette om ’en mystisk gruppe af mennesker’.
»I aften finder vi ud af, om Bao Rongting er homoseksuel,« indleder programværten en af ekstraudsendelserne. Hun spørger sit publikum: »Er der en sammenhæng mellem hans drab på moren og hans homoseksualitet?« Og lige inden han føres væk for at møde sin bøddel, udfritter intervieweren endnu engang den dømte: »Kan du så lide mænd eller ej?« Bao Rongting svarer: »Jeg er normal.«
Tv-uddannelse
De kinesiske myndigheder siger, at programmet har til formål at ’uddanne og advare folk om ikke at afvige fra det lovlydige liv’. Men showet tilfredsstiller samtidig også tv-seere, som vil underholdes af et kig ind i samfundets kriminelle verden og desuden ønsker at se ægte følelsesudbrud – som når de dødsdømte ser deres grædende familiemedlemmer for sidste gang og hamrer deres hoveder i jorden og tigger om tilgivelse.
Men lige meget hvilket formål det har, så giver showet et sjældent glimt af Kinas dødsgange – et ellers mørklagt område. Antallet af henrettede i Kina betragtes som en statshemmelighed, men Dui Hua Foundation, en organisation med base i USA, der bl.a. fokuserer på dødsstraf i Kina, vurderer, at der sidste år blev henrettet 4.000.
Ding Yu, værten for programmet, der sendes på en tv-kanal fra den centralkinesiske provins Henan, har interviewet omkring 250 dødsdømte de sidste år – langt hovedparten dømt for voldelige forbrydelser. I hvert afsnit forsøger hun at få de dømte til at udtrykke anger. Samtidig udviser hun bestemt ingen sympati for sine interviewofre. »Du er et udskud! Jeg lykønsker dig med at være blevet fanget og med du skal henrettes,« siger hun til en barnemorder. Til en anden fange udbryder hun: »Heldigvis er du i fængsel. Du er til fare for samfundet.« Fangen svarer tørt og med et smil på læben: »Det er det, som alle fortæller mig.«
Programvært Ding Yu har til flere kinesiske medier forklaret, hvad hun føler over for de dømte:
»Jeg er en godhjertet kvinde. Hvis en af mine fisk dør, så føler jeg sorg. Men jeg har aldrig haft ondt af dødsdømte.«
Og der er hun i høj grad på linje med den altovervejende stemning i den kinesiske befolkning. Opinionsundersøgelser viser igen og igen, at flertallet støtter dødsstraffen. Men der er dog ved at ske et skred. Der var udbredt tilfredshed i offentligheden sidste år, da antallet af forbrydelser, der kan medføre dødsstraf, blev reduceret fra 68 til 55. De tretten forbrydelser, der blev strøget fra listen, var alle ikkevoldelige, men fortsat er Kina et af kun en håndfuld lande, hvor der er mulighed for dødsstraf for økonomiske forbrydelser.
Og folk er netop begyndt at sætte spørgsmålstegn ved, hvorfor den slags lovbrud kan straffes med døden. Specielt én sag har skabt heftig debat på det seneste. Hovedpersonen er Wu Ying, der som 26-årig var Kinas sjetterigeste kvinde, men som nu er dømt til døden for bedrageri. Hendes sag har ført til offentlige opfordringer til, at domstolen skal vise nåde.
Som det kinesiske ugemagasin Caixin skriver:
»Der bliver ikke grædt tårer, når en tidligere embedsmand fra regeringen dømmes til døden for korruption. Det er faktisk meget sjældent, at en dødsdømt kriminel fremkalder bare den mindste smule offentlig sympati i Kina. Det er derfor, at selvransagelsen og de indtrængende opfordringer til nåde for den dødsdømte Wu Ying er så bemærkelsesværdig.«
Imod dødsstraf
Wu Ying repræsenterede tidligere en inspirerende fortælling om en kinesisk rejse fra fattigdom til velstand. Datteren af bønder i den sydøstlige Zhejiang-provins startede sin egen skønhedssalon allerede som 15-årig. Et årti senere var hun milliardær og havde oprettet et utal af virksomheder, bl.a. inden for hotel- og byggebranchen. Men den nu 31-årige blev arresteret i 2007 og senere dømt til døden for ved illegal låntagning at have rejst næsten 700 mio. kr. – altså uden om det officielle banksystem – ved at love investorer store afkast.
Den 18. januar i år stadfæstede en provinsdomstol dødsdommen, og nu er Wu Yings liv i højesterets hænder. Domstolen har sagt, at den snart vil gennemgå hendes sag.
I mellemtiden har hun fået støtte fra flere sider. Advokater, menneskerettighedsaktivister og akademikere har talt hendes sag. Kinesiske aviser har trykt kommentarer af jurister, der kritiserer dommen. Global Times, en avis med tætte bånd til kommunistpartiet, lavede en spørgeundersøgelse på sin hjemmeside, der viste, at næsten 90 procent af deltagerne var imod dødsstraf til Wu Ying. Og succesfulde entreprenører, der ellers normalt holder sig fra offentligt at kommentere på potentielt politisk følsomme sager, har ytret sig.
»Red hende fra bødlens klinge!« skriver den berømte bygherre Pan Shiyi på sin blog. »At redde Wu Ying er at redde os selv,« skriver ejendomsmagnaten Ren Zhiqiang.
Wu Yings støtter siger, at hun ikke har handlet anderledes end andre private entreprenører, som ofte er nødt til at finansiere deres projekter gennem illegal privat låntagning, ofte til høje renter, da banksystemet stadig favoriserer de statsejede virksomheder.
Som Hongkong-avisen South China Morning Post skriver, så har Wu Yings sag fået stor opmærksomhed i offentligheden, fordi straffen forekommer unødvendig hård og på grund af det mere fundamentale spørgsmål: Hvorfor skal folk henrettes for økonomiske forbrydelser, der ikke fysisk har skadet andre?
Henrettedes organer
Men det er ikke kun den sag, som har sat fokus på Kinas dødsstraf på det seneste. Brugen af henrettedes organer til organtransplantationer har også resulteret i en større folkelig reaktion. Regeringen har tidligere nægtet, at en sådan praksis finder sted, men i sidste uge sagde Kinas viceudenrigsminister, Huang Jiefu, at henrettede fanger er ’den vigtigste kilde’ til organtransplantationer i landet. Ifølge sundhedsministeriets statistikker kommer 65 procent af organerne til transplantationer i landet fra henrettede.
Kina har længe lovet at reducere brugen af henrettedes organer, men høj efterspørgsel og en kronisk mangel på frivillige donationer – bl.a. pga. en kinesisk kulturel modstand mod at donere organer – betyder, at det ikke er lykkedes, sagde ministeren.
Ifølge kinesisk lov skal de dødsdømte eller deres familie give tilladelse til, at deres organer bruges. Mange menneskerettighedsgrupper mener dog, at det er en regel, der ofte ikke overholdes.
Minister Huang Jiefu har tidligere selv sagt, at henrettede fanger »bestemt ikke er en passende kilde til organer til transplantationer.«
Det er han ikke ene om at mene. Efter Huang Jiefus kommentarer blev brugen af henrettedes organer hurtigt det mest søgte emne på Baidu.com, Kinas mest populære internetsøgemaskine. Og internetbrugere brugte en usædvanlig hård retorik for at udtrykke deres harme. Regeringen blev kaldt ’en gruppe af røde vampyrer’, og samtidig beskrevet som ’umenneskelige’.
»Hvis vi skyder alle de korrupte embedsfolk og producenterne af sundhedsfarlig mad, så ville der ikke være mangel på organer,« skrev en blogger.
For følsomt
Om Bao Rongting, ’stjernen’ fra det kinesiske tv-show, også frivilligt eller ufrivilligt donerede sine organer, melder historien ikke noget om. Men mens de kinesiske myndigheder tilsyneladende ser udsendelserne som en måde at uddanne kinesere på, så er de ikke meget for, at den samme uddannelse også kommer udlændinge til gavn. Da Information ringer til tv-stationen, der sender programmet, lyder det, at programmet er blevet ’for følsomt’ efter et udenlandsk tv-hold har lavet en dokumentarfilm om showet. Programvært Ding Yu har fået forbud mod at give interviews til udenlandske medier. Dødsstraf er stadig et ømtåleligt emne i Kina.

