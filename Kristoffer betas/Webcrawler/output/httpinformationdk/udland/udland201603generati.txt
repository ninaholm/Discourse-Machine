Generation Y, Generation Curling eller Generation Måske
Generationen, der voksede op i 2000’erne, har mange navne – og øgenavne – verden over, som afspejler deres livsomstændigheder



 I Sverige kaldes de Generation Curling, i Norge Generasjion Alvor og i Polen sågar Generation Johannes Paul II. I Kina kalder man dem ken lao zu, hvilket betyder »generationen, der æder de gamle«, og japanernes betegnelse hentyder til generationens vanskeligheder ved at koncentrere sig helhjertet om noget som helst: nagara-zoku, »dem, som altid gør to ting på samme tid«.
I USA bliver de mere prosaisk kaldt millennials og i Storbritannien og Australien Generation Y. Det skorter ikke på deskriptive mærkater til dem, der blev født mellem 1980 og starten af 1990’erne.
I mange tilfælde afslører disse mærkater noget omkring de særlige problemer, som denne generation står overfor, hvad enten det er gæld, boligmangel, arbejdsløshed eller noget mindre håndgribeligt som for eksempel vægelsind. I Spanien indfanges alt dette af betegnelsen Generación Ni-Ni, der hentyder til en demografi, der har ført generationen ud i et limbo af ni trabaja, ni estudia (hverken arbejde eller studier, red.).
Betegnelsen blev inspiration til en tv-serie i det land, hvor de unge har lidt mest under den aktuelle økonomiske krise. Da Spaniens ungdomsarbejdsløshed var på sit højeste i 2013 ramte den næsten 56 procent, og er kun faldet minimalt siden.
