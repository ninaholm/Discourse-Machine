Hård kritik af skattelettelser til de rigeste
Storbritanniens finansminister lovede i gårsdagens finanslov skattelettelser til alle i arbejde. Men mange briter er uimponerede
Demonstranter samledes i går uden for det britiske parlament for at vise deres utilfredshed med den nye finanslov, der sænker topskatten betydeligt.


 LONDON – Gloria tager ingen chancer. Med en ugentlig arbejdsløshedsunderstøttelse på 66 pund (590 kr.) tæller hver en penny.
»Jeg har lige købt cigaretter og en flaske vin i tilfælde af, at de går op i pris efter i dag,« fortæller den 60-årige tidligere sygeplejerske kort inden den britiske finansminister George Osborne fremlægger årets finanslov i Westminster.
Gloria har arbejdet som sygeplejerske i 35 år, men opgav for et år siden sit job på et hospital i Cornwall i det sydøstlige hjørne af Storbritannien for at flytte til London til sin nye kæreste. Hun er »meget interesseret« i dagens politiske historie både på egne vegne, på sin 36-årige datters vegne og sin Alzheimer-syge fars vegne.
Især er hun begejstret over finansministerens planer for at hæve det skattefrie beløb, som alle arbejdende briter kan tjene, før de skal betale skat, fra ca. 8.000 (ca. 71.000 kr.) til 9.200 pund (ca. 82.000 kr.) om året. Det vil give hendes datter – og millioner af andre briter – omkring 200 pund (ca. 1800 kr.) ekstra om året.
Omvendt er hun mindre imponeret over forringede forhold for pensionisterne – omkring fem millioner mister 260 pund (ca. 2300 kr.) om året på grund af ændringer i tilskuddene – og hun er decideret forarget over, at landets topskat, på 50 pct. på indkomster over 150.000 pund (ca. 1,3 mio. kr.), bliver sænket til 45 pct. i 2013 og 40 pct. i 2014.
»Jeg er uenig i, at skatten for de rigeste skal skæres, med mindre vi taler om læger, kirurger eller hjernespecialister. Dem, der er blevet rige på ejendomsspekulation, skal ikke slippe lettere, mens vi andre bliver nødt til at bo i en kommunal lejlighed,« siger den kortklippede, lyshårede kvinde, der er ungdommeligt påklæd i lårkort kjole og leggings.
Hun ryger langsomt en cigaret i det solbeskinnede Shepherd’s Bush i Vestlondon, hvor hun er stoppet op foran vinduet til genbrugsforretningen FARA, hvor en mannequin er klædt på i en ligeledes lårkort brun, orange og turkis kjole.
»Er den kjole for ung til mig,« spørger hun og svarer selv: » ... nej, det bliver ikke i dag.«
De 66 pund (ca. 590 kr.) hun får i understøttelse om ugen rækker ikke langt, og der er et år til hun kan gå på pension.
»Så skulle jeg stige til 102 pund (910 kr. red.),« siger Gloria og trækker afsted med sin blomstrede rulletaske.
Glad giver
Efter to finanslove, hvor den konservative finansminister har lovet briterne dramatiske offentlige nedskæringer og skattestigninger, var der en anderledes ’glad giver’-stemning over gårsdagens tredje finanslov, siden den konservative-liberale koalition kom til magten i 2010. Vicepremierminister og liberal formand Nick Clegg, kaldte den for en »Robin Hood«-finanslov, hvor der blev taget fra de rige og givet til de fattige – bl.a. vil stempelafgiften på huse over to mio. pund (ca. 18 mio. kr.) stige. Imidlertid er signalværdien ved at skære topskatten en kæmpe satsning for koalitionen. En Guardian-meningsmåling forud for gårsdagens finanslov viste, at 67 pct. af vælgerne – heraf 65 pct. af de konservative – ønskede at beholde topskatten.
George Osborne påpeger, at skatten frem for at indbringe de ventede tre mia. pund (ca. 26,7 mia. kr.) kun indbringer en tredjedel af beløbet og er en hæmsko for det britiske erhvervsliv. Labours formand, Ed Miliband, var dog hurtig til at spille på Osbornes beslutning, da han beskrev »millionærernes finanslov«.
»Finansministeren talte i en time, men der var en ting, han ikke sagde: I dag markerer vi enden på ’Vi er alle sammen om det’,« tordnede Miliband med henvisning til den konservative-liberale regerings slogan.
Labour påpeger, at det er de allerfattigste i samfundet, der kommer til at betale prisen for skattelettelserne på arbejde – nemlig pensionister, de arbejdsløse og andre svage grupper på overførselsindkomster, der vil miste en række tilskud.
25-årige Silvia, der oprindeligt er fra Polen, men som nu arbejder på fuld tid i Savella Ladies Wear ved Shepherd’s Bush Green, ser frem til at kunne beholde mere af sin hårdt tjente mindsteløn, men har svært ved at se, at der er råd til at spare på skatteindtægterne fra de rigeste i en tid med 2,7 mio. arbejdsløse – heriblandt hendes kæreste.
»Min kæreste arbejdede som manager i et varehus i fem år og betalte skat. Så mistede han sit job, og nu er der alle mulige problemer med at få udbetalt arbejdsløshedsunderstøttelse. Og så får han ikke engang nok penge til at betale huslejen. Så at de rigeste skal have skattelettelser er komisk,« siger den spinkle, mørkhårede kvinde fra kassen i den spartanske og udekorerede butik, der tilbyder kunderne tøj for »7,99 pund eller mindre pr. del«.
75-årige Michael erklærer sig »uinteresseret i politik«, men mener nu alligevel, at »hvis man tjener store penge, så bør man betale mere«.
»Men jeg er måske forkert på den – det er bare min mening,« siger den gråhårede mand, iklædt læderjakke og grå lærredsbukser og udstyret med en stok, fra en bænk lige uden for undergrundsstationen.
Han er rejst tværs gennem byen fra Østlondon for at besøge den bydel, hvor han boede og arbejdede i 15 år. En ting støtter han Osborne i – og det er besparelser på velfærdsbudgettet.
»Jeg har lavet alt – jeg har været jockey, jeg har arbejdet som murer, jeg har fejet gader. Jeg har aldrig opkrævet en penny, for jeg har aldrig været arbejdsløs i mere end en uge eller to. Så hvad jeg ikke er enig i er, at de, der ikke gider arbejde, får penge,« siger han – en holdning som han deler med mange briter.
Gloria føler sig dog ikke ufortjent til sine 66 pund om ugen i understøttelse, et beløb som fra kl. 18 i går bliver lidt sværere at få til at række. Blandt Osbornes annonceringer var, at en pakke cigaretter vil stige med fem pct. – eller 37 pence (ca. 3,30 kr.).

