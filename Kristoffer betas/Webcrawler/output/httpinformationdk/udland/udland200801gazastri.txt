Gazastriben lukker ned
Store dele af den palæstinensiske befolkning er nu helt uden elektricitet, hvilket har en række dramatiske følger


 TEL AVIV - Mindst en halv million mennesker i Gazastriben har nu i et par døgn levet helt uden elektricitet. Udover at vejret er usædvanlig koldt for årstiden, og temperaturerne kommer nær frysepunktet i de nu helt sorte nætter, griber den omfattende strømafbrydelse dybt ind i alle aspekter af livet på den belejrede palæstinensiske stribe sandjord.
Søndag morgen måtte Gazastribens eneste kraftværk lukke den ene turbine, der endnu var i brug. Der var ikke mere brændstof, og fordi Israel har lukket alle grænseovergange med henvisning til palæstinensiske gruppers kraftige beskydning af israelske mål med Qassam-raketter i nu et par uger, er der heller ikke udsigt til, at turbinerne kommer i gang igen i nogen overskuelig fremtid.
  Krisen i Gazastriben er endnu en gang blevet kendeligt dybere.
Snart ikke mere brød
"Israelerne prøver at kvæle os," siger Said, der er taxichauffør. 
"De prøver på at tvinge Hamas-regeringen til et sammenbrud, men det er almindelige mennesker, der betaler prisen, som er ved at udvikle sig til en humanitær katastrofe."
Said bor i den største flygtningelejr i området, Jebalya, der ligesom Gaza By er helt uden strøm. De sydlige dele af Gazastriben er ikke berørt, fordi elektriciteten her kommer direkte fra Israel, der står for 120 megawatt, mens Egypten sørger for 17 megawatt. I vintermånederne er Gazastribens samlede energibehov på 240 megawatt, hvilket betyder, at 43 procent mangler.
Og fordi hele Gazastriben i forvejen har levet med nøden tæt inde på livet lige siden området blev lukket af i forbindelse med at Hamas tog magten i juni sidste år, har situationen dramatiske følger alle vegne. Said har i månedsvis haft vanskeligt ved at skaffe diesel til sin taxa, hvilket har betydet mindre indtægter, og nu fortæller han, at det er helt slut. Alle benzinstationer på Gazastriben melder totalt udsolgt, og ligesom på kraftværket kan ingen sige, hvornår der igen er noget at komme efter. Vandforsyningen er også brudt sammen, fordi der ikke længere er strøm til pumperne, og området har nu også fået en alvorlig miljøtrussel på halsen, fordi spildevandsanlæggene ligger stille.
"Vi lever i det 21. århundrede, hvor alt er afhængigt af elektricitet," siger Mahmoud Abu Rahma fra menneskerettighedsorganisationen Al Mezan. 
"Bagerierne i Gaza By fungerer ikke længere, fordi der ikke er elektricitet til ovnene, så folk kan ikke længere købe brød."
Vi fanger ham på mobiltelefonen, som han har kunnet oplade, fordi han er taget til byen Rafah i den sydlige ende af Gazastriben. Her er han ved at indrette nye lokaler til Al-Mezan. Organisationens hidtidige hovedkontor i Gaza By er umiddelbar nabo til Hamas-regeringens indenrigsministerium, som Abu Rahma forventer, vil blive bombet af israelerne i meget nær fremtid.
"Al-Shifa-hospitalet i Gaza By fungerer endnu. De får strøm fra egen generator, men de opererer kun i yderste nødstilfælde, for hvis der opstår tekniske problemer med generatoren midt i en operation, så dør patienten," siger han. 
"Alle lider. Mine børn laver lektier om aftenen ved stearinlys. Det er hårdt for øjnene, og det kan heller ikke vare længe, før det er slut, for alle butikker er også lynhurtigt blevet støvsuget for stearinlys. Dem kan man kun få på det sorte marked."
Planlagt
I aftes afholdt flere grupper fra den israelske venstrefløj en demonstration i det centrale Jerusalem, og om eftermiddagen fyldte en stor sympatidemonstration gaderne i Ramallah på Vestbredden.
"Dette er en international krise, som er planlagt i forvejen," siger Sari Bashi fra den israelske menneskerettighedsgruppe Gisha. 
"Dette er en international beslutning, der har til formål at skade civilbefolkningen, en grov overtrædelse af international lov."
Bashi forklarer, at Gisha rejste sagen allerede i januar, da Israel skar ned på brændstofforsyningen, hvorefter kraftværket i Gaza By måtte lukke sin ene turbine.
En hel række palæstinensiske og israelske grupper har sammen indklaget den israelske hær for højesteret, men Mahmoud Abu Rahma tvivler på, at det vil føre til nogen hurtig lindring.
"Det ser ikke ud til, at israelsk højesteret har særlig travlt med sagsbehandlingen," bemærker han med en lille, sort latter.
Maden kan ikke holde sig
Også ude i Deir el Balah, den store flygtningelejr syd for Gaza By, er den aktuelle forværring af krisen slået igennem med fuld kraft. Muhammed Azaizi, der som studerende bor hos sine forældre, fortæller, at de har mad i huset, men at det ikke kan holde sig ret meget længere, fordi køleskabet er holdt op med at fungere.
"Indtil nu havde vi strøm i huset omkring 10 timer i døgnet, og det var nok til at vi kunne holde madvarerne i køleskabet, men ikke engang det kan vi længere," siger han. 
"De fleste mennesker er ved at give helt op. Ingen forstår, hvorfor dette skal overgå os, og jeg har ikke ord for min foragt overfor den internationale tavshed, mens dette står på."
Azaizi fortæller, at der er en del aktivitet for at påvirke situationen politisk. På lørdag overvejer han at tage til Erez, grænseovergangen mellem Gazastriben og Israel, hvor israelske og palæstinensiske grupper vil demonstrere mod sanktionerne samtidig, på hver sin side af spærringen.
"Men jeg ved ikke rigtig - det nytter nok alligevel ikke noget," siger han. 
"Desuden ved jeg slet ikke, hvordan jeg skal komme derop, for der er snart heller ingen offentlig transport tilbage." 
I Mahmoud Abu Rahmas formulering er gaderne i Gazastribens byer hurtigt ved at tørre ud. Kun få mennesker har benzin i tanken, så bilerne bliver parkeret, mens forretningernes skodder bliver lukket til, efterhånden som de sidste varelagre slipper op. Folk sidder mest hjemme i de vinterkolde boliger.
"Der er ingen trængsel på gaderne længere," siger han i et pludseligt indfald af sort humor. 
"Vores store problem med luftforurening i Gaza By er blevet løst, fordi der næsten ingen biler er tilbage."


