USA's nedskæringer begynder at gøre ondt
Den folkelige vrede over offentlige besparelser  i USA har fundet et samlingspunkt i 12-årige Frank Marascos død. Drengen brændte inde, mens en lokal brandstation holdt lukket for at spare


 PHILADELPHIA - Flankeret af to sølvfarvede balloner med påskriften »Jeg elsker dig« og et blåt krammedyr smiler 12-årige Frank Marasco fra den billedcollage, chokerede naboer har sat op foran hans udbrændte hus. Den autistiske dreng omkom i sidste i uge i en brand, som skulle have været en rutinemæssig opgave for Philadelphias brandvæsen, USA's femtestørste. Men den brandstation, der lå nærmest Franks hus - kun to husblokke væk - var ude af drift. Brandmændene var kun lige gået i gang med at klargøre deres udstyr efter en 12-timers lukning - en del af en rotationsordning med daglige lukninger indført af bystyret, der kæmper med et underskud på 2,4 milliarder dollar.
Ifølge naboen Virginia DeShields kunne drengens liv været reddet, hvis den lokale brandstation havde været åben og driftsklar:
»Det er okay, at de er nødt til at skære. Men de skal ikke skære, når det handler om liv. De kan skære ned på fængselsvæsnet, på bibliotekerne, hvor som helst. Men ikke på de mennesker, der skal redde folks liv.«
Myndighederne hævder, at et udrykningskøretøj nåede frem inden for tre minutter. Ifølge brandmændenes fagforening tog det derimod seks.
Bølge af nedskæringer
Men under alle omstændigheder er Frank Marascos skæbne blevet et samlingspunkt for en voldsom vrede over den bølge af nedskæringer, der har ramt byer og stater over hele USA.
Den værste recession siden krigen har skabt en trestrenget nedtur: Arbejdsløsheden har udhulet indkomstskatterne, dykket i boligpriserne har ramt ejendomsskatten, og det svage privatforbrug har reduceret momsindtægterne.
Kommuneforeningen The National League of Cities vurderer, at de amerikanske kommuner, der sidste år havde indtægter på 398 milliarder dollar, skal spare mellem 56 og 83 milliarder dollar frem mod 2012. Delstaterne, der finansierer bl.a. skoler, fængsler og motorveje, tumler med et underskud på 192 milliarder dollar for 2010 - eller 29 procent af budgettet, vurderer analyseinstituttet Centre on Budget and Policy Priorities (CBPP).
Byer og stater er dermed havnet i en kattepine: At øge skatterne under en recession er upopulært og risikerer at modvirke et opsving. Og at låne penge er heller ikke en mulighed, da de fleste lokale myndigheder i USA har forbud mod at stifte gæld.
Slukkede gadelygterne
I Georgia har Clayton County i Atlantas forarmede sydlige forstæder besluttet helt at sløjfe bybusserne for at spare otte millioner dollar. Det efterlader 8.400 daglige passagerer uden busser. På Hawaii har guvernøren lukket statens skoler om fredagen. Colorado Springs, en by på 360.000 mennesker ved Rocky Mountains, opfordrede i november vælgerne til at stemme ja til en tredobling af ejendomsskatten. De stemte nej. Så slukkede bystyret for en tredjedel af gadelygterne, fjernede affaldskurve fra parkerne, satte politiets helikoptere til salg og indstillede al busdrift efter kl. 18.15. Borgerne opfordres nu til selv at slå offentlige græsplæner.
En statslig støttepakke på 26 milliarder dollar er på vej til trængte delstater og byer, men mange hævder, det er ikke nok.
Christiana McFarland, en ekspert i The National League of Cities, siger:
»Lokalmyndighederne står mange steder i en alvorlig situation. Over de senere år er budgettet allerede skåret ind til benet. Nu bliver de nødt til at skære på livsvigtige tjenester, som den offentlige sikkerhed.«
ø 
© The Guardian og Information Oversat af Niels Ivar Larsen

