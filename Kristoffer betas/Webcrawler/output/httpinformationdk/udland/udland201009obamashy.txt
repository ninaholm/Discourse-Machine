Obamas hyper-aktive stabschef søger videre
Rahm Emanuel kan tage æren for at have fået præsidentens tre store lovinitiativer gennem Kongressen. Hans afgang i dag vil give Obama  en mulighed for at finde en afløser, som passer bedre til det nye politiske klima i USA
Obamas inflydelsesrige stabschef, Rahm Emanuel,   er på vej ud af døren.


 BOSTON - Scenen er sat i det sikrede og lydisolerede Situation Room i Det Hvide Hus' kælder. Det er efteråret 2009, og alle præsident Obamas sikkerheds- og politiske rådgivere samt ledende generaler fra Pentagon mødes for den 117. gang for at diskutere, hvad man gør for at undgå et ydmygende nederlag til Taleban i Afghanistan.
I den amerikanske journalist Bob Woodwards nye bog Obama's Wars fortæller en kilde, at Obamas stabschef Rahm Emanuel på et tidspunkt blev så frustreret over den manglende konsensus om en strategi, at han to timer henne i et møde pludselig rejste sig op og begyndt at gå hvilesløst rundt i rummet, vildt gestikulerende med sine arme.
»Det var som om al den nervøse energi, Emanuel besidder, skød ud af ham,« refererer Woodward. Han citerer vicesikkerhedsrådgiver Tom Donilon for at kalde Emanuels adfærd »en voksen version af ADHD« - en tilstand af hyperaktivitet, impulsivitet og opmærksomhedsforstyrrelse, som ofte rammer børn i skolealderen.
Det ekstraordinære aspekt ved optrinnet var ikke alene stabschefens outrerede personlighed - et vildt temperament, som han tidligere som seniorrådgiver for præsident Bill Clinton havde ekstremt svært ved at tæmme. Det var også, at Obama lod Emanuel slippe afsted med denne højst uortodokse adfærd uden en reprimande.
»Ingen andre havde spillerum og selvtillid til at opføre sig sådan under et møde med USA's præsident,« noterer Woodward i sin bog.
Borgmester i Chicago
Efter at have tjent som Obamas stabschef i næsten to år forventes det, at Obama i dag vil træde ud i Rosenhaven og erklære, at Rahm Emanuel trækker sig tilbage. Ingen af de to mænd planlægger at fortælle, hvad den rastløse Emanuel agter at gøre. Ikke fordi, det er en hemmelighed. Det skal blot annonceres ved en senere lejlighed, at han stiller op til borgmestervalget i Chicago.
Hvis man kan tiltrække mediernes rampelys to gange i træk, er gevinsten for en politiker så desto større.
Der er flere årsager til, at den farverige Rahm ('Rahmbo') Emanuel vælger at vende tilbage til politik lige nu. Han ser alt for sjældent sin hustru og børn i Chicago. Borgmesterposten i Chicago er en magtfuld stilling i amerikansk politik og inden for det demokratiske parti. Ofte har demokratiske borgmestre som f.eks. partibossen Richard J. Daley haft en afgørende indflydelse på, hvem der kåredes til partiets præsidentkandidat. Obamas politiske karriere startede i Chicago. Åbningen skyldes, at Daleys søn - Richard M. Daley - fornylig bekendtgjorde, at han træder tilbage næste år efter at have været borgmester siden 1989. Om Emanuel vil blive hans efterfølger, er langt fra givet. Han voksede op i en israelsk-jødisk familie i en forstad til Chicago, og selv om han vel nok hører til én af de bedste netværkere i amerikansk politik, vil nogle demokratiske storbyvælgere anse ham for at være en outsider, som tror, at han kan blive valgt i kraft af sit renommé som en 'power broker'.
Bedrifter og brister
Men der kan også være en anden årsag til Emanuels fratræden. Han har udspillet sin rolle som en stabschef, der med sine nære kontakter til Kongressen kunne hjælpe Obamas relativt uerfarne hold af politiske rådgivere fra valgkampen med at få store lovgivningsinitiativer gennem Senatet og Repræsentanternes Hus.
Hans vel nok største bedrift har været at holde sammen på de demokratiske partimedlemmer i begge kamre og så plukke nogle få republikanske stemmer til at få vedtaget den økonomiske stimuluspakke, finansreguleringsinitiativet og sundhedsreformen - uden at løbe ind i den såkaldte filibusterregel i Senatet, som det kræver 60 stemmer at tilsidesætte. Demokraterne har i det sidste års tid haft 59 ud af 100 senatssæder.
Stabschefen eminente organisatoriske talent har også tjent præsidenten godt.
Emanuels store brist har været, at han ikke lagde fingeren på pulsen for at lodde den offentlige stemning. Mens de store lovkomplekser sejlede gennem Kongressen i et voldsomt politisk stormvejr, voksede ængstelsen i landet over en stedse stigende arbejdsløshed, der har givet sig udslag i flere boligfallitter, et højere antal husvilde og flere millioner nye fattige.
Hvorfor denne vending ikke blev opfanget af Emanuels sofistikerede politiske radar, er lidt af et mysterium. Nogle iagttagere mener, at det skyldes hans politiske natur. Resultater er primært blevet målt på, hvordan de blev modtaget af 'ekkokammeret' i Washington, bestående af politikere, lobbyister, medier og kommentatorer.
Dialog med fjenden
Stillingen som stabschef i Det Hvide Hus har ingen fast beskrivelse. Ansvarsområdet afhænger fuldt ud af præsidenten. En stabschef tager ingen beslutninger, men hvis han står en præsident meget nær, vil hans fingeraftryk kunne aflæses på alle beslutninger og love. Sådan har det været med Rahm Emanuel, hvis funktion måske bedst kan sammenlignes med en fransk premierministers.
Emanuels hyperaktive personlighed er velkendt. Ifølge et portræt i The New York Times forrige sommer står han op hver morgen kl. 5 og når at sende flere hundrede emails og lave 50 telefonopringninger om dagen udover at deltage i alle vigtige møder og tale med præsidenten alene mindst to gange.
Den tidlige del af dagen går med svømning, dernæst et besøg i Kongressens fitness center, hvor Emanuel tapper efterretninger fra sine tidligere kolleger (han var indtil 2008 kongresmedlem fra Chicago og rangerede som nummer 4 i hierarkiet i Repræsentanternes Hus) og kl. 7:30 det første møde med rådgivere i Det Hvide Hus.
Stabschefen er oven i købet tidligere balletdanser og dyrker stadig triatlon - en kombination af svømning, løb og cykling. Fascinationen med sport deler han med Barack Obama. Der findes et billede af dem fra det sidste G20-møde i Ottawa, hvor de begge sidder og ser VM fra Sydafrika - en kamp, som USA tabte til Ghana.
Emanuel er også notorisk kendt for at bande og svovle.
Hans efterfølger vil garanteret ikke besidde så stor en personlighed. Efter midtvejsvalget i november får Obama brug for en stabschef, som kan starte en konstruktiv dialog med Republikanerne - hvis det vel at mærke er muligt.


