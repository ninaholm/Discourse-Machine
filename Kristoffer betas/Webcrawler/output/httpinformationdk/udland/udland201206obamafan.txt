Obama fanget mellem euroen og Kongressen
Præsidentens økonomiske toprådgiver blev mødt med kulde og tavshed af pingerne i New Yorks finansverden, da han i en tale opfordrede dem til at støtte et kompromis mellem Obama og Republikanere om at skabe flere jobs
Både på Wall Street og i Det Hvide Hus er der stigende bekymring for, at krisen i Europa skal kvæle de spæde tegn på bedring i den amerikanske økonomi.


 En ting var sikker, da præsident Barack Obamas økonomiske toprådgiver i sidste uge skulle holde en frokosttale i Det Økonomiske Selskab i New York.
Gene Sperling havde skrevet en tale, som ikke var beregnet til at fremkalde begejstrede klapsalver fra en distingveret forsamling af bank- og forretningsfolk.
I stedet førte han sig frem som en Demokrat med stort D – eksponent for en præsident, der i slutningen af sidste år opgav sin kompromissøgende linje og gik til frontalt angreb på de konservative republikanere i en valgtale i Missouri.
Sperling talte bevægende om nødvendigheden af at skabe en økonomi, som kan komme alle amerikanere til gode, især den næste generation og pensionisterne. Han advarede mod politisk handlingslammelse i Washington. Jo, Obama er villig til at indgå kompromis med sine kritikere, blot det kan give udslag i flere job.
Overraskende blev en ting, der lå alle de tilstedeværende på sinde, ikke nævnt: Eurokrisens negative virkning på USA’s økonomi og præsidentens chance for genvalg.
Varm kartoffel
Denne varme kartoffel blev sparket videre til den efterfølgende spørgerunde, hvor den behændige toprådgiver nøjedes med at konstatere, at afmatningen i EU’s økonomier »med sikkerhed vil få følger for vores økonomi«.
Sperling kunne dog ikke specificere, hvor alvorlige de økonomiske konsekvenser kan blive. I stedet lagde han størsteparten af ansvaret for nyligt offentliggjorte ledighedstal og en lav BNP-vækst på det republikanske flertal i Kongressen.
Det budskab blev ikke vel modtaget. I Sutton Room, en stor konferencesal i New Yorks Hilton Hotel på 53. gade i Manhattan, kunne man have hørt en knappenål falde til gulvet.
Ingen bed på, da Sperling redegjorde for præsidentens jobplan fra sidste år, der ifølge kreditbureauet Moody’s ville kunne skabe 1,3 mio. nye arbejdspladser – en sikkerhedsgaranti mod en økonomisk recession, som toprådgiveren kaldte det.
Klubbens formand, Andrew Tisch, er bestyrelsesformand i holdingselskabet Loews Corporation (årsomsætning 100 mia. kr.). Er der nogen spørgsmål til vores foredragsholder, spurgte han efter de spage klapsalver.
Tavshed …
Ingen hjælpende hånd
Finanselitens kølige modtagelse af præsidentens toprådgiver illustrerer, hvor vanskeligt det bliver for Obama at overtale Republikanerne til at finde fælles fodslag i den økonomiske og finansielle politik.
Præsident Obama er forståeligt nok villig til at gå langt for at skabe flere job inden valget i november. Hans genvalg afhænger af ledighedstallet i oktober. Den republikanske præsidentkandidat, Mitt Romney, og hans partikammerater i Kongressen er derimod uvillige til at give en hjælpende hånd.
Indtil for en måned siden var Obamas rådgivere beherskede optimister. USA’s økonomi voksede støt – 2,8 pct. på årsbasis – og hver måned blev der skabt nok arbejdspladser i den private sektor til at udløse et fald i den officielle ledighed.
I maj så det ud til, at ledighedstallet ville nå under otte pct. Det var snublende nær den rate på 7,4 pct., som Ronald Reagan blev genvalgt på i 1994 efter to år med en arbejdsløshed på over 10 pct.
Men da det amerikanske handelsministerium den første fredag i juni meddelte, at kun 69.000 job var blevet skabt i maj, og at ledigheden igen var steget til 8,2 pct., ringede alarmklokkerne i Det Hvide Hus.
Europa får skylden
Tidligere havde Obama-regeringen været ekstremt forsigtig med at lægge skylden for den dæmpede økonomiske aktivitet i USA på gældskrisen i eurozonen og den politiske handlingslammelse i de europæiske hovedstæder. Nu blev afmatningen i EU-landenes økonomier pludselig fremhævet som direkte årsag til den vigende beskæftigelse i USA.
Præsidenten, sagde Gene Sperling på mødet i New York, havde i månedsvis arbejdet i kulisserne og bl.a. haft daglige telefonsamtaler med europæiske regerings- og statsledere, hvor han havde opfordret dem til at finde sammen om at hjælpe den skrantende banksektor og enes om en fælles vækststrategi.
To dage efter Sperlings tale i New York valgte Obama på en hastigt indkaldt pressekonference i Det Hvide Hus at kæde afmatningen i europæisk økonomi sammen med de nyligt offentliggjorte tal for USA’s økonomi. Samme dag havde tal fra april vist et fald på 11 pct. i eksporten af amerikanske varer.
Om den lavere eksport skal tilskrives faldende efterspørgsel på importvarer i EU eller den nylige revaluering af US-dollaren, hvilket gør amerikanske varer dyrere, kan ikke læses ud af den officielle statistik.
Det er uklart, hvilke brancher der er mest påvirket af afmatningen i EU. Teknologiske firmaer og bilfabrikanter skulle være de mest sårbare over for faldende efterspørgsel på det europæiske marked.
Frygt i erhvervslivet
Smitteeffekten fra afmatningen i Europa kan hurtigt sprede sig til store dele af USA’s økonomi. Eksempelvis berettede Andrew Dreyfuss, ordførende direktør i Blue Cross Blue Shield of Massachusetts, på en konference i Boston sidste uge, at det store forsikringsselskab er bekymret over udsigten til en recession i Europa.
»Hvis vores kunder oplever stagnation, bliver vi også ramt,« fastslog Dreyfuss over for The Boston Globe.
I Det Hvide Hus opfordrede Obama for første gang offentligt eurolederne til at handle prompte for at afværge valutaunionens kollaps og økonomisk nedsmeltning.
Præsidentens opskrift var en blanding af lån til Spanien, fortsat græsk medlemskab af euroen, videre skridt mod en fælles finanspolitik, en bankunion samt tilførelse af likviditet til skrantende pengeinstitutter. To dage senere gik EU-trojkaen med til at stille et lån på 100 mia. euro til rådighed for Spaniens banker.
»Det er ikke let at finde fælles politisk fodslag i Europa,« sagde Obama. »I USA har vi et parlament. I eurozonen har de 17 parlamenter.«
Men den frustrerende lange behandlingsgang i Bruxelles synes i alle tilfælde bedre end den åbenlyse mangel på økonomiske beslutninger i Washington. Få økonomiske iagttagere forventer dog en ny recession i USA inden valget i november. Snarere frygter man en lavere stigningstakt.
Recession i 2013
Den 1. januar 2013 udløber skattelettelserne fra Bush-tiden og den to år lange halvering af lønmodtagernes tvungne ydelse til deres pension og sygesikring. De automatiske nedskæringer af forsvarsbudgettet og sociale bistandsprogrammer, der blev vedtaget sidste sommer, slår også igennem på det tidspunkt.
Alt i alt vil forbundsstaten suge 600 mia. dollar ud af samfundsøkonomien. Medmindre demokrater og republikanere finder sammen om et kompromis mellem præsidentvalget den 6. november og nytår, vil USA’s økonomi meget hurtigt gå i recession i 2013.
Det er regeringens opfattelse, at den langsomme økonomiske genopretning efter finanskrisen og recessionen i 2008 delvist skyldes nedskæringer i delstaters og kommuners personale. I alt 500.000 offentligt ansatte har mistet deres job siden 2008. Den private sektor har skabt 4,3 mio. nye stillinger siden marts 2010.
»Alle synes at have glemt, at amerikansk økonomi mistede 800.000 job i det første kvartal af 2009, hvor Obama lige var tiltrådt. Mellem september og februar trak økonomien sig sammen med 7,8 pct.,« fortalte Gene Sperling i det økonomiske selskab.
Han fortsatte: »Men stimulus-pakken og lånepakkerne til finanssektoren og bilfabrikkerne General Motors og Chrysler betød, at vores økonomi allerede begyndte at vokse og skabe job igen i andet halvår af 2009. Det er, hvad man kalder en uforbeholden succes.«
Men den succes bliver ikke anerkendt af hverken Republikanerne eller et flertal af den amerikanske befolkning.

