To officielle ordrer: Efterforsk ikke fangemishandling
To militære ordrer i Iraklækket dokumenterer udtrykkelige ordrer til den vestlige koalition om ikke at efterforske overgreb på irakere begået af de selvsamme irakiske myndigheder, som koalitionen overlod tusindvis af fanger til


 Som det fremgår af dagens udgave af Dagbladet Information, indeholder det store Irak-læk en officiel, generel ordre fra juni 2004 om, at koalitionsstyrker ikke skulle efterforske overgreb, sålænge de var begået af irakere mod irakere. Ordren, den såkaldte »Frago 242«, har været medvirkende til, at irakiske fanger systematisk er blevet overgivet til tortur og mishandling uden efterfølgende efterforskning eller indgreb fra den vestlige koalition.
Nu viser det sig, at endnu en ordre foreligger i lækket om fremgangsmåden. The Bureau of Investigative Journalism fortæller om en ordre ved navn »Frago 039« blev udstedt i april 2005 om, at amerikansk militært personale skulle indrapportere irakiske overgreb, men ikke reagere på det, medmindre de blev specifikt beordret til det.
»Frago« er den militære forkortelse for en såkaldt »fragmentary order«, en delvis ordre, som opsummerer et komplekst krav. I Frago 242 udspecificeres retningslinjerne således: 
Hvis det indberettede overgreb er begået af en iraker mod en iraker, »udfærdiges udelukkende en indledende rapport (…) Ingen yderligere efterforskning er nødvendig, medmindre HQ (hovedkvarteret, red.) beordrer det.«
De to lækkede ordrer har vakt opmærksomhed, fordi logsene endvidere dokumenterer massive mængder af systematiseret tortur og overgreb mod irakiske fanger, begået af irakisk myndighedspersonale. Da koalitionsstyrkerne har overgivet tusindvis af fanger til disse myndigheder, hævder menneskerettighedseksperter, at det gør koalitionen medansvarlig.
Menneskeretsadvokaten Phil Shiner påpegede på en pressekonference, Wikileaks afholdt i London lørdag formiddag, at alle lande, og ikke mindst koalitionsstyrkerne i et besat land, er forpligtet ifølge torturkonventionerne til at medvirke til at forhindre tortur. Han mener, at logsene dokumenterer, at koalitionen har svigtet dette ansvar.
Ifølge Bureau of Investigative Journalists viser logsene, at mere end 180.000 mennesker blev tilbageholdt i Irak mellem 2004 og 2009, svarende til en ud af 50 i den mandlige befolkning. Til sammenligning var anholdet af tilbageholdte i Afghanistan, hvis befolkningsstørrelse svarer til Iraks, 7.500 i den samme periode.
Al Jazeerah, der ligesom Guardian og Information har haft forhåndsadgang til det lækkede materiale, fortæller, at visse overgreb på irakiske fanger blev efterforsket, men at det var meget udbredt ikke at efterforske dem med henvisning til ordrerne. »Videre efterforskning krævede tilladelse fra overordnede, og sådanne tilladelser blev sjældent givet,« skriver Al Jazeerahs hjemmeside og opgør, at hundredevis af rapporter afsluttedes med sætningen »beskyldningen fremsendes til officeren [fra den irakiske hær] til efterforskning.«
Dermed blev efterforskningen overladt til de selvsamme irakiske enheder, der var involveret i overgrebene. 
Ifølge Al Jazeerah kan den juridiske baggrund for de to ordrer være, at Irak fra d. 30. juni 2004 ifølge FN-resolution 1546 var et suverænt land. Dermed mente koalitionen at kunne henvise til, at den ikke havde direkte kontrol over de irakiske sikkerhedstjenester.
Se mere om Frago 242 hos Guardian her

