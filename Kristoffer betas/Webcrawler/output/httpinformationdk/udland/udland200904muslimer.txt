Muslimer mod flerkoneri
Danske politikere kræver indsats mod muslimsk flerkoneri. Danske muslimer tager afstand fra praksis, men mener, problemet er overdrevet


 Danske muslimer kritiserer, hvis indvandrere tager mere end en enkelt kone. Kritikken kommer efter forlydender om, at flerkoneri blandt muslimer er langt mere udbredt, end myndighederne aner. 
Selv om danske politikere står i kø for at fordømme en sådan praksis, så tvivler blandt andre talsmanden for Det Islamiske Trossamfund i Danmark, Imran Shah, dog på, at det er særlig udbredt.
"Jeg kender i hvert fald ikke til nogen eksempler på flerkoneri i Danmark eller imamer, som vier folk til flerkoneri. Det sker i nogle muslimske lande - og for øjeblikket specielt i Irak og Palæstina, fordi kvinderne mister deres mænd. Men det foregår ikke i det danske samfund. Dels fordi det er mod loven. Og dels fordi det ikke er noget, som Det Islamiske Trossamfund anbefaler. Når man lever i et vestligt samfund, så er det ikke relevant at anskaffe sig kone nummer to," siger Imran Shah.
Den tidligere frivillige medarbejder i trossamfundet, Mohamed Selfati, kender dog eksempler på mænd, som har flere koner og imamer som vier mænd til kone nummer to eller tre:
"Det er en bagage, som nogle muslimske mænd slæber med fra den Tredje Verden, men som ikke egner sig i Danmark. I den Tredje Verden kan flerkoneri være en nødgang på grund af de økonomisk forhold, hvis en kvinde pludselig mister sin mand og står med en stor børneflok. Men i Danmark vil staten jo altid sikre hende en sådan hjælp," siger Mohamed Selfati.
DF ønsker lovpakke
Morgenavisen Jyllands-Posten citerer da også flere kilder i det muslimske miljø for, at flerkoneri blandt muslimer er langt mere udbredt, end myndighederne aner. Blandt andre kender den danske konvertit Jette Abou-Hawache fra Gellerup Parken i Århus seks muslimske kvinder, der lever i et flerkone-forhold.
Avisens oplysninger får ligestillingsminister Inger Støjberg (V) til at opfordre imamerne til at tage klart afstand fra flerkoneri, hvis de mener det alvorligt med integrationen i Danmark. Selv om flerkoneri allerede er forbudt, så vil Inger Støjberg overveje, om der er behov for yderligere lovgivning.
Ligestillingsministeren vil nu have undersøgt problemets omfang.
Imam Abdul Wahid Pedersen støtter en sådan undersøgelse.
Allerede nu varsler et bredt flertal i Folketinget dog yderligere lovstramninger. Socialdemokraterne kræver, at alene medvirken til flerkoneri skal kunne medføre udvisning, hvis en udenlandsk statsborger er impliceret, mens Dansk Folkeparti opfordrer ligestillingsministeren til at gribe ind med en lovpakke. 


