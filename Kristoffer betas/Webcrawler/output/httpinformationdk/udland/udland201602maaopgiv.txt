’Vi må opgive ideen om nationalstaterne’
De mange EU-kriser på samme tid gør det langt mere påtrængende at løse udfordringen omkring manglen på demokrati i Europa. ’Der er ingen vej uden om at grundlægge en europæisk republik med lige rettigheder for alle europæere,’ siger den tyske europatænker Ulrike Guérot, der også mener, at konsekvensen er, at vi må opgive ideen om nationalstaterne   
 ’Vi har nationale parlamenter, der samtidig er blevet stadig mindre demokratiske som følge af det ikkedemokrati, der præger EU i dag,’ siger Ulrike Guérot, der efterlyser mere radikale valg i Europa. Arkivfoto


 Europa har brug for helt grundlæggende forandringer, hvor EU-projektet skal gentænkes fra bunden, for at komme det demokratiske underskud til livs. Det mener lederen af tænketanken European Democracy Lab i Berlin, Ulrike Guérot, der også var med som taler på den nyligt afholdte konference i Berlin, hvor den græske eksfinansminister Yanis Varoufakis søsatte sin europæiske demokratibevægelse, DiEM25. Bevægelsen har som mål at forandre EU’s demokratiske grundstruktur nedefra, og for Ulrike Guérot er der virkelig brug for radikale ændringer:
»Jeg er på et metaplan fuldstændig enig med Varoufakis’ ambition om, at der skal gøres noget ved demokratiet inden for EU, som hvis man ser på det udefra, ikke opfylder idealerne om demokratisk tænkning. Det er legalt, men ikke demokratisk«, siger hun til Information.
Selv om hun mener, at EU-demokratiet i sin nuværende form har udspillet sin rolle, tror hun ikke, at EU selv er parat til at foretage de markante forandringer, der skal til.
»Hverken under euro-, flygtninge- eller terrorkrisen har man formået at komme med helstøbte svar på. Der er en udbredt tendens til at dele alle politiske emner op i særskilte processer. Det er fordi, vi stadig tager et så strengt udgangspunkt i nationalstaterne. Der mangler derfor en mere organisk tilgang til det at drive europæisk politik på.«
