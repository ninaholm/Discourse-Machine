Eks-minister: DONG bør være ambitiøs, og Fritz Schur bør gå
Den tidligere socialdemokratiske energiminister Poul Nielson, der sad 11 år i DONG’s repræsentantskab, mener, selskabets bestyrelsesformand er for belastet af striden med Anders Eldrup til at kunne blive siddende. Den hårde konkurrence på havvindmøller fordrer, at DONG får spillerum, siger han
Poul Nielson er af den opfattelse, at Fritz Schur bør gå af som formand for DONG.


 »Hvorfor må DONG Energy ikke have lov at operere med en vis ambition? Vindkraften har i dag internationalt fået foden indenfor som en reel komponent i den store omstilling, og derfor er det tåbeligt, hvis man ikke lader DONG fortsætte videre ad den vej, selskabet har vist sig så god til. Jeg synes, man stiller sig i vejen for noget, som Danmark absolut har brug for.«
Det siger Poul Nielson, tidligere socialdemokratisk energiminister, EU-kommisær for udviklingsbistand og i 11 år medlem af DONG’s repræsentantskab.
Nielson er uenig i den mindre offensive linje for energiselskabets vindkraft-engagement, som bestyrelsesformand Fritz Schur ifølge presseforlydender har anlagt, og han forstår ikke, hvis Schur kan blive siddende efter det forløb, der har udspillet sig.
Både Berlingske Tidende og Ugebrevet Mandag Morgen har de seneste dage underbygget den udlægning af dramaet i energiselskabets top, som kilder tidligere har beskrevet over for Information: At balladen om den voldsomme løn til en af DONG-direktør Anders Eldrups nøglemedarbejdere kun var den bekvemme anledning til at skille sig af med Eldrup, som efter bestyrelsesformanden og Finansministeriets vurdering har haft for dristige planer for international ekspansion af DONG’s forretning for vindmølleparker til havs.
Ifølge de seneste dages forlydender har Anders Eldrup ønsket at placere DONG Energys vindkraft-aktiviteter i et særligt selskab, hvor kapitalindskud fra pensionskasser og private virksomheder skulle gøre det muligt at erobre en markant andel af det voksende internationale offshore-marked, hvor DONG i dag er oppe imod væsentlig større og mere kapitalstærke energiselskaber. Uden en sådan forretningsmodel med ekstern kapital vil det næppe være muligt for det danske selskab at investere nok til at bevare dagens position som førende i Europa og verden på vindkraft til havs.
Enorme investeringer
Jonny Stokes, talsmand for en af DONG’s allerstørste konkurrenter, det tyske selskab E.ON, berkæfter over for Information, at man har store ekspansionsplaner på vindmølleområdet.
»E.ON investerer to millioner euro (knap 15 mia. kr., red.) inden 2015 i tre nye offshore-vindmølleparker i henholdsvis Sverige, Tyskland og Storbritannien. Vi sætter en ny park i gang hver 18. måned fra nu af. Dette er et stort vækstområde for os og den største investering i offshore-vind fra et enkelt selskab indtil nu,« siger talsmanden.
E.ON driver allerede i dag den store vindmøllepark Rødsand II i dansk farvand syd for Lolland og er ifølge Stokes absolut interesseret i ekspansion på det danske marked. E.ON er også klar til at kopiere DONG’s nye forretningsmodel med inddragelse af f.eks. pensionskassekapital, og ifølge Informations oplysninger er der også i den danske pensionssektor interesse for at investere i kommende E.ON-projekter.
»Oven i vore investeringer på to mia. euro arbejder vi med en model med salg af andele i havmølleparker for at rejse yderligere kapital til de næste projekter, vi ønsker at gennemføre,« siger Jonny Stokes.
Trods denne hårde konkurrence med langt større europæiske energiselskaber har Fritz Schur angiveligt afvist Eldrups ekspansionsplan for DONG som alt for risikabel – en vurdering, der ifølge Mandag Morgens og Informations kilder deles af Finansministeriet, uagtet regeringens stærke grønne ambitioner.
Poul Nielson deler derimod ikke vurderingen.
»Vi kan ikke lægge an til en stor og glorværdig fremtid for selskabet ved bare at blive ved at producere strøm i Danmark,« siger han.
Nielson understreger, at det unikke i DONG Energy’s vindkraftvirksomhed ikke bare er evnen til at rejse mange vindmøller i en fart.
»Det er ikke mindst evnen til at styre det samlede elsystem, hvori vindkraften skal indgå, der er et mesterværk skabt af DONG,« siger den tidligere energiminister.
På Christiansborg er regeringspartiernes energi- og klimapolitikere forsigtige med at kommentere kontroversen i det statslige selskab.
»Det er vigtigt, at vi som folketingspolitikere kan håndtere den kendsgerning, at offentligt ejede selskaber som DONG er givet en selvstændig status, og at staten øver sin indflydelse ved sammensætning af bestyrelsen og på generalforsamlingen. Men det har jo været en fornøjelse at følge, hvordan DONG de senere år har vendt skuden og lagt sig på en bæredygtig kurs. Det gælder også økonomisk, hvor nogle jo siger, at satsningen på vindkraft har vist sig at være en høne, der lægger guldæg til Danmark,« siger Steen Gade, SF’s formand for Folketingets klima- og energiudvalg.
Radikale Venstres medlem af udvalget, Rasmus Helveg Petersen, siger, at den instruks, DONG Energy hidtil har haft som statsligt selskab, alene handler om lønsomhed. Inden for det mandat er det op til selskabet selv at lægge strategien, påpeger han.
»Men forudsat lønsomhed vil det være fremragende og en fordel for Danmark, hvis DONG fortsat kan gøre sig gældende på dette område. For eksempel kan man se for sig Esbjerg etableret som et center for udnyttelse af den kæmpe vindressource i Nordsøen, til gavn for både dansk knowhow og arbejdpladser,« siger Helveg Petersen.
Gå af
Folketingets formand, Mogens Lykketoft (S), skældte forleden i Ekstra Bladet Fritz Schur ud for at skade DONG og dermed koste den danske stat »flere hundrede millioner kroner« på grund af den tumult, bestyrelsesformanden har skabt i offentligheden i forbindelse med Anders Eldrups fratræden.
Poul Nielson er af den opfattelse, at Fritz Schur bør gå af som formand for DONG.
»Når nu det nærmest er godtgjort, at det har været en forskel i synet på, hvilken linje DONG skulle arbejde efter, så synes jeg, det er endnu mere underligt, hvis Fritz Schur kan blive siddende,« siger Poul Nielson.
»Han er jo på forhånd belastet som bestyrelsesformand på grund af sin stærkt markerede politiske rolle i det ledende oppositionsparti,« siger Nielson med henvisning til Schurs medlemsskab af Venstres hovedbestyrelse og formandsrolle i Den Liberale Erhvervsklub, der samler penge ind til Venstre.
»Han har så oven i købet i denne sag forbrudt sig mod aktieselskabslovens fortrolighedskrav, da han startede med at gå til sit private firmas jurister med nogle af DONG’s papirer og først derefter gik til det advokatfirma, der nu er ved at undersøge sagens akter,« bemærker Poul Nielson.
Den advokatundersøgelse af Anders Eldrups ageren, som bestyrelsen har bestilt, ventes fremlagt i dag.

