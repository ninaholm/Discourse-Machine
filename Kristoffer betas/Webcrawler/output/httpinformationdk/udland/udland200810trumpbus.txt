Trump vil have Bush stillet for rigsret
Den amerikanske milliardær og svorne republikaner Donald Trump mener, at præsident Bush burde være stillet for en rigsret på grund af Irakkrigen.


 USA's præsident George W. Bush burde have været stillet for en rigsret, fordi han førte USA i krig i Irak på et falsk grundlag. Det siger byggematadoren og milliardæren Donald Trump i et interview med tv-stationen CNN.
 Trump, der selv er republikaner til fingerspidserne, forstår ikke, hvorfor Det Demokratiske Parti ikke rejste rigsretssag mod Bush, da de sikrede sig et flertal i Kongressen i 2006.
 - Jeg var overrasket over, at hun ikke gjorde mere for at gå efter Bush, sagde Trump med henvisning til den demokratiske flertalsleder i Repræsentanternes Hus, Nancy Pelosi.
 - Det virkede som om hun virkelig overvejede at føre rigsretssag mod Bush og få ham til at gå af, hvilket jeg personligt synes ville have været vidunderligt, sagde Trump.
 Den 62-årige byggekonge kritiserer Bush for at have ført USA i krig i Irak på et forløjet grundlag.
 - Bush fik os ind i denne afskyelige krig ved at lyve, ved at sige at de havde masseødelæggelsesvåben og alle mulige andre ting, der viste sig ikke at være sandt, sagde Trump.
 Han betragter det som en langt værre forbrydelse end Monica Lewinsky-affæren, som var årsag til at Kongressen i 1999 ville rejse rigsretssag mod Bushs forgænger, den demokratiske præsident Bill Clinton.
 - Bush løj. Han førte os i krig ved hjælp af en løgn, sagde Trump.
 - Se hvilke problemer Bill Clinton havnede i på grund af noget, der var fuldstændig ligegyldigt.
 Trump tilføjede, at han - på trods af kritikken af Bush - håber på, at præsidentens partifælle John McCain vinder præsidentvalget 4. november.
