Karzai overlever attentatforsøg
Taleban forsøgte at dræbe Afghanistans præsident under militærparade i Kabul i går. To tilskuere og tre militsfolk meldes dræbt
span class="photo-credit">Foto:


 Taleban-militsen prøvede i går at dræbe Afghanistans præsident, Hamid Karzai, i hovedstaden Kabul under en militærparade.
Det lykkedes for Karzai, flere andre ministre og også udenlandske diplomater, herunder Danmarks ambassadør, at undgå de skudsalver og raketter, der blev affyret af Talibans militsfolk.
Men ifølge det franske nyhedsbureau AFP blev to personer dræbt og 12 såret af Talebans angreb. Blandt de sårede skal være to parlamentsmedlemmer. En af de dræbte er en dreng på 10 år.
En talsmand for Taleban siger, at Taleban foretog angrebet, og at tre militsfolk blev dræbt, mens det lykkedes tre andre at slippe væk. 
Paraden i Kabul markerede 16-årsdagen for afslutningen af den sovjetiske invasion. Også Danmarks ambassadør i Kabul, Franz-Michael Skjold Mellbin, og ambassadens forsvarsattaché, Arne Hansen, overværede fra en tribune paraden, da det pludselig brød løs.
"Først troede vi, at der var tale om en opfølgning på kanonsalutten, men så lød der pludselig maskingeværsalver," fortæller ambassadøren til Politiken.dk.
Han tilføjer, at de to danskere og flere andre diplomater derefter kravlede i dækning bag tribunerne og så løb væk fra området.
Senere talte Karzai på nationalt tv.
"I dag forsøgte fjender af Afghanistans sikkerhed og fremskridt at forstyrre ceremonien og skabe uorden og terror. Heldigvis omringede Afghanistans militærstyrker dem hurtigt og anholdt flere mistænkte," sagde præsidenten.
Fornyet styrke
Taleban-talsmand Zabihullah Mujahid sagde til det britiske nyhedsbureau Reuters, at angrebet modbeviser den afghanske regerings og NATO's vurderinger af, at Talebans oprør er svækket.
"Afghanistans og NATO's myndigheder har i år gentagne gange sagt, at Taleban er på randen af udslettelse. Nu er det bevist for dem, at Taleban ikke alene har evnen til at operere i provinserne, men også i Kabul. Karzai og hans regering kan ikke være sikker for Talebans angreb," sagde han.
Karzai har overlevet adskillige attentatforsøg, siden han kom til magten efter det amerikanske angreb på Afghanistan i 2001, der førte til afsættelsen af Taleban-styret.
Men Taleban har samlet kræfter og indledte et oprør for omkring to år siden og kæmper nu dagligt med afghanske og udenlandske styrker i overvejende den sydlige og østlige del af landet. 


