Britiske universitetspladser til lav- og toppris
Den britiske regering leger med ideen om at sælge universitetspladser og lade universiteterne sænke prisen tæt på ansøgningsdeadline for at fylde kursuspladserne


 LONDON  Den britiske regering overvejer at øge antallet af britiske studerende på de bedste britiske universiteter ved at sælge pladser til samme pris, som internationale studerende betaler  mellem 12.000 og 28.000 pund (360.000- 420.000 kr.) om året. I øjeblikket er antallet af pladser for britiske studerende begrænset af et kvotesystem, mens der ikke eksisterer en lignende grænse for, hvor mange internationale studerende, universiteterne må optage.
»Den britiske regering ved, at landets fremtidige ve og vel afhænger af, at vi har så veluddannet en arbejdsstyrke som muligt, så dette er en måde at øge antallet af hjemlige studerende på, uden at det koster ekstra,« siger formanden for universitetsrektorernes forening, professor Steve Smith, på et pressemøde med det internationale pressekorps i London.
Den liberale-konservative regeringskoalition har varslet en reduktion af antallet af uddannelsespladser for britiske studerende på 10.000 på trods af, at et rekordantal på 209.000 studerende blev afvist sidste år. Senest har regeringen truet med at skære antallet af pladser yderligere, hvis hovedparten af universiteterne opkræver de maksimale 9.000 pund (knap 80.000 kr.) pr. år af de studerende i det nye finansieringssystem.
Problemet for regeringen er, at den har lovet lån til de studerende til dækning af uddannelsesafgiften, men finansministeriet har kun budgetteret med et gennemsnitligt niveau på 7.500 pund om året. Ifølge Labours udregninger vil regnestykket først gå op, når regeringen har skåret 36.000 pladser. Forslaget om at sælge pladser til ikke kun virksomheder og velgørende organisationer, der er villige til at betale for at en ung medarbejder tager en uddannelse, men også til velhavende studerende, blev imidlertid kritiseret fra alle sider, få timer efter at universitetsminister David Willetts havde luftet ideen.
Formanden for universitetslektorernes fagforening, Sally Hunt, sagde, at forslaget  hvis gennemført  ville sende landet tilbage til en tid, hvor »navn og klasse snarere end hjerne var påkrævet for at klare sig i livet«. De studerendes fagforeningspræsident, Aaron Porter, beskyldte regeringen for igen at have barslet med »en dårlig udtænkt idé i et forsøg på at skjule det kaos, den har skabt i universitetsfinansieringen, og manglen på midler det har skabt«.
Kritikken fik premierminister David Cameron til personligt at afvise, at »folk vil kunne købe sig ind på universitetet«. Detaljerne vil blive sendt til konsultation senere på måneden, når regeringens samlede uddannelsesoplæg offentliggøres. Et andet kontroversielt forslag kom imidlertid frem kun to dage senere om, at universiteterne skal kunne sænke prisen på deres uddannelser tæt på ansøgningsdeadline, hvis kurserne ikke er fulde.
Når de går i gang med fordelingen af pladser, kan nogle universiteter blive nødt til at tilbyde lavere afgifter, sagde han i et interview med The Independent.
Udtalelsen går stik imod med anbefalingen fra Office for Fair Access (Offa), der har skrevet til universiteterne og opfordret dem til ikke at sætte prisen ned tæt på ansøgningsdeadline, fordi det kan få de studerende til at søge sent og dermed risikerer de slet ikke at få en plads. Offa mener, at sådanne risici i højere grad vil blive taget af ansøgere fra mindrebemidlede baggrunde.
Systemet vil også betyde, at der kan være studerende på samme kurser  uanset baggrund  der betaler forskellig kursusafgift.
Imidlertid siger talskvinden for Million+, der er sammenslutningen af nye universiteter, at de fleste vil udnytte den nye fleksibilitet, regeringen har åbnet op for.
Universiteterne er blevet placeret i et marked af regeringen, og man må forvente, at de vil bruge et antal forskellige løftestænger, inklusive pris, til at sikre, at efterspørgselen opretholdes, siger Pam Tatlow til samme avis.
Andre muligheder vil være at tilbyde de studerende computere eller ipads for at lokke dem til universiteterne, erkender hun.
Aaron Porter er ikke imponeret og kalder forslaget for den seneste ingrediens i opskriften på det uforsvarlige og absolutte kaos, som regeringens finansieringspolitik har udviklet sig til.



