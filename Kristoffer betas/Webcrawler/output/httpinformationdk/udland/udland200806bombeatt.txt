Bombeattentat fortsat uopklaret
Sikkerheden omkring den danske ambassade blev sænket trods terrortrusler


 Dagen efter bilbombeangrebet mod den danske ambassade i Pakistan mener myndighederne i landet at have en idé om, hvem der stod bag. Kilder tæt på regeringen og i sikkerhedsapparatet siger til nyhedsbureauet AFP, at det efter alt at dømme var Taliban-bevægelsen, som gennemførte selvmordsangrebet, der kostede mindst seks mennesker livet og sårede mindst 35 andre. Men en fremtrædende terrorekspert advarer mod at drage forhastede slutninger. Der er adskillige militante grupper i Pakistan, som kunne have både motiv og ønske om at angrebe Danmark.
Mange grupper
»Pakistan har en hel række militante grupper, der kunne være interesseret i at angrebe Danmark. Der er f.eks. den anti-amerikanske gruppe Lashkar-e-Tayyiba (De rettroende hær) og Jaish-e-Mohammed (Muhammeds soldater), der begge har gennemført lignende angreb tidligere«, siger ekspert i Pakistansk terror Laila Bokhari fra Forsvarets Forskningsinstitut i Olso. Hun peger dog også på Taliban Pakistan, som en mulig bagmand bag attentatet, men også udbrydere fra Taleban er en mulighed, understreger hun.
»Angrebet kan jo være en protest mod den fredsaftale, som den pakistanske Taleban-bevægelse i øjeblikket forhandler med regeringen. Det er set før, at udbrydere forsøger at sabotere  en våbenhvile ved at gennemføre aktioner på egen hånd« siger hun.
Ringe sikkerhed
Laila Bokhari understreger, at motivet til angrebet kan være alt fra Muhammedtegnignerne over Danmarks deltagelse i krigen i Afghanistan til det simple faktum, at den danske ambassade er nemmere at angribe end f.eks. den britiske eller den amerikanske.
Ifølge New York Times var sikkerheden på den danske ambassade netop blevet slækket,  og en diplomatisk kilde siger til avisen, at  de ansvarlige for bomben  tilsyneladende havde indgående kendskab til  sikkerheden på stedet.
For få uger siden flyttede Udenrigsministeriet de danske ambassader i Kabul og Algier til hemmelige adresser på grund af trusler om terrorangreb.
Pakistans regering besluttede sent mandag aften, at den danske og norske ambassade skal flyttes til et sikrere område i Islamabad, hvor de andre vestlige ambassader ligger.
Fælles efterforskning
Mens FN's Sikkerhedsråd, EU, Den Islamiske Konferenceorganisation OIC, USA og EU fordømte terrorangrebet, sendte Udenrigsministeriet og PET sent mandag aften deres egne eksperter til Pakistan for at bistå myndighederne på stedet med efterforskningen. En særlig sammensat efterforskningsgruppe med både politifolk og agenter fra forskellige grene af Pakistans efterretningstjeneste skal forsøge at fastslå forløbet.
Ifølge den pakistanske avis Dawn advarede efterretningstjenesterne for et par dage siden det pakistanske indenrigsministerium og politi om, at terrorister pønsede på at angribe ambassaden som en hævnakt for offentliggørelsen af Muhammed-tegningerne.

