Afghanistans menneskesmuglere  har gyldne tider
Det er blevet en lukrativ forretning at sælge falske pas og falske Taleban-dødstrusler til afghanere, der søger mod Europa


 KABUL — For de borgere, der ikke har tålmodighed til at slås med Afghanistans bureaukrati, er den lille kaningårdslignende bygning over for hovedkvarteret for Kabuls politi et attraktivt alternativ. Den er nemlig leveringsdygtig i ethvert et dokument, de måtte behøve.
Dødstrussel på bestilling
I beklumrede små kontorer arbejder en veritabel hær af maskinskrivere, der kan klare alle bestillinger fra vielsesattester til cv’er og jobansøgninger. For nogle få hundrede dollar mere kan man også købe sig til falske dødstrusler fra Taleban — de såkaldte ’natlige breve’, der muligvis kan blive adgangsbilletten til et helt nyt liv i Vesten: »Vi kan skrive alt, hvad du behøver efter omstændighederne,« forklarer en ung kontorassistent.
»F.eks. kan vi nævne, at du arbejder i et ministerium, din jobtitel og løn. Og så vil der stå: ’Hvis du ikke forlader dit job inden denne dato, kommer vi og dræber dig eller anbringer en bombe i dit hus’. Eller vi kan skrive, at du har arbejdet for de amerikanske styrker,« tilføjer han.
For et stort antal afghanere er køb af sådanne falsknerier blot den første af de mange store udgifter, der vil være forbundet med det højrisikable forsøg på at skabe sig et nyt liv i Vesten. Køberne håber, at dokumentet vil kunne overtale udlændingepolitiet tusindvis af kilometer væk til at give dem asyl i Europa eller Australien. Fremstilling af sådanne dokumenter er del af en boomende og lukrativ forretning: Udsmugling af veritable bølger af for det meste unge, uledsagede afghanske mænd til udlandet.
Hvis alle havde penge ...
The Guardian møder en menneskesmugler, som er villig til at fortælle om sine forretningsmetoder efter en overfladisk introduktion i en bil ved siden af en politikontrolpost i Kabul. Han fortæller, at især to faktorer har resulteret i en rivende omsætning: Den stigende frygt blandt mange afghanere for deres lands fremtid og tilstedeværelsen af en gruppe af velhavende og veluddannede afghanere, der har råd til hans store honorarer.
»Hver dag hjælper jeg nye mennesker fra alle hjørner af Afghanistan med at komme ud af landet,« siger han: »Hvis alle havde penge, ville alle rejse ud«.
Den afghanske regering har for nylig rapporteret, at omkring 50.000 illegale immigranter fra Afghanistan krydser grænsen til Grækenland hvert år — et land, der udgør Schengen-zonens østligste grænse og relativt let kan nås fra Tyrkiet.
Storbritannien hitter
Smuglerne tilbyder forskellige pakker, afhængigt af, hvad folk har råd til. Langt den dyreste løsning — den koster over 20.000 dollar — inkluderer omfattende forfalskning af europæiske pas, der gør det muligt for de rigeste kunder at flyve direkte til de foretrukne land.
»80 procent af mine kunder efterspørger falske pas til Storbritannien,« fortæller en smugler, der arbejder i den østlige by Jalalabad: »Hvis du har penge, er alt er muligt, for vi har kontakter i de vestlige lande, der laver dem for os.«
En stor del af hans kunder vælger at flyve fra Islamabad og rejse under falske pakistanske pas.
»Vi har folk i lufthavnen, der sørger for, at de kommer igennem tolden,« siger han: »Vi har så den aftale med kunden, at han først skal betale, når det er lykkedes ham at komme om bord i flyet. Når de så kommer til England, må de klare sig selv. Vi fortæller dem, at de skal smide deres dokumenter væk ved ankomsten og melde sig hos politiet i lufthavnen.«
 
 
© The Guardian og Information Oversat af Niels Ivar Larsen

