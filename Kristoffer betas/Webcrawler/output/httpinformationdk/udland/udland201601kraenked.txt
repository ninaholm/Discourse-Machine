Krænkede mellemøstlige mænd tager hævn
Kulturforskelle er hovedforklaringen på de mange sex-krænkelser, som er sket i bl.a. Tyskland og Sverige. ’Det er unge frustrerede mænd, der desperat forsøger at genoprette deres krænkede mandighed,’ mener kultursociolog  Mehmet Ümit Necef 


 RETTELSE: Artiklens rubrik er præciseret 12. januar kl. 12:10
Når hundredevis af tyske piger nytårsnat blev udsat for sexchikane og overgreb fra unge flygtninge og indvandrere, skyldes det først og fremmest kulturelle forskelle. Det mener den dansk-tyrkiske kultursociolog Mehmet Ümit Necef fra Syddansk Universitets Center for Mellemøststudier.
Han giver ikke meget for alle de socio-økonomiske forklaringer, som diverse eksperter og debattører bringer til torvs i forsøget på at forklare, hvorfor store grupper af unge mænd med indvandrerbaggrund har forgrebet sig på tyske piger. Også i byerne Kalmar, Helsinki, Zürich, Salzburg melder politiet om lignende chikane og overgreb nytårsnat, om end i mindre omfang end Køln, hvor mere end tusind unge mænd deltog eller overværede forulempningen.
Ingen respekt
»Jeg tror ikke så meget på de økonomiske forklaringer. Det her handler om forskellige kønsopfattelser og seksualkultur i Mellemøsten og Europa,« siger Mehmet Umit Necef.
Læs også: Vi skal turde tale åbent om det, der skete i Køln
»For en del af de unge mænd, der kommer til Europa fra en traditionel mellemøstlig kultur, er piger, der er alene på gaden midt om natten, et legitimt bytte for seksuelle tilnærmelser – og i værste fald overgreb,« siger han.
»En pige, der drikker alkohol, er letpåklædt og befinder sig ude i det offentlige rum efter mørkets frembrud er simpelt hen ikke respektabel i deres øjne.«
Mehmet Ümit Necef understreger, at den manglende forståelse for europæiske kønsroller og seksualmoral ikke skal undskylde de mange overgreb, som har fundet sted.
»Det er blot et forsøg på at forklare, hvordan mange mænd med traditionel mellemøstlig baggrund tænker,« siger han.
»Når vi diskuterer indvandrere og flygtninge i Danmark, er udgangspunktet ofte, at det er synd for dem. Vi ser dem oftest som undertrykte, forfulgte, ofre for racisme og så videre. Men vi glemmer en meget vigtig ting. Og det er, at de er mænd med kæmpestort M og kvinder med kæmpestort K. De kommer fra en kultur, hvor der er meget store forskel på det mandlige og det kvindelige,« siger han.
Læs også: Køln-overfaldene trækker lange spor
»Forskellen er så stor, at der i traditionel mellemøstlig kultur er rum, der udelukkende er for mænd, og rum, der udelukkende er for kvinder. Og det offentlige rum; cafeerne og ikke mindst gaderne og byrummet er mændenes rum i Mellemøsten,« siger Necef.
Den krænkede mand
Lægger man dertil, at mange unge indvandrere og flygtninge i Europa er frustrerede over deres liv, får man en eksplosiv cocktail, understreger Mehmet Ümit Necef, der bl.a. har forsket i mellemøstlig seksualmoral og kønskultur.
»Mange af de asylsøgere og indvandrere, som befinder sig i Europa, er dybt krænkede på deres mandighed. De har måske oplevet at mødre og søstre er blevet dræbt eller voldtaget, uden at de kunne forsvare dem. De er måske blevet krænket af smuglere og myndigheder på flugten til Europa, og nu står de så i en situation, hvor deres mandighed er taget fra dem. Mange er totalt afhængige af andres hjælp og kan ikke forsørge sig selv eller deres familie. De lever på andres nåde og er ikke rigtige mænd i den forstand, som de er opdraget til at forstå,« mener Mehmet Ümit Necef.
»Deres mandighed er krænket, og det er den, de forsøger så at genoprette ved at krænke andre.«
Patriarkalsk kultur
Den fynske kultursociolog, der selv kommer fra Tyrkiet, understreger, at det samme mønster gør sig gældende i Mellemøsten. F.eks. sker den samme type sexchikane og overgreb i en storby som Kairo, når ramadanen er forbi, alle fejrer Eid og de unge piger pludselig befinder sig på gaden om aftenen alene eller to-tre stykker sammen.
»Her oplever man også, at unge mænd flokkes om piger, der er alene eller sammen med et par veninder og overfalder dem,« siger han og henviser til et speciale, som en af hans studerende netop har skrevet om sexchikane i Egypten.
»Og det sker, uanset om pigerne bærer hijab eller ej,« understreger han. Mehmet Ümit Necef mener, forklaringen skal hentes i den patriarkalske kultur, som gennemsyrer størstedelen af Mellemøsten. Han mener til gengæld ikke, at det har noget at gøre med islam eller religion i det hele taget.
»Vi ser den samme foragt for kvinder i f.eks. Indien, der har oplevet masser af gruppevoldtægter og overgreb,« siger han.
»Det er et spørgsmål om at være opvokset i en patriarkalsk, førmoderne og traditionel kultur, hvor manden dominerer kvinden, og enhver pige, der færdes alene, betragtes som løs på tråden,« siger han.
Under opbrud
Mehmet Ümit Necef understreger, at det traditionelle, patriarkalske kvindesyn er under opbrud i store dele af Mellemøsten, ikke mindst i de mellemøstlige storbyer, hvor det kønsopdelte samfund er i opløsning.
»I Istanbul og andre mellemøstlige storbyer er der mange, som ikke længere går op i intakte mødomme eller kønsadskillelse. Mænd og kvinder kommer på de samme cafeer, studerer og arbejder sammen,« men det er stadig i høj grad et storbyfænomen. Storbyen har sin egen livsstil, hvor kønnene blandes meget mere end tidligere – og langt mere, end det sker ude i landsbyerne,« siger han.
Mange af de asylsøgere og indvandrere, der kommer til Europa, har mere moderne normer, men der er også mange, der flygter til Europa fra krig og fattigdom i landdistrikterne, hvor normere er mere traditionelle, understreger han.
»Der er stadig rigtig mange, som ikke forstår de europæiske kønsroller og den europæiske seksualmoral. De synes ikke, at de europæiske mænd er rigtige mænd. I deres øjne er den europæiske mand en klovn, som ikke forsvarer sin families, sine søstres eller sin kones ære,« siger Mehmet Ümit Necef.
»Der er endda mange, som mener, at det, de ser som den europæiske mænds manglende mandighed, er forklaringen på, at der er så mange bøsser og lesbiske i Europa.«

