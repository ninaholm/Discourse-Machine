Storbritanniens retssystem på anklagebænken
Med beslutningen om at undersøge mulige krigsforbrydelser begået af den britiske hær i Irak bliver et vestligt land for første gang gransket af Den Internationale Straffedomstol (ICC). Det er både godt for ICC og international retfærdighed, mener anerkendt menneskerettighedsekspert
En britisk soldat standser civile irakere ved et checkpoint nær Bagdad i 2004. Netop Storbritanniens rolle i Irak-krigen og beskyldninger om krigsforbrydelser bliver nu undersøgt af Den Internationale Straffedomstol, der skal afgøre, om landets eget retssystem kan efterforske sagerne.


 
	Den Internationale Straffedomstol (ICC) har for første gang indledt en undersøgelse af et vestligt land.

	Tirsdag bekræftede ICC’s chefanklager, Fatou Bensouda, at domstolen har besluttet at igangsætte en såkaldt ’indledende undersøgelse’, efter at hendes kontor har modtaget »ny information (...) som hævder, at britiske embedsmænd er ansvarlige for krigsforbrydelser inklusive systematisk misbrug af fanger i Irak fra 2003 til 2008«.

	Den indledende undersøgelse skal afgøre, om det britiske retssystem selv har kapaciteten og viljen til at efterforske anklagerne om krigsforbrydelser. Hvis ikke kan ICC vælge at indlede en ’formel undersøgelse’, der kan føre til sagsanlæg.

	Det nye materiale er indsendt af britiske Public Interest Lawyers (PIL) og ngo’en European Centre for Constitutional and Human Rights (ECCHR), der ikke mener, at det britiske retssystem har evnet eller villet retsforfølge soldater og overordnede for mishandling, tortur og mord under krigen i Irak. Det indsendte materiale skulle ifølge The Guardian omhandle omkring 60 sager om ulovlige drab og flere end 170 sager om mishandling af fanger i løbet af krigen.

	De to organisationer mener desuden, at højtstående britiske militærfolk og politikere – inklusive general Peter Wall, tidligere forsvarsminister Geoff Hoon og tidligere juniorforsvarsminister Adam Ingram – bør efterforskes for deres medvirken til krigsforbrydelser under krigen.

	»Dette er uden fortilfælde og er et ekstremt vigtigt gennembrud i en 10 år lang kamp for at få placeret ansvaret for Storbritanniens kriminelle detentions- og forhørspolitikker i Irak,« siger Phil Shiner, advokat og leder af PIL, med henvisning til at kun én britisk soldat indtil videre er blevet dømt for at have begået en krigsforbrydelse under konflikten.

	Det britiske Iraq Historic Allegations Team, der efterforsker anklager i forbindelse med Irak-krigen, undersøger i øjeblikket 52 sager, der skulle have ført til 63 dødsfald, samt 93 anklager om mishandling, der involverer 179 personer.

	Sundt for ICC

	ICC’s beslutning er imidlertid ikke kun væsentlig for ofrene. Domstolen har i de seneste år været udsat for stadig hårdere kritik for ikke at turde udfordre Vesten. Fokus har i stedet været rettet imod forbrydere som Liberias tidligere præsident Charles Taylor og Saif Gaddafi, søn af Libyens afdøde diktator Muammar Gaddafi.

	Men undersøgelsen af det britiske retssystems evne og villighed til at sikre, at retfærdigheden sker fyldest, kan vise sig at blive ICC’s ’Pinochet-øjeblik’, mener flere menneskerettighedseksperter. Arrestationen af den chilenske diktator Augusto Pinochet i London i 1998 sendte dengang en klar besked til ledere verden over, at ingen forbrydere – ligegyldig status og vennekreds – kunne flygte fra retfærdighed.

	»Det er for tidligt at sige, om det bliver et Pinochet-øjeblik, men det er i hvert fald en meget positiv udvikling for domstolen,« siger den anerkendte menneskerettighedsekspert professor William Schabas fra Middlesex University i London til Information.

	»Det er gavnligt for domstolen, fordi den i dag af mange mennesker rundt om i verden opfattes som en ensidig institution, hvor én del af verden belærer en anden del af verden om retssikkerhed,« tilføjer han.

	Generalsekretær for ECCHR Wolfgang Kaleck håber netop, at ICC’s beslutning varsler en afslutning på det han kalder for domstolens »dobbeltmoral«.

	»Der må sættes en stopper for dobbeltmoralen inden for det internationale retssystem. Krigsforbrydelser og andre alvorlige brud på menneskerettighederne skal efterforskes og retsforfølges, ligegyldig om de er blevet begået af de mest magtfulde,« siger han i en udtalelse.

	Indirekte effekt

	For de britiske myndigheder er sagen dybt pinlig – og med god grund. Ifølge William Schabas har ICC ikke truffet beslutningen om at indlede en undersøgelse uden at have kigget grundigt på det indsendte materiale.

	I 2006 afviste den daværende chefanklager, Luis Moreno-Ocampo, en lignende klage mod Storbritannien med henvisning til, at der var tale om færre end 20 sager, på trods af at ICC dengang anerkendte, at »der er et rimeligt grundlag for at formode, at forbrydelser, der hører under domstolens jurisdiktion, er blevet begået, nemlig overlagt drab og inhuman behandling« af fanger.

	»Der er ingen tvivl om, at de har foretaget en grundig undersøgelse af materialet, for de ved, at ICC ikke kan træffe sådan en beslutning let. Men der er nu så mange rapporter om overgreb og drab. I går blev en soldat idømt ét års fængsel for bedrageri, hvilket viser, at retssystemet virker, når der er tale om andre forbrydelser, men når folk inden for militæret anklages for alvorlige overgreb, så synes retssystemets tandhjul ikke at dreje ordenligt,« siger professor Schabas.

	Han mener, at ICC’s indledende undersøgelse – selv hvis sagerne ikke ender med at komme for domstolen – i sig selv kan være med til at sikre, at systemet tager sagerne mere alvorligt.

	»Alle institutioner har folk, der forsøger at skjule sandheden, og folk, der ønsker at sikre, at retfærdigheden sker fyldest. Selv et babyskridt som dette kan være med til at styrke de folk inden for systemet, der ønsker at gøre det rigtige,« mener han.

	William Shabas vurderer, at konsekvensen meget vel kan blive, at flere vil blive retsforfulgt i de kommende år, fordi det ville være endnu mere pinligt for briterne, hvis ICC underkender dets retssystem og vilje til at retsforfølge de mest alvorlige forbrydelser.

	»Det er en del af teorien bag ICC: At sikre, at de nationale retssystemer udfører deres job ordenligt,« siger han.

