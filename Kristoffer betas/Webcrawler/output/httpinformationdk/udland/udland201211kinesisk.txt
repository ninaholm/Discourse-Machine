Kinesiske reformer er nødvendige
Det kinesiske folk ønsker et politisk system, som er styret ved lov, og hvor der er kontrolmekanismer, som sikrer, at styret er gennemsigtigt. Xi Jinping er nødt til at indføre reformer, som tilfredsstiller det ønske, hvis ikke utilfredsheden skal komme ud af kontrol


 Få minutter efter Xi Jinpings første tale som Kinas nye leder, fjernede statens censurapparat blokeringerne, der ellers havde forhindret omtale af hans navn på internettets sociale medier. Pludselig begyndte millioner af kinesere at diskutere manden, som hidtil havde været stort set ukendt for dem. Han virkede mere imødekommende og folkelig end sin forgænger, mente mange. Andre skrev, at hans tale præcist afspejlede både deres aspirationer og frygt. Nogle var forfærdede over, at han slet ikke nævnte politiske reformer. Men de fleste lod til at være enige: det vil blive bedre end under den nu tidligere leder Hu Jintao.
Økonomiske reformer
Jo, Kina har fået nyt lederskab. Men er det lig med en markant ny politisk kurs? Næppe. Kommunistpartiet satser på kontinuitet, og det nye lederskab lader til at være konservativt og uden markante reformstemmer – men lederne kan blive tvunget til at gennemføre reformer, både politiske og økonomiske.
Det nye lederskab på syv mand, anført af Xi Jinping, har nu magten over et land, som har taget gevaldige skridt fremad i det sidste årti, men som også står over for nogle intimiderende udfordringer. De syv skal udfylde nogle store sko, da der under Hu Jintao det sidste årti er skabt massivt bedre økonomiske forhold for landet – og samtidig er kineserne blevet stadig mere krævende i takt med, at de er blevet vant til en konstant forbedring af deres levestandard.
Spørgsmålet er, om Xi Jinping og hans kammerater vil være i stand til at levere, specielt nu da økonomien viser svaghedstegn. Men de er pisket til det – økonomisk fremgang er det fundament, som kommunistpartiets legitimitet er bygget på. Det kræver dog svære økonomiske reformer, der indebærer, at partiet er nødt til at opgive mere af sin kontrol med det økonomiske system – bl.a. ved at statens stramme greb om finanssystemet løsnes og den overvældende magt, som de statsejede virksomheder besidder, begrænses.
Elitens foragt for loven
Men mens det bliver svært for Xi Jinping at leve op til væksttallene under Hu Jintaos styre, så skal der bestemt ikke gøres meget for at overgå den tidligere leders præstation, når det kommer til politiske reformer, udligning af det gigantiske skel mellem rig og fattig, bedre miljø og specielt korruptionsbekæmpelse. I de sidste ti år er de politiske reformer gået i stå, skævvridningen er blevet massiv, miljøsituationen katastrofal og korruptionen er blevet værre – på trods af Hu Jintaos gentagne løfter om det modsatte.
Ved den nyligt afsluttede kommunistiske partikongres var der ingen indikation på, at partiet vil opgive sit stramme greb om det politiske system, domstolene eller medierne. Denne tilgang er i sidste ende uholdbar. Kommunistpartiet hersker i dag over et politisk system, der er præget af nepotisme, uhæmmet korruption og den politiske elites direkte foragt for loven. Det har ført til voksende utilfredshed og et stigende antal protester. I sin tale i torsdags understregede Xi Jinping, at det er afgørende for partiets magt, at korruptionen bekæmpes. Men han tilbød ingen ny opskrift på, hvordan partiet – i modsætning til hidtil – i fremtiden vil være succesfuld med at kontrollere sine egne medlemmer.
Det kinesiske folk higer måske ikke efter at kunne stemme ved demokratiske valg, som vi kender fra Vesten, men de ønsker at leve i et politisk system, som er styret ved lov, og hvor der er kontrolmekanismer, som sikrer at styret er gennemsigtigt, og hvor politiske ledere står til regnskab for deres gerninger. Xi Jinping og det nye lederskab er nødt til at indføre reformer, som tilfredsstiller det ønske, hvis utilfredsheden ikke skal komme ud af kontrol.
Der vil gå et stykke tid før kineserne og omverdenen får en klar ide om, hvilken politik det nye lederskab vil føre. Men i de syv nye lederes øjne er deres fornemmeste mål at sikre, at partiet beholder magten, og hvis det skal ske, så er det påkrævet, at de ændrer på den kurs, som deres forgængere satte. I kinesernes øjne vil Xi Jinping blive målt specielt på hans evne til at levere økonomisk fremgang og effektivt bekæmpe korruptionen. Hvis det lykkes, så vil han blive set som en stor succes – hvis ikke vil det gevaldigt true kommunistpartiets magt.

