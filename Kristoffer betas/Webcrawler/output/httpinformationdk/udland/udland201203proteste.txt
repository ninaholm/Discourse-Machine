Protesterne mod Putins valg får ringe betydning
Protesterne mod valget af Putin til Ruslands nye præsident fortsætter, men iagttagere tvivler på, at det er dem, der vil føre til ændringer i Rusland. Der skal andre midler til


 Næppe nogen af de vestlige observatører ved søndagens præsidentvalg i Rusland mener, at der var tale om et ’fair’ valg af Vladimir Putin. Der har da heller ikke været nogen overvældende lykønskninger til Putin fra vestlige ledere, og USA’s præsident Barack Obama har slet ikke reageret.
Heller ikke den russiske organisation af valgobservatører Vælgernes Liga, som opstod efter det gennemsvindlede parlamentsvalg i december, og som Putin på forhånd havde lovet at samarbejde med, anerkender valget som legitimt. De hævder, at der har været tale om massiv svindel, selv om de anerkender, at Putin fik et reelt flertal på 53 procent i modsætning til de officielle 63,6 procent. Det siger politologen Dmitrij Oresjkin til netavisen Newsru.com og tilføjer, at der er blevet ’stjålet’ flest stemmer fra den rige præsidentkandidat Mikhail Prokhorov, som skulle stå til 16 procent, men officielt kun fik 7,8 procent.
Mandag og tirsdag var der store demonstrationer i Moskva og Sankt Petersborg. Politiet slog hårdt og brutalt ned på dem. Nogle demonstranter og en kvindelig journalist blev gennembanket, og cirka 400 blev anholdt.
Det fik i går den tidligere sovjetpræsident Mikhail Gorbatjov til at udtale, at det med al mulig tydelighed viser, at »regimet på den ene side selv er skrækslagen, på den anden side, at de ønsker at skræmme samfundet og dermed ved hjælp af angsten at styre dette samfund.«
Gorbatjov opfordrede Putin og styret til at gå i dialog med oppositionen og gennemføre de nødvendige demokratiske reformer af valgsystemet, som den nu afgående præsident Medvedev allerede har påbegyndt. Men ifølge Gorbatjov bliver det formentlig nødvendigt at gå på gaden igen mange gange for at presse Putin til at reformere og demokratisere Rusland.
Mangler mål og ideer
Der vil, siger en erfaren iagttager og kommentator, digteren og publicisten Marina Kudimova, komme endnu flere demonstrationer i de kommende måneder, »men det er ikke demonstrationerne, der afgør den politiske udvikling i Rusland. Det virkelige slag skal stå i civilsamfundet,« siger Kudimova.
Hun var selv særdeles aktiv i demonstrationer og demokratibevægelsen i 1980’erne og 1990’erne, men hun tror ikke, at den nuværede bevægelse har den store betydning.
»Den opposition, som nu optræder på gaderne, er den nye middelklasse. Alletiders. Fint. De opfører sig pænt, ikke voldeligt, brænder ikke biler eller huse af som i Grækenland. Men den mangler det allervigtigste – et fælles mål og en fælles leder. Som det er nu, er bevægelsen kun ’imod’. Imod Putin. Imod valgsvindel. Men den har ikke et alternativ.«
Alligevel mener hun, at Putin og hans styre bliver nødt til at lytte til protesterne og komme med visse indrømmelser for at få ro i landet. Putins tidligere spindoktor Gleb Pavlovskij sagde forleden til dagbladet The Moscow Times, at han ikke tror, at demonstrationerne vil vare ved, og at »der heller ikke er brug for dem mere.«
Til gengæld mener Pavlovskij, at de med mandagens demonstration, hvor politiet greb voldeligt ind, har givet myndighederne lige det, de ønsker:
»De kan nu betegne dem, der demonstrerer som banditter og terrorister,« siger Pavlovskij.
Og det er netop, hvad Putin har gjort, kaldt demonstranterne for ’banditter’. Ifølge Marina Kudimova kan Putin roligt gøre det uden at være bange for protester fra sine egne vælgere.
»Putin har nemlig hele tiden satset på en helt anden sektion af befolkningen end de velbjærgede vestorienterede byboere i Moskva og Sankt Petersborg. De to byer er rige og vesteuropæiske i dag. Han har satset på provinsen og henvendt sig til landbefolkningen og de mindre provinsbyer. Og derfor har han vundet,« siger Kudimova.

