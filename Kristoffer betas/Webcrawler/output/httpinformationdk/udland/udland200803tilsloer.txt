Tilsløret skønhed
Sekulære egyptiske kvinder er vrede over ny skønhedsklinik, der henvender sig specielt til religiøse kvinder
En skønhedsklinik for tørklædebærere har skabt stor debat i Egypten. Model


 TEL AVIV - Den normalt fredsommelige Cairo-forstad Heliopolis er i denne tid grebet af en voldsom debat, foranlediget af noget så tilsyneladende uskyldigt som en ny skønhedsklinik. Med McDonalds som nabo åbnede 'Sabaya', som stedet hedder, for nylig dørene, og den er med det samme blevet et stort hit. Navnet betyder 'unge piger', og netop disse flokkes i mængder i de nye, lækre lokaler for at blive smukkere. Der er bare én ting, der på en pudsigt omvendt måde har gjort sagen stærkt kontroversiel: Skønhedsklinikken henvender sig specielt til kvinder, der bærer hijab, den islamiske kvindes hovedklædning.
"Er dette religion, eller er det religiøs dumhed og apartheid? Er dette et udslag af vanvid, der vil omdanne Egypten til et nyt Libanon," spørger journalisten Wael Lotfi i en kommentar i det politiske ugemagasin Rose el Youssef, der fører an i kampen for den sekulære sag.
Behandling i baglokalet
Sagen betragtes som et nyt kapitel i Egyptens årelange strid mellem religiøse og sekulære interesser, fordi en række kvinder hævder at være blevet afvist på skønhedsklinikken med begrundelsen, at de ikke bærer hijab. Og den har fået særlig opmærksomhed, fordi det drejer sig om netop Heliopolis, der som hjem for den bedrestillede del af den egyptiske middelklasse længe har haft en sekulær profil.
Ejeren af den nye skønhedsklinik er den kendte skuespiller Hanan Tork, der efter en kort, men meget synlig karriere tog religionen til sig for et par år siden og dermed også byttede skuespillet ude med slør og en ny karriere som forretningskvinde. Hun nægter, at der bliver gjort forskel på kunderne.
"Det er absolut ikke sandt," siger hun til lokal presse, men indrømmer også, at skaden er sket.
Hun startede sin nye karriere med at grundlægge et magasin om børn og børneopdragelse, hvor alt stof er i overensstemmelse med en islamisk livsførelse, og hendes intentioner med skønhedsklinikken er de samme. Men det er ikke det samme som at sekulære kvinder er uvelkomne. Hun fik ideen til sin nye forretning, fordi religiøse kvinder som oftest bliver gemt af vejen og får behandlingen i et baglokale, når de opsøger de eksisterende skønhedssaloner i Cairo.
"Jeg følte mig som en andenrangsborger," siger hun: "Så jeg besluttede at etablere et mødested, som kun er for kvinder, og hvor tilslørede kvinder, som nu repræsenterer tre fjerdele af Egyptens kvinder, vil have alle muligheder, sidde behageligt og mødes med venner i en rar atmosfære uden at skulle tildække sig."
Det er trendy
Hele sagen har taget ekstra fart i en debat på internettet. Her har glade kunder udtrykt deres tilfredshed med at kunne få behandlet håret eller få en manicure, samtidig med, at de kommer tættere på Gud, og uden at skulle bekymre sig over om de nu er kommet i selskab med kristne. 
Der er ingen musik eller anden verdslig underholdning i Sabaya, og ude på gaden tiltrækker et skilt kunder med teksten "Tilsløret skønhed". Hanan Tork fastholder, at stedet har sit regelsæt, men at det egentlig ikke svarer til andet, end at man ikke kan tillade sig at blive utilfreds over at maden er kinesisk, hvis man går på kinesisk restaurant. Hvis de respekterer reglerne, er kristne nonner efter hendes mening også velkomne i skønhedsklinikken.
"Sagen er, at hijab fortsat breder sig," forklarer journalisten Gihan Shahine, der selv går med slør og hyppigt skriver om problematikken i avisen Al Ahram. 
"Det er blevet trendy at gå med slør, og det ses nu også i den øvre middelklasse, som bor i Heliopolis. Det gør mange mennesker nervøse, og så bliver en skønhedsklinik til en offentlig debat."


