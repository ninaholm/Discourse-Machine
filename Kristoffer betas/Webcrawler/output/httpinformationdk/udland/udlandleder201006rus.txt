Rusland må gribe ind i Kirgistan



 Fergana-dalen imellemde tidligere sovjetrepublikker Kirgistan og Usbekistan står igen i brand. Etniske udrensninger, vilkårlige nedslagtninger, afbrænding af huse har kostet hundredvis af mennesker livet, og op mod 100.000 usbekere er på flugt over grænsen fra Kirgistan til Usbekistan. En grænse, som blev trukket fuldstændig vilkårligt ligesom så mange andre steder i Sovjetunionen, da Stalin ved skrivebordet i Moskva tegnede grænsedragningerne imellem republikkerne i landet. Det har givet blodige problemer næsten overalt, kun holdt i ave med brutal sovjetmagt, og problemerne er mange steder brudt ud i lys lue under og efter Sovjetunionens opløsning.
Konflikten har i mangeår ligget og ulmet. I 1990 slog den ud i lys lue og kostede mange hundreder livet, inden sovjetiske tropper fik den undertvunget. Kirgiserne udgør 75 procent af befolkningen i den 5,5 millioner store og dybt forarmede centralasiatiske stat Kirgistan. Men i Fergana-dalen i syd, hvor den hårdest ramte by, Osj, ligger, er halvdelen af lokalbefolkningen usbekere. Både usbekere og kirgisere er hovedsageligt muslimer, og i både Usbekistan og Kirgistan søger regeringerne at undgå og bekæmpe militant islamisme. Men militant islamisme er ikke hovedårsagen til denne komplicerede konflikt. En af hovedårsagerne er stormagternes kamp om kontrol og indflydelse i området. USA har til Ruslands store vrede købt sig til retten til at benytte en flybase i Kirgistan som et vigtigt instrument for krigen i Afghanistan. Det lykkedes amerikanerne at få denne tilladelse under den dybt korrupte præsident Kurmanbek Bakijev, som blev afsat ved en efter alt at dømme russisk iscenesat folkelig opstand for få måneder siden.
Bakijev selv havdeogså fået magten ved et 'blomsterkup' mod daværende præsident Akajev, et kup, som mange hævder, at amerikanerne stod bag. Nu står amerikanerne paf uden indflydelse på situationen og frygter blot, at den kan føre til, at ikke længere kan bruge basen for transporter til tropperne i Afghanistan.
Den nuværende provisoriske regering, som er betydeligt mere prorussisk end den forrige, har planlagt at holde en folkeafstemning om en ny forfatning senere på måneden. Og regeringen hævder, at urolighederne er iværksat af Bakijev, som er i eksil i Hviderusland, og hans søn, Maksim Bakijev, som ifølge visse forlydender blev arresteret i England i går. Formålet skulle være at forhindre afholdelsen af folkeafstemningen og dermed en legitimering af det nye styre. Den provisoriske regering under Roza Otunbajeva hævder i hvert fald, at det er Bakijev-klanen, som står bag urolighederne og kræver Maksim Bakijev udleveret fra London.
Kina er også stærkt sensitiv i forhold til det urolige Centralasien. Kirgistan er en vigtig handelspartner for Kina og en vigtig transportvej for kinesiske varer til andre centralasiatiske lande som Kasakhstan. Og hvad der formentlig er endnu vigtigere for Beijing er, at der i Kirgistan bor adskillige hundredetusinde muslimske uighurer, etnisk og religiøst beslægtet med befolkningen i den oprørske kinesiske provins Xinjiang. Derfor har Kina også meldt sig på banen med opfordringer til en hurtig fredelig løsning i Kirgistan.
Tilbage står, at deter Rusland, der bærer det største ansvar for tilstanden i Kirgistan. Ikke kun fordi Rusland trods alt er arvtager efter Sovjetunionen, men også fordi Moskva med alle midler kæmper for at bevare og øge sin indflydelse i området over for USA og Kina. Men Moskva har foreløbigt ikke villet leve op til sit ansvar og har afvist den provisoriske kirgisiske regerings direkte anmodning om, at Rusland skal sende tropper ind for at dæmpe gemytterne og stoppe blodsudgydelserne. Ruslands præsident Medvedev har meddelt, at Rusland har sendt en forstærkning på omkring 150 elitesoldater til Ruslands luftbase i Kirgistan, men kun for at beskytte basen og dens personale. Desuden lover Moskva humanitær hjælp og har allerede fløjet adskillige flyladninger med sårede borgere til russiske hospitaler.
Hvis ikke det megethurtigt lykkes den kirgisiske regering at stoppe pogromerne, så risikerer konflikten at udvikle sig endnu voldsommere i landet selv og at brede sig til nabolandene. Hvor længe kan for eksempel Usbekistan stiltiende se til at etniske usbekere bliver massakreret i Kirgistan? I forvejen står Usbekistan med en humanitær katastrofe i forbindelse med de mange tusinde flygtninge fra nabolandet. Nødhjælpsorganisationer advarer om, at situationen snart er katastrofal med de mange sårede og manglen på medicin og fødevarer. Russerne er reelt de eneste, der har styrker og varer i området til lynhurtigt at gribe ind med en fredsbevarende indsats og nødhjælp. Og de har et moralsk ansvar til det efter århundreders russisk imperialisme i området.

