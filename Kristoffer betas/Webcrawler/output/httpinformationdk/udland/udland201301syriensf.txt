Syriens fronter er frosset fast
Befolkningen bløder i Syrien, hvor præsident Bashar al-Assad vil forhandle, men ikke gå af, og oppositionen derfor nægter at finde en løsning. Imens stiger antallet af dræbte, der er langt større end antaget
Der er blevet fundet en løsning, som kunne afslutte den voldsomme revolte i Syrien, men i realiteten er fronterne fastfrosne, og landet risikerer at ende som Somalia – styret af krigsherrer.


 Fortsætter borgerkrigen i Syrien, vil landet ifølge FN’s og den Arabiske Ligas mægler, Lakhdar Brahimi, »ende som Somalia, regeret af krigsherrer«. Hans dystre spådom blev nytårsdag understreget af nye tabstal på 60.000 siden revoltens udbrud i marts 2011. Hidtil har det anslåede antal dræbte været på 45.000.
Men nytårsdag udsendte Navi Pillay, FN’s kommissær for menneskerettigheder, en grundig analyse, som byggede på tal fra både opposition og regime, og den viste, at knap 60.000 mennesker var blevet dræbt ved udgangen af november.
Det er ikke så overraskende, som det lyder: Siden revoltens start er mange drab forblevet urapporterede, fordi efterladte har frygtet repressalier. Og myrderierne fortsætter i den krise, der begyndte som spontane demonstrationer for frihed og demokrati og udartede sig til en borgerkrig med flere indbyggede konflikter; sekteriske, regionale og internationale. Så sent som onsdag blev 30 bilister dræbt, da et kampfly – ifølge oppositionen, men ikke bekræftet af regimet – bombede en kø af ventende biler ved en benzintank nær Damaskus.
Det triste perspektiv er ifølge såvel FN- som EU-diplomater, at voldsspiralen vil øges, selvom Lakhdar Brahimi med påtaget optimisme har erklæret, at han kan finde en forhandlingsløsning inden revoltens toårsdag den 15. marts. Realiteten er, at begge de stridende parter tror på, de kan vinde – eller i det mindste forbedre deres militære position – og de afviser derfor indrømmelser. Oppositionen har kontrol med store landområder, men ingen af de større byer. Hæren kan ikke nedkæmpe oppositionen, men kan heller ikke besejres uden massiv militær og materiel støtte udefra. Og den udebliver, fordi de vestlige støtter og i særlig grad USA er betænkelige ved de ekstremistiske jihadister, der dominerer krigsførelsen. Det har medført den absurde situation, at al Nusra-fronten, som er et vitalt element i oppositionens militære armé FSA (Frie Syriske Armé), er kommet på USA’s terrorliste på grund af tilknytning til al Qaeda-netværket.
Assads person står i vejen
Den løsningsmodel, Lakhdar Brahimi har forhandlet i Moskva, Damaskus, Istanbul og Kairo i de seneste uger, er strandet på spørgsmålet om den syriske præsident Bashar al-Assads fremtidige rolle. Oppositionen, som støttes af Vesten og de arabiske Golf-stater, afviser nemlig dannelse af en overgangsregering, hvis al-Assad forbliver i sit præsidentkontor. Regimet i Damaskus har fastholdt, at der bliver han siddende, om end han synes villig til at afgive sine beføjelser til en overgangsregering sammensat af oppositionen og regimet, der kan arrangere et hurtigt parlamentsvalg. Den ansete (og Assad-venlige) libanesiske avis As-Safir har citeret »arabiske kilder« (formentlig fra regimet og Brahimis delegation) for et forløb, der synes at nærme sig realiteterne: Hans løsningsmodel er baseret på en russisk-amerikansk forståelse. Den forudsætter, ud over Assads afgivelse af magt og dannelsen af en overgangsregering, også en langvarig våbenhvile, løsladelse af politiske fanger, at tropperne sendes tilbage på kasernerne og en efterfølgende restrukturering af sikkerhedstjenester og militæret.
Ifølge avisens kilder undlod Brahimi at præsentere det sidste punkt, destrueringen af sikkerhedstjeneste og militær, for al-Assad, da de to mødtes i Damaskus, ligesom han kun lige nævnte et forslag om at fremskynde præsidentvalget med et år, altså til foråret 2013, hvilket Bashar al-Assad pure afviste.
Så situationen er følgende: Bashar al-Assad har accepteret at overlade beføjelser til en midlertidig overgangsregering, men insisterer på at blive i embedet til et valg i 2014, hvor han vil være kandidat. Han har ikke indvilget i at afgive al magt, og han afviser at træde tilbage. Oppositionen, Syriens Nationale Koalition, har meddelt, at den ikke vil forhandle om noget som helst, med mindre Bashar al-Assad »og hans klike« fjernes.
Den holdning vil »koste flere syriske liv«, sagde Ruslands udenrigsminister, Sergeí Lavrov, efter et møde med Brahimi i Moskva.
Realiteten er, at fronterne er frosset fast. Og imens forvitrer staten, og befolkningen forbløder.

