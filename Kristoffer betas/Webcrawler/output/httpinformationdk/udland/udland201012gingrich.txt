Gingrich overvejer præsidentopstilling
Den tidligere formand for Repræsentanternes Hus, Newt Gingrich har sat kurs mod Det Hvide Hus. Gingrich ledede de republikanske forsøg på at stille Bill Clinton for en Rigsret i Lewinsky-affæren, og er så konservativ, at Sarah Palin blegner i sammenligning


 WASHINGTON DC - Newt Gingrich overvejer at stille op til nomineringen som Republikanernes præsidentkandidat i 2012. Det sagde den stærkt konservative politiker ved en republikansk middag i South Carolina - en afgørende amerikansk svingstat, som holdte et meget tidligt primærvalg for nylig.
Den tidligere formand for Repræsentanternes Hus holdt tale ved den traditionsrige Spartanburg Republican Party's Bronze Elephant Dinner for 250 ivrige Republikanske aktivister og beskrev her den aktuelle politiske situation som »objektivt meget åben og anderledes,« efter demokraternes nederlag ved midtvejsvalget i sidste måned:
»Der findes nu et potentiale, en ny generation af ideer, der kan lanceres som en dramatisk kontrast (til Obama, red.). Det var ikke muligt, så længe vi stadig befandt os i skyggen af George W. Bush præsidentskab.«
For at få en idé om kontrasten behøver man blot kaste et blik på Gingrichs nye bog: At frelse Amerika: Stop Obamas Sekulære Socialistiske Maskine.
Mere rabiat end radikal
I den demokratiske lejr ser man med glæde på Gingrichs overvejelser:
»Vi taler om en mand, der har sammenlignet planerne om at bygge et islamisk kulturcenter indeholdende en moske tæt på Ground Zero i New York med nazister, der ville sætte plakater op ved Holocaust-museet i Washington DC. Han er radikal, ja, han slår Sarah Palin med flere længder, så alle liberale bør bestemt håbe på at se ham som kandidat,« siger Eric Alterman, en kendt stemme på den amerikanske venstrefløj i en klumme mandag i denne uge på netmediet The Daily Beast.
Alterman er forfatter og professor i engelsk og journalistik ved Brooklyn College. Han er tilknyttet tænketanken Center for American Progress og skriver medie-klummer for The Nation.  Om Gingrich vs. Palin bemærker han: »Jovist, Sarah, Bristol og Levi ville være sjove i en valgkampagne men Gingrich slår hende i underholdning og religiøs intolerance til enhver tid.«
Alterman noterer sig, at Gingrich er en fast gæst på flere af de ugentlige og  respekterede amerikanske politiske talkshows - f.eks. var Gingrich i 2010 den mest benyttede gæst i programmet Meet The Press. Og at hans tentative kampagne allerede har brugt flere penge end hans to nærmeste konkurrenter Tim Pawlenty og Mitt Romney. »Men man må alligevel fundere over, om amerikanerne mon er rede til at vælge en mand som leder, der mener, at USA er truet af 'homoseksuel sekulær fascisme', en mand, der sendte tweets ud under et besøg i Auschwitz, hvor han beskyldte højesteretsdommer Sonia Sotomayor for at være 'racist'«.
Gingrich benævner rutinemæssigt demokraterne, som »de normale amerikaners fjender«. Om orkanen Katrina i 2005 - fortsat den dyreste naturkatastrofe i USA's historie  sagde han, at 22.000 mennesker i 9th Ward (et af de kvarterer i New Orleans, der blev hårdest ramt af katastrofen) var så »uuddannede og uforberedte, at de ikke forstod, hvordan man kommer ud af vagten, når en orkan nærmer sig«.
Belastende privatliv
Endelig kommer man ikke uden om Gingrichs privatliv. Selv om den stærkt kristne politiker ofte har kaldt sig selv for en »bannerfører for ordentlig og civiliseret opførsel«, så har han forladt to hustruer efter først at have bedraget dem. Han forlod sin første ægtefælle efter dennes operation for livmoderkræft, efter at hun havde forsørget ham, mens han gik på universitet. Han lod en ven forstå, at hun »ikke var ung eller pæn nok til at være førstedame. Og desuden har hun cancer«.
Han forlod senere sin næste, langt yngre hustru, efter at hun også blev syg, af multipel sclerose for at gifte sig med sin nuværende ægtefælle, en 23 år yngre medarbejder i Kongressen, som han havde en affære med, mens han ledte slaget mod den daværende præsident Bill Clinton for umoralsk opførsel under den demokratiske leders udskejelser med praktikanten Monica Lewinsky.
2011 kan blive et underholdende år i amerikansk politik.


