V vil forhøje SU-lån i udlandet
Flere studerende skal tage semestre i udlandet. Venstre vil øge muligheden for SU-lån og overføre karakterer.


 Danske studerende, der tager et semester i udlandet, skal have mulighed for at låne dobbelt så meget som i dag.
Sådan lyder et forslag fra Venstre, før regeringen i næste uge fremlægger sit udspil til en reform af SU-systemet. Venstres forslag betyder, at en studerende vil kunne låne lige over 5600 kroner om måneden under et studieophold i udlandet.
- En række undersøgelser viser, at studerende tilkendegiver, at de fravælger at rejse ud på grund af økonomiske årsager. Derfor bør vi give nogle flere lånemuligheder, siger Venstres SU-ordfører, Sophie Løhde.
I dag tager 2,7 procent af de studerende på de videregående uddannelser et udvekslingsophold i udlandet. Venstre ønsker, at der skal være flere, for det bliver en nødvendighed.
- I et lille land som Danmark skal vi ikke kun kunne begå os og agere på et lokalt marked, men også på et globalt arbejdsmarked. Derfor bliver de studerendes internationale erfaring en vigtig faktor for at opkvalificere arbejdsstyrken i Danmark, siger Sophie Løhde.
Venstre ønsker også, at de studerende skal kunne få overført karakterer fra ophold i udlandet. I dag får man kun bestået/ikke bestået, men med det ny karaktersystem bør man kunne få den konkrete karakter med hjem, mener Venstre.
Selv om regeringen først fremlægger sit udspil til en SU-reform i næste uge, siger SF's ordfører Pernille Vigsø Bagge onsdag i Information, at der ikke kommer et nyt forlig. SF er med i det eksisterende forlig og skal derfor være med i en ny aftale, hvis den kommer før et valg.
Vigsø Bagge mener, at regeringens forslag et et valgoplæg - og ikke et oplæg til forhandling. Det får undervisningsminister Tina Nedergaard (V) til at fare i flint.
- Det er et nyt lavpunkt i oppositionens politik, at man inden, jeg er kommet med mit udspil, siger, at de ikke vil være med til det. Det er absurd, og jeg har ikke oplevet det tidligere, siger undervisningsminister Tina Nedergaard.
