Bistanden går uden om slummen
Slummen breder sig med uset hast. Alligevel hænger vi i Vesten fast i en forestilling om, at fattigdom skal bekæmpes på landet. Det kan ses på udviklingsbistanden
I Nairobis slumkvarer Mathare udbrød for to uger siden brand, da en elektricitetsledning faldt ned. Både statslige bistandsorganisationer og private ngo-er har en tendens til at undervurdere omfanget af problemerne i slummen, mener seniorforsker Gordon McGranahan


 Mens verdens fattige strømmer til udviklingslandenes byer, og slummen breder sig som aldrig før, fortsætter Vestens udviklingsbistand med primært at strømme til landområderne. Bistandsorganisationerne har simpelthen undervurderet udviklingen, mener kritikerne.
"Vi har nu en milliard slumbeboere i udviklingslandene. Disse mennesker har ikke ordentlige boliger, men bor i improviserede skure uden adgang til vand, sanitet og sundhed, så situationen er meget foruroligende," siger Anna Tibaijuka, leder af UNHABITAT, FN's organisation for byer og byudvikling.
Udviklingslandenes slumkvarterer huser altså en tredjedel af verdens byboere og en sjettedel af verdens befolkning, men på verdensplan er det siden 1970 højst 10-15 procent af den samlede udviklingsbistand, som er gået til udvikling i byerne, vurderer eksperterne. Og Danida, som administrerer Danmarks udviklingsbistand, er ingen undtagelse fra normen.
Trægheden hos dem, der sidder på bistandspengene, både forundrer og forager Janice E. Perlman, leder og grundlægger af det internationale forskernetværk The Megacities Project.
"Reaktionen har været både langsom og utilstrækkelig," siger hun. 
Dødelig slum
Tallene kan da også synes at tale for sig selv. Siden 1990 er der kommet flere nye slumbeboere til, end der bor mennesker i Tyskland, Frankrig, Italien og Storbritannien tilsammen. Om 25 år vil antallet af slumbeboere ifølge FN's fremskrivninger være fordoblet til to milliarder, hvis udviklingen fortsætter. Samtidig lever slumbefolkningen under forhold, der kan være direkte dødelige: I den ken-yanske slum i Nairobi dør 150 ud af hver 1.000 børn, før de fylder fem - 32 procent flere end i landdistrikterne.
Langt de fleste slumbeboere lever i Asien, men det er Afrika, som er det mest forslummede kontinent - og det, hvor byerne vokser hurtigst. Afrikas bybefolkning er allerede større end Nordamerikas, og 72 procent bor i slum. I byerne syd for Sahara er det ikke unormalt, at der blot er tre toiletter og ét bad pr. 250 familier i slummen, og mange må tåle en hverdag med 'flyvende toiletter': I mangel af bedre foregår toiletbesøg i en plasticpose, som efterfølgende kastes så langt væk som muligt.
Oven i problemerne med sanitet og vand betyder manglen på formel ejendomsret i slummen ofte en konstant trussel om at blive sat på gaden og få hjemmet jævnet med jorden. En situation, som bestikkelseskrævende embedsmænd og politifolk verden over lukrerer på. Og så er især Latinamerika og Afrikas slumbyer plaget af voldsom kriminalitet som følge af en giftig cocktail af social ulighed, narkotika og en stor mængde arbejdsløse unge. 
Slum ikke prioriteret 
Men problemerne er altså endnu ikke kravlet særligt højt op på prioriteringslisterne hos bistandsorganisationerne - dog er det ifølge UNHABITAT's Anna Tibaijuka blevet bedre, siden hun begyndte i sin stilling.
"Da jeg i 2000 af generalsekretær Kofi Annan blev bedt om at starte denne kampagne, blev jeg mødt med skepsis, nogle gange endda fjendtlighed. Men nu har det ændret sig," siger hun.
Blandt de lande, som er længst fremme, er Sverige. Sida, det svenske svar på Danida, har således en særlig afdeling for byudvikling, og Sverige har siddet i bestyrelsen for det internationale slumbekæmpelsesinitiativ Cities Alliance. Desuden har Sida arbejdet tæt sammen med UNHABITAT om at udvikle særlige former for boliglån målrettet slummens fattige. 
Også Norge er langt fremme, og har siden 2002 haft en særlig strategi for fattigdomsbekæmpelse i byerne.
I vores hjemlige Danida diskuterer man også, om byerne skal have mere opmærksomhed, erfarer Information, og enkelte af Danidas aktiviteter i byområder høster international ros.
Men foreløbig er det blot omkring en halv milliard fra den såkaldte miljøramme, som ud af en årlig bistandskage på små 13 milliarder med sikkerhed kan siges at gå til udvikling i byerne. 
Dertil kommer mindre dele af den øvrige bistand, og det er stort set umuligt præcist at regne ud, hvor meget af den danske udviklingsbistand, der bruges i byer. Samlet set er det dog næppe mere end 10 procent. 
Danmark har i modsætning til Norge og Sverige ingen samlet politik på området, og det får vi formentlig heller ikke foreløbig. Ifølge udviklingsminister Ulla Tørnæs retter Danmark sig først og fremmest efter modtagerlandenes ønsker.
"Vi arbejder for at nå nogle mål inden for sundhed, uddannelse, miljø og så videre, og der kan man ikke adskille by og land. Men i og med at der bor stadig flere mennesker i byerne, vil der også være mere fokus på dem. Det behøver man ikke lave en ny strategi for," siger hun.
- Afrika er Danmarks hovedfokus, og også der, hvor byerne vokser hurtigst. Ser det så ikke lidt mærkeligt ud, at man slet ikke har en politik, der forholder sig til det?
"Nej. Det er fordi, vi ikke ser det adskilt, men ser det sektorvis," siger Ulla Tørnæs med henvisning til, at Danmarks udviklingsbistand er delt op i sektorer, eksempelvis sundhed, uddannelse og sanitet.
Vanetænkning 
Det kan også give god mening at se fattigdommen på landet og i byen som to sider af samme sag, fordi mange fattige i byen kommer fra landet og sender penge hjem, påpeger seniorforsker Gordon McGranahan, leder af byforskningsprogrammet ved International Institute for Environment and Development (IIED).
Problemet er blot, at byerne ofte bliver glemt, fordi både statslige bistandsorganisationer som Danida og private ngo'er har en tendens til at undervurdere omfanget af problemerne i slummen. Og det er der flere årsager til, forklarer han:
"For det første snyder statistikkerne: Selvom folk i byerne på papiret er rigere, er de det ikke i praksis, fordi det er dyrere at overleve i byen. For det andet er mange udviklingslandes regeringer tilbageholdene med at bede om hjælp til byudvikling: De foretrækker, at befolkningen bliver på landet, og prøver derfor at skræmme folk til at holde sig væk ved ikke at levere de basale fornødenheder i byerne."
"Og for det tredje er de fleste mennesker i hjælpebranchen simpelthen ikke vant til at tænke i byarbejde," understreger Gordon McGranahan.
Janice E. Perlman fra The Megacities Project har en mere spydig forklaring: Det er simpelthen ubehageligt at arbejde og opholde sig i slumbyerne, og så forsvinder det sjove ved at blive udsendt som hjælpearbejder.
"Jeg tror, de kan lide at tage til fjerne områder, hvor bønderne bliver meget taknemmelige," siger hun.
Men tilbageholdenheden kan også skyldes, at slumarbejde er vanskeligt, særligt for private ngo'er:
"Det er lettere at have projekter på landet. Slumområder er temmelig besværlige at have med at gøre. Problemerne drejer sig ikke bare om indkomstfattigdom, men også om adgangen til ejendomsrettigheder, vand og andre offentlige serviceydelser," siger Gordon McGranahan.
En af de få danske ngo'er, som arbejder i slummen, er Mellemfolkeligt Samvirke - i form af et enkelt projekt i Nairobi i Kenya. Generalsekretær Frans Mikael Jansen: 
"Det er ikke et område, hvor man har særlig stor chance for at score vældig hurtige resultater, og det er meget konfliktfyldt. I storbyerne har du et meget potentielt aggressivt, kriminelt og voldeligt segment, som føler sig holdt udenfor, og som lever meget tæt på meget stor rigdom." 


