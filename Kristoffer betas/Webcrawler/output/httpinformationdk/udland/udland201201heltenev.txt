Heltene vender hjem til Myanmar
Løsladelsen af en lang række politiske fanger får selv skeptikere til at tro på, at Myanmars forandringsproces ikke er en luftspejling, men virkelighed. Men udfordringerne er store for landet og dets tidligere ’vrede unge mænd’
Min Ko Naing, en af lederne af studenteroprøret i Myanmar  i 1988, blev løsladt i fredags sammen med cirka 300 andre politiske fanger.


 YANGON — Endelig vendte erobreren hjem til byen, hvor al strid ender. Mens han krydsede floden, holdt han flaget med den kæmpende påfugl højt mod himlen. Myanmar er et land ladet med mange lag symbolik.
Fredag blev studenterlederen Min Ko Naing (’Konge-erobreren’, red.) løsladt i Myanmars hidtil største amnesti for politiske fanger. Han var ikke alene. Landets andre fremtrædende politiske fanger blev også sat på fri fod. Endelig. Løsladelsen kom i kølvandet på stor skuffelse først på måneden, da de forventede løsladelser på landets uafhængighedsdag den 4. januar udeblev.
»Regeringen er totalt utilregnelig og værre end somaliske pirater,« var reaktionen i den forbindelse fra landets mest kendte politiske komiker Zarganar, der selv blev løsladt i september sidste år.
Mens Aung San Suu Kyi tegner omverdenens billede af det sydøstasiatiske land, er Min Ko Naing, 49 år, og de andre såkaldte ’88-studenter’ næsten lige så højt anset inden for landets grænser. De fik en heltevelkomst, da de fredag trådte ud af landets fængselsporte.
»Jeg var virkelig chokeret over, at der var så mange tusinde mennesker og så meget presse. Det troede jeg slet ikke var tilladt,« sagde han til Information.
Det tog Min Ko Naing to dage, før han nåede tilbage til Yangon fra fængslet, da hans rejse ad landets veje blev et sandt tilløbsstykke.
Den kæmpende påfugl
Det seneste år har der været et væld af historiske øjeblikke i Myanmar. Af dem har de seneste par dages løsladelse af stort set alle landets mest fremtrædende politiske fanger været et af de største. 651 fanger blev løsladt, heraf mindst 300 politiske fanger og flere hundrede fra den tidligere militære efterretningstjeneste. Blandt de politiske fanger var Min Ko Naing.
Han og hans studenterkammerater ledte som unge det store folkelige oprør i 1988, som brutalt blev slået ned af landets sikkerhedsstyrker. Dødstallet er uvist, men anslås til cirka 3.000 mennesker. Siden da har studenteraktivisterne tilbragt det meste af deres liv bag tremmer. Løsladt efter 15 år i 2005 og 2006 genoptog flere af dem deres politiske virksomhed for så at blive fængslet igen i 2007 under optakten til de store munkedemonstrationer. ’88-studenterne’ er arvtagere til den historiske studenterbevægelse, der med en kæmpende påfugl som symbol ledte landets uafhængighedskamp fra Storbritannien.
På forsiden for første gang
Søndag aften efter den lange rejse hjem fra fjerne fængsler rundtomkring i landet er 15-20 af ’studenterne’ samlede i en dagligstue i en af Yangons (der betyder ’hvor strid ender’, red.) forstæder. Min Ko Naings forældres lille hjem er fyldt med malerier fra gulv til loft, malet af hans 80-årige far, mange af dem portrætter af den berømte søn. Forundrede er de samlet om dagens lokale aviser, der alle har deres glædestrålende hjemkomstscener på forsiden. Det er ikke første gang de er blevet løsladt, men første gang det kan fejres (og rapporteres forholdsvist) frit.
Det er også første gang, at fire-årige Phyu Chi Nay Min er sammen med sine forældre igen, siden hun var et par måneder gammel. I 2007 blev hendes far, en anden prominent studenteraktivist, Jimmy, arresteret, og hendes mor, Nilar Thein, gik under jorden på flugt fra politiet i mere end fire måneder, indtil også hun blev arresteret. Under flugten var Nilar Thein bange for, at deres datters gråd ville afsløre hende og overlod hende derfor til sin familie. Dengang sagde Nilar Thein til BBC:
»En baby skal have sine forældres omsorg. Jeg vil så gerne være sammen med min familie — os tre sammen.«
Kort tid efter blev hun anholdt. Både hun og Jimmy blev idømt 65 års fængsel. Nu er den lille familie samlet igen. Phyu Chi Nay Min bliver bange for alle blitzlysene, da hendes far som en anden sejrsherre — eller bare en meget glad far — med datteren på armen mødes af pressen i lufthavnen.
Også andre har ventet længe. Men ikke for alle har hjemkomsten været lykkelig. Fredag eftermiddag ventede Aung Kyaw Oos mor på sin søn i lufthavnen i Yangon. Også han blev arresteret i 2007 og var netop løsladt fra Kyaukphyu-fængslet ved Den Bengalske Bugt. Sindsbevægelsen ved endelig at kunne omfavne sin søn igen bliver dog for meget. Hun bryder sammen i gråd og rammes to timer efter af hjertestop. Derfor var der lørdag aften ikke meget fest for de nu ikke længere helt unge ’88-studenter’. De samledes i stedet til begravelse.
Levebrødspolitikere?
Deres og landets politiske fremtid er nu det helt store åbne spørgsmål. Suu Kyi, der stiller op til parlamentet ved suppleringsvalget den 1. april, har Min Ko Naings og hans fællers opbakning.
»Vi vil helt sikkert arbejde sammen med Aung San Suu Kyi og NLD (hendes parti, red.) udtalte Min Ko Naing umiddelbart efter sin løsladelse. »Det er sikkert, at vi i ’88-gruppen’ vil stå last og brast med Myanmars folk, ligesom vi har gjort tidligere. Vi vil afspejle folks stemmer og ønsker og arbejde for deres sag.«
Men om de vil følge hende ind i parlamentet er endnu usikkert. Det er muligt, at de vurderer, at de kan få større indflydelse ved at holde sig uden for partipolitik, som de ikke tidligere har været en del af. Under deres seneste løsladelse arrangerede de underskriftsindsamlinger, opfordrede folk til kun at gå i hvidt om mandagen som en protest mod den manglende politiske frihed og lancerede ’Åbn dit hjerte’-kampagnen, hvor folk fra hele landet skrev til daværende seniorgeneral Than Shwe, landets leder, for at udtrykke deres følelser ved at leve under et militærdiktatur.
Fred og tilgivelse
Under fængselsopholdet har de brugt tiden til at filosofere, læse og diskutere — og til at knytte nye, overraskende bånd. I 2004 blev den daværende premierminister og leder af den magtfulde tidligere militære efterretningstjeneste, Khin Nyunt, arresteret sammen med flere hundrede af sine mænd. Hans magt var blevet for stor for Than Shwe. Siden har Khin Nyunt været i husarrest og hans mænd i fængsel — sammen med netop de politiske aktivister, de fængslede og torterede.
»Vi havde gode relationer med den militære efterretningstjeneste i fængslet,« siger Min Ko Naing til Information. »Nu forstår vi hinanden bedre.«
Og på spørgsmålet om han nogensinde vil tilgive dem?
»Det har jeg allerede gjort.«
Fredag blev også de sat på fri fod.
Men et Myanmar i forandring kræver også mennesker i forandring. Både Min Ko Naing og Jimmy gjorde umiddelbart efter deres løsladelse opmærksom på, at de mener, kampen for frihed, fred og demokrati langtfra er vundet i Myanmar.
»Da jeg blev løsladt, var jeg så lykkelig, men da jeg hørte om de voldelige konflikter i Kachin (den nordlige del af landet, red.) blev jeg meget bekymret,« sagde Min Ko Naing »Folk er på flugt i junglen og bliver jagtet (…) Vi har brug for fred over hele landet med det samme. Så kan vi sammen arbejde for national forsoning. Det er vores vigtigste mål.«
 
Sara Olsen skriver af sikkerhedsgrunde under pseudonym fra Yangon

