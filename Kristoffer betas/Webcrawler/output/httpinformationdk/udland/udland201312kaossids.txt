Kaos til det sidste på WTO-møde om global handel
Efter hårde forhandlinger så det i går ud til, at der kom en ny global handelsaftale, som bl.a. giver u-lande ret til at subsidiere fødevarer for at skabe fødevaresikkerhed for de fattige. Men langt efter mødets forventede afslutning satte fire u-lande pludselig hælene i og skabte tvivl om resultatet
 
	Indiens handelsminister Anand Sharma ankommer til det niende møde med verdenshandels-organisationen World Trade Organization (WTO) på den indonesiske ø Bali.
	Foto: Scanpix


 
	Det, der natten til fredag lignede et forhandlingssammenbrud og fiasko for WTO-mødet på Bali, og som fredag eftermiddag overraskende syntes at have udviklet sig til enighed og succes, stod ved deadline på ny i en uventet kaotisk situation med tvivl om udfaldet. Tidlig lørdag morgen Bali-tid blokerede Cuba, Bolivia, Nicaragua og Venezuela angiveligt for den kompromistekst, som man nogle timer tidligere troede blot manglede formel godkendelse på globalt ministerniveau.

	Det turbulente forløb har udspillet sig på Bali under 159 landes forhandlinger ugen igennem i Verdenshandelsorganisationen WTO under den såkaldte Doha Udviklingsrunde. Runden startede for nu 12 år siden med en global handels- og udviklingsaftale på dagsordenen, men har siden 2003 reelt været paralyseret.
	Mødet på Bali har været betegnet som sidste chance for at demonstrere levedygtighed for de globale handels- og udviklingsforhandlinger i WTO-regi. Den mangeårige Doha-runde har til formål at skabe bedre rammer for den internationale handel, herunder større muligheder og mere retfærdige vilkår for udviklingslandene, men de seneste 10 år – frem til denne uges møde – har processen været lammet af uenighed mellem store i- og u-lande.

	Indien sagde stop

	Lammelse var også det mest sandsynlige udfald af Bali-mødet, da forhandlingerne sent torsdag gik i hårdknude på især Indiens modstand mod et forslag om at tidsbegrænse retten til fødevaresubsidiering.

	Ifølge forslaget skulle udviklingslande som Indien kun kunne opretholde deres prisstøtte til hjemlige fødevarer i fire år, før WTO’s regler om handelsforvridende subsidier ville kunne tages i brug mod støtten. Men den indiske regering, som med en ny lov om fødevaresikkerhed planlægger at opkøbe fødevarer fra sine landmænd for at sælge dem billigt videre til Indiens fattige, insisterede på at få fjernet tidsbegrænsningen på retten til fødevaresikkerhed via prisstøtte.

	»Dette er en afgørende sag. Vi går aldrig på kompromis,« sagde Indiens handels- og industriminister Anand Sharma tidligere på ugen. Han har stået i centrum af de anstrenge forhandlinger med især USA som modstander. Indien har fået støtte af andre u-lande og af en række bistands- og fødevareorganisationer, der har demonstreret og protesteret under mødet på Bali.

	Anand Sharmas kategoriske melding truede forhandlingerne og fik senere torsdag EU’s handelskommissær Karel De Gucht til at sige, at »en fiaskos stormvejrsskyer hænger over vore hoveder.«

	»En fiasko vil ryste selve fundamentet for WTO, og det er på dette tidspunkt ærlig talt svært at se, hvad der vil stå tilbage,« sagde handelskommissæren.

	Kompromis

	Direkte forhandlinger mellem Indien og USA i løbet af fredagen banede imidlertid vej for et blødt formuleret kompromis, så slutteksten ikke længere siger, at støtte til fødevaresikkerhed som i det indiske program skal kunne indklages og måske bringes til ophør om fire år. I stedet hedder det, at man inden der er gået fire år skal »sigte mod« at finde en permanent løsning på konflikten.

	»Det er en sejr for WTO og for det internationale samfund at være nået frem til en moden afgørelse. Vi er mere end lykkelige. Det er en stor dag. Det er en historisk dag,« lød den nu anderledes tilfredse melding fra Indiens Anand Sharma fredag aften.

	Med dette kompromis i hus kunne resten af  ’Bali-pakken’ tilsyneladende også passere. Den rummer handelslempelser og forenkling af toldprocedurer, som ifølge Mellemfolkeligt Samvirkes kampagnechef Nils Brøgger Jakobsens vurdering »kommer alle lande til gode«.

	Nils Brøgger Jakobsen har fulgt WTO-mødet hele ugen. Om teksten, som den forelå til forventet godkendelse fredag aften, sagde han fra Bali:

	»Det er positivt, at det overhovedet er lykkedes at indgå en aftale efter al den debat , der har været omkring dette møde. Men det ville være løgn at sige, at dette WTO-møde er en stor succes set fra de fattiges perspektiv. De fattigste lande bliver spist af med luftige løfter i en udviklingspakke, som ikke er reelt juridisk forpligtende. Igen er det de rige lande, som drager størst fordel af WTO’s arbejde for at lempe handelsvilkårene.«

	Det mest positive i en mulig Bali-aftale er ifølge Nils Brøgger Jakobsen selve WTO-processens overlevelse, fordi det betyder, at de fattigste lande ikke alene og enkeltvis skal forhandle handelsvilkår med meget stærkere økonomier som EU og USA.

	»Men bønder i verdens fattige lande vil stadig være i urimelig konkurrence med landmænd i rige lande, som nyder godt af omfattende subsidier betalt af europæiske skatteydere,« lød MS-vurderingen sent fredag.

	Om det var en tilsvarende vurdering hos nogle af udviklingslandene, der efter midnat lokal tid pludselig skabte ny tvivl i konferencecentret på Bali, var ved redaktionens slutning uvist. Faktum var, at det plenum, der natten til lørdag – mange timer efter at WTO-mødets planlagte afslutning – skulle have sikret den formelle konsensusgodkendelse af  ’Bali-pakken’, uden varsel blev aflyst. I stedet forlød det via twitter fra konferencedeltagere, at Cuba, Venezuela, Bolivia og Nicaragua nægtede at godkendte den ellers færdigforhandlede sluterklæring og handelsaftale.

	Ved redaktionens slutning meldtes der fra Bali om et nyt plenum-møde indkaldt til lørdag morgen.

	»Jeg har fået at vide, at det ikke bliver det afsluttende møde,« tweetede en repræsentant for den grønne hollandske udviklingsorganisation Both Ends fra Bali.

	 

