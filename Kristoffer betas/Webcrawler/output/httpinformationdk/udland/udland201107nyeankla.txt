Nye anklager mod Murdoch-imperiet i USA
FBI vil undersøge, om ansatte i Rupert Murdochs News International hackede 11. september-ofres mobiltelefoner, og den amerikanske kongres vil også kulegrave mediegiganten. Murdochs indflydelse på den amerikanske medieverden er enorm, særligt gennem Fox News
The Wall Street Journal er et af de amerikanske medier, der ejes af Rupert Murdochs News Corp. Avisen har ikke desto mindre dækket aflytningsskandalen ganske tæt. Det samme kan ikke siges om det Murdoch-ejede Fox News, der i forhold til andre amerikanske tv-stationer ikke har brugt megen sendetid på skandalen.


 WASHINGTON DC »Vi anbefaler, at FBI indleder en foreløbig undersøgelse af dette alvorlige anliggende, og vi anmoder om et møde, hvor vi kan diskutere tidsforløbet samt omfanget af og formålet med undersøgelsen.«
Sådan lød det i et brev sendt til det amerikanske justitsministerium mandag fra advokat Normal Siegel, der repræsenterer tre familier, som alle mistede slægtninge ved terrorangrebet mod USA den 11. september 2001. I brevet beder Siegel om møder med FBI-direktør Robert Mueller, USA's justitsminister Eric Holder samt formanden for Retsudvalget i Repræsentanternes Hus, John Conyers.
Den foreløbige undersøgelse skal kortlægge, om ansatte i News International ulovligt har hacket mobiltelefoner, der tilhørte ofre for angrebet.
FBI har allerede påbegyndt undersøgelsen, og News Corp. hyrede mandag en række prominente forsvarsadvokater, herunder den højtprofilerede Brendan Sullivan, som er specialist i det, Huffington Post i går betegnede som »højt profilerede straffesager«.
Massiv skadefryd
Spørgsmålet er, om aflytningsskandalen og anklagerne om anden kriminel aktivitet vil få lige så alvorlige konsekvenser for Rupert Murdochs medieimperium i USA som i Storbritannien.
Det er for tidligt at svare på endnu, siger Dan Gillmor, der er mediedirektør ved Arizona State University's Walter Cronkite School of Journalism and Mass Communication til Media Life Magazine. Han henviser til en leder, som Wall Street Journal der er ejet af Murdoch skrev søndag:
»Vi tror, at vore læsere kan gennemskue de kommercielle og ideologiske motiver som vore konkurrenter er drevet af. Deres skadefryd er så massiv, at man kan skære igennem den med en kædesav. Især er det afskyvækkende at skulle modtageirettesættelser fra medier, der henter deres moralske standarder hos Julian Assange og Wikileaks. Disse medier antyder uden at have skyggen af bevis, at de tabloide udskejelser på en britisk avis på en eller anden måde skulle bringe tusindvis af News Corp.-ansatte over hele verden i miskredit.«
Wall Street Journals leder blev kritiseret i andre dele af pressen i går, men som Gillmor siger, er der »heller ikke nogen i USA, der endnu åbent har anklaget New York Post eller Fox News, to andre prominente medier ejet af News Corp., for at have benyttet sig af de samme lyssky metoder, som News of the World har benyttet sig af.«
Tavshed fra Fox
Det står imidlertid klart, at det stærkt konservative Fox News, der med sine 100 millioner seere er den altdominerende kabel-tv-kanal for nyheder i USA, har haft svært ved at finde ud af, hvordan man skulle dække aflytningsskandalen.
Kanalen har stor indflydelse i USA og er blevet anklaget for at være »en direkte undersøgelses- og kommunikationsenhed for Det Republikanske Parti«, som den tidligere kommunikationsdirektør for Det Hvide Hus Anita Dunn formulerede det sidste år.
Den liberale organisation Media Matters for America, en af de organisationer, der fungerer som vagthund over for USA's presse, offentliggjorde i går en oversigt over, hvor meget sagen har fyldt i de amerikanske tv-stationer. Her fremgår det, at Fox har omtalt skandalen 37 gange, CNN har diskuteret affæren 124 gange og MSNBC har haft den til diskussion 85 gange. Fox har sat spørgsmålstegn ved opgørelsen og siger, at det korrekte antal er »over 50«.
Aflytningssagen blev imidlertid ikke omtalt sidste weekend i programmet 'Fox News Watch', hvis fokus ellers er mediedækningen i den forgange uge, og den har ikke været omtalt med et ord i Fox' to mest populære programmer, Bill O'Reillys og Sean Hannitys talkshows.
»Det siger jo alt, at Fox' prime time-udsendelser simpelthen har afvist at dække historien,« lyder det fra Ari Rabin-Havt, der er vicepræsident for Media Matters.
Talsmand for Fox Dana Klinghoffer afviser anklagen og siger, at anklagerne har været »dækket i hovedparten af vores nyhedsudsendelser.« Hun vil ikke derudover kommentere stationens valg af emner til udsendelser.
I en Fox-udsendelse fredag gav PR-ekspert Bob Dilenschneider udtryk for, at andre amerikanske medier havde »overdækket affæren«.
Fox' studievært Steve Doocy var helt enig:
»Man skulle jo tro, når man logger på andre medier, at marsmænd var landet i New Jersey igen,« lød det med henvisning til Orson Welles' radioklassiker fra 1938 om en invasion fra rummet, der opskræmte mange tusinder amerikanere.
»Mon ikke det er på tide at komme videre,« kommenterede Dilenschneider, hvorefter Doocy konkluderede: »Det tror jeg, du har ret i.«

