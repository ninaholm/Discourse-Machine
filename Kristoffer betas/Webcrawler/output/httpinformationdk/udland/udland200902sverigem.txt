Sverige: Mere vind, mindre CO2 og måske ny A-kraft
Sverige overhaler Danmark med både vedvarende energi og CO2-reduktion. Men åbner også for at forlænge atomkraftens æra. I Danmark har atomkraften 'ingen gang på jord', siger energisektoren
Med den nye svenske aftale åbnes muligheden for at erstatte gamle atomreaktorer med nye, blandt andet her på Forsmarksværket.


 Hvis der er private investorer, der vil løbe risikoen, vil den svenske atomkraftæra kunne forlænges. I takt med at de eksisterende reaktorer slides ned, vil det være politisk acceptabelt at opføre nye til erstatning. Vel at mærke uden nogen form for statslig støtte. De allerede lukkede reaktorer ved Barsebäck vil ikke kunne genstartes eller erstattes af nye.
Det er en af konklusionerne i den ny energi- og klima-aftale, som lederne af de fire borgerlige regeringspartier i Sverige indgik i går. I aftalen indgår også, at Sverige allerede i år 2020 skal sikre halvdelen af sit energiforbrug med vedvarende energikilder, og at CO2-udledningerne skal reduceres med 40 pct. i de sektorer, der ikke reguleres af EU's CO2-kvoteordning. 
Dermed løber Sverige et godt stykke foran Danmark hvad angår både vedvarende energi og CO2-reduktion. I 2020 er den svenske ambition at producere fire gange så meget el ved vindkraft, som Danmark gør i dag.
Det er atomkraftdelen af aftalen mellem Moderaterna, Folkpartiet, Centerpartiet og Kristdemokraterna, der vækker mest debat i Sverige. De 10 svenske reaktorer i drift er placeret med fire i Ringhals, tre ved Forsmark og tre ved Oskarshamn, og hidtil har det været svensk politik, at atomkraftprogrammet skulle afvikles i takt med reaktorernes nedslidning. Men nu åbnes muligheden for at erstatte de gamle med nye.
"Atomkraftparentesen forlænges ved inden for rammen på maksimalt 10 reaktorer at tillade nyopførelse på eksisterende pladser," lyder formuleringen.
Statsminister Fredrik Reinfeldts pressechef Niclas Bengtsson bekræfter over for Information, at aftalen ikke giver mulighed for at genstarte de to reaktorer 20 km fra København, som blev lukket i henholdsvis 1999 og 2005.
"Aftalen gælder ikke Barsebäck," fastslår han.
Hård kritik
I regeringskoalitionen har Kristdemokraterne og Centerpartiet hidtil været atomkraftskeptiske, men da Kristdemokraterne i sidste uge skiftede holdning, øgedes presset på Centerpartiets leder Maud Olofsson, der nu har tilsluttet sig den ny linje.
"Vi kan leve med, at atomkraft i overskuelig tid kan være del af svensk elforsyning," sagde hun i går.
Kovendingen har straks ført til kritik i partiet.
"Det er trist og ulykkeligt, at en så utrolig stor og vigtig beslutning ikke forankres mere end i rigsdagsgruppen og partiledelsen. Jeg tror, en åbning for ny atomkraft får processen med vedvarende alternativer - især vindkraft - til at standse," siger partiets distriktsformand i Jönköping, Ann-Marie Nilsson, til Dagens Nyheter.
"Dette er en af mine tungeste dage. Partiledelsen er gået alt for langt ved at acceptere et kompromis," siger hendes kollega i Skaraborgs distrikt, Gunilla Druve Jansson, til Svenske Dagbladet.
Fra de tre oppositionspartier i Sveriges Rigsdag er kritikken endnu hårdere.
"At tale om ny atomkraft fungerer som sabotage mod omstillingen til et nyt energisystem. Beslutningen er ubegribelig," siger talsmand for Miljöpartiet, Peter Eriksson.
"Det er et stort svigt, ikke mindst fra Centerpartiet. Hvem vil satse på vedvarende energi, hvis man åbner for atomkraften," spørger Vänsterpartiets energitalsmand Kent Persson.
"Vi vil satse på en hurtig udbygning med vedvarende energi, ikke en dyr og langsom udbygning af atomkraften," siger Socialdemokraternes formand Mona Sahlin.
Hun henviser til erfaringerne fra Finland, hvor en ny stor atomreaktor under opførelse har massive budgetoverskridelser - prisen skønnes nu at overstige 35 mia. danske kroner - og er over tre år forsinket. Og til atomaffaldet fra de eksisterende svenske reaktorer, som det ifølge en helt ny opgørelse fra det statslige atombrændsels- og affaldsselskab SKB kommer til at koste 78 mia. svenske kroner at håndtere og deponere.
Ved offentliggørelsen af den ny regeringsaftale betonede Folkpartiets leder Jan Björklund, at nye reaktorer kun kommer, hvis de involverede energiselskaber selv kan og vil rejse kapital.
"Der gives ingen støtte til atomkraft. Den må klare sig på markedets egne vilkår," sagde Björklund.
Ikke i Danmark
De involverede energiselskaber udtrykte i går forsigtig interesse for nye atomreaktorer. Atomkraftværkerne ved Ringhals og Forsmark ejes af det svenske energiselskab Vattenfall. Her lød kommentaren fra koncernchef Lars Josefsson:
"Vi er interesserede i at bygge ny atomkraft under den forudsætning, at der findes efterspørgsel, og at det er lønsomt. Nu kan vi begynde at se på alternativerne og vurdere dem."
Den ældste af de svenske reaktorer, Oskarshamn 1, er 36 år og skal formentlig lukkes om ca. et årti. Med den lange planlægnings- og byggetid for nye atomreaktorer burde en eventuel beslutning om at erstatte den træffes nu. Hos det tyske energiselskab E.ON, der er majoritetsejer af Oskarshamn-værket, siger koncernchef Håkan Buskhe: 
"Jeg er overbevist om, at et og andet atomkraftværk vil blive erstattet."
Bushke angiver prisen for en moderne atomreaktorer til 40-60 mia. svenske kroner, svarende til 28-42 mia. danske kroner
Åbningen for atomkraft i Sverige følger tilsvarende initiativer i bl.a. Storbritannien. I Danmark har energiselskaberne imidlertid ingen interesse i at begive sig ud i et atomkrafteventyr.
"Det har ingen gang på jord i Danmark," siger Hans Duus Jørgensen, direktør for Dansk Energi, der er de danske energiselskabers erhvervs- og interesseorganisation.
"Vi har satset så meget på at udbygge med vindkraft, og atomkraft er ikke et godt supplement til vindkraft rent teknisk. Jeg tror heller ikke, det har nogen som helst gang på jord at begynde at tale om atomkraft i det politiske miljø i Danmark eller i den danske befolkning. Jeg vil fraråde at gå ind på de tanker," siger branchedirektøren.


