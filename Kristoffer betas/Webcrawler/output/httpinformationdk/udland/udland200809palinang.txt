Palin angriber Obama i konventtale
McCains vicepræsidentkandidat, Sarah Palin, går til angreb på Barack Obama og hans budskab om "forandring"


 SAINT PAUL - Alaskas guvernør, Sarah Palin, takkede torsdag ja til nomineringen som det republikanske partis vicepræsidentkandidat ved det amerikanske præsidentvalg. Det skete i en takketale på Republikanernes konvent i Minnesota, hvor hun gik til angreb på Demokraternes præsidentkandidat, Barack Obama.
- Det er mig en ære at modtage jeres nominering som vicepræsident for USA, sagde Palin, der var praktisk taget ukendt i fredags, hvor Republikanernes præsidentkandidat, John McCain, afslørede, at det var hende, der var hans valg som næstkommanderende.
Veloplagt, trods sin manglende erfaring på den nationale politiske scene, påpegede den 44-årige Palin samtidig, at hun tog imod udfordringen om en "hård kamp".                                                                                                                                                 
Sarah Palin beskyldte i talen Obama, for at bruge temaet "forandring" alene som et slogan for at fremme sin politiske karriere.
- Her er, hvordan jeg ser på det valg, amerikanerne står over for ved dette valg, sagde Palin.
- I politik er der nogle kandidater, der bruger forandring til at fremme deres karrierer. Og der er dem, som John McCain, der bruger deres karriere for at fremme forandring, sagde hun til stormende bifald.
Palin, som Republikanerne satser på vil kunne tiltrække mange kvindelige vælgere, spillede i talen klart på, at hun er kvinde.
- Dette er Amerika, og enhver kvinde kan gå igennem enhver mulighedens dør, understregede hun.
Som guvernør for det olierige Alaska brugte Palin megen af sin tale på den energipolitik, en McCain-administration vil føre.
- Tag det fra en pige, der kender Alaska. Vi har masser af olie, sagde Palin, der lovede at hun og McCain vil satse på "amerikansk energi, frembragt af amerikansk opfindsomhed og af amerikanske arbejdere".
/ritzau

