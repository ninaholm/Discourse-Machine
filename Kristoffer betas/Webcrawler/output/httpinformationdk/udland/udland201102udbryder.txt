Udbryder: Wikileaks forråder sine egne idealer
Wikileaks har udviklet sig til en mørklagt organisation med uigennemsigtige finansieringskilder og uklare motiver. Og Julian Assange er uinteresseret i kildebeskyttelse, hævdede Assanges tidligere højre hånd Daniel Domscheit-Berg på et pressemøde i går


 BERLIN – »Hvorfor forsøger man at tilsløre ting over for mennesker, som man arbejder sammen med. Hvorfor kan jeg ikke få at vide, hvem der har bidraget til organisationen for dermed at danne mig mit eget overblik,« spurgte den afhoppede Wikileaks-medarbejder Daniel Domscheit-Berg på en overrendt pressekonference i Berlin i går. Som Information i går kunne fortælle, sprænger Domscheit-Berg en bombe i bogen med afsløringen af, at han tog store dele af Wikileaks’ materiale med sig, da han forlod organisationen efter en uenighed med Assange i september 2010.
Domscheit-Berg angreb i går sin tidligere samarbejdspartner for at lede Wikileaks i strid med de idealer om åbenhed, som officielt kendetegner organisationen: 
»Jeg spurgte ind til de forhold adskillige gange, men jeg fik altid blot at vide: ’Det angår ikke dig’. Eller: ’Jeg har ikke tid til at svare dig nu,« forklarede Domscheit-Berg, der var mødt frem for en international pressefor at præsentere sin længe ventede bog: Inside Wikileaks. Min tid hos verdens farligste website.
Imod kildebeskyttelse
I bogen bekræfter Domscheit-Berg forlydender fra en anden ny Wikileaks-bog udgivet af den britiske avis The Guardian om, at Julian Assanges interesse for kildebeskyttelse ikke altid er lige stor. Ifølge Guardians bog reagerede Assange på et tidspunkt på et krav fra journalisterne om at sløre navnene på kilder, som havde leveret oplysninger om Taleban, med at sige: »De er stikkere, så hvis de bliver dræbt, har de fortjent det«. Domscheit-Berg skriver i sin bog, at Assange helt frem til fire dage før lækket af Afghanistan-dokumenter i oktober endnu ikke havde fortalt de Wikileaks-medarbejdere, der arbejdede med materialet, at navnene skulle sløres. Først da ugemagasinet Der Spiegel spurgte til sløringsarbejdet, blev Domscheit-Berg klar over, at der forelå modstridende opfattelser mellem Assange og hans samarbejdspartnere i medierne. Da var det for sent, og mediepartnerne endte med at kræve 14.000 af Af­ghanistandokumenterne tilbageholdt – dokumenter, som stadig ikke er offentliggjort.
Tvivlsomt moralsk tilsnit
På gårsdagens pressekonference forklarede Domscheit-Berg, hvordan Assange ikke var bleg for at lyve for sine egne medarbejdere. Blandt andet forsøgte han at hemmeligholde sin omgang med støtter af tvivlsom moralsk habitus: 
»Efter min udtræden i 2010 har jeg kunnet fastslå, at Assange har mærkelige forbindelse til dubiøse folk, som han angiveligt arbejder sammen med. Eksempelvis den svenske holocaust-benægter Israel Shamir. Jeg blev spurgt om ham af andre og forsøgte at finde ud, hvorvidt der var en forbindelse. I gamle e-mail, som jeg havde udvekslet med Assange, kunne jeg fastslå, at han foreslog, at Shamir skulle arbejde under pseudonym for ikke at støde medarbejdere i vores organisation, der muligvis ville have noget imod at arbejde sammen med sådan en person. Det anser jeg for at være betænkeligt, og det chokerede mig meget.«
Storhedsvanvid
I bogen Inside Wikileaks, der udkommer på 19 sprog i dag, heriblandt dansk, fortæller den 33-årige programmør fra Wiesbaden, hvordan han i 2007 bliver indvolveret i Assanges opbygning af Wiki­leaks. Som andre medarbejdere begynder Domscheit-Berg som idealist og oplever suset ved at medvirke til at eksponere korrupte schweiziske banker. Men med tiden viger triumffølelsen og det personlige venskab med Assange for et en stigende mistillid til hovedpersonens moralske integritet og hans omgang med støtter af tvivlsom art.
I bogen portrætterer Domscheit-Berg Julian Assange som en ustabil og megaloman personlighed. Han fortæller, at Assange oftest opførte sig som en »paranoid«, og at han har et »meget afslappet forhold til virkeligheden«.
Domscheit-Berg forlod sammen med andre aktivister Wikileaks i september 2010. De var utilfredse med den spirende stjernekult omkring Assange, hans hemmeligholdelse af finansieringskilder og hans trusler om politianmeldelser mod medarbejdere, der stiller kritiske spørgsmål. I går uddybede Domscheit-Berg, hvilket materiale de tog med sig: I omegnen af 3.500 krypterede læk, hvis indhold endnu er ukendt, samt software, der har været anvendt af Wikileaks. 
Juridiske slagsmål
I går svarede Wikileaks igen med en erklæring, hvor talsmanden Kristinn Hraffnsson beskylder Domscheit-Berg for at have saboteret Wiki­leaks’ indleveringssystem og for at have stjålet materiale. 
Samtidig forsøger Wiki­leaks også at nedtone Domscheit-Bergs betydning i udviklingen af organisationens software. Selv har Domscheit-Berg repliceret ved at understrege, at den intellektuelle ophavsret til den komplicerede software ikke ligger hos Assange, men hos de programmører, der har brugt deres fritid på den. 
Noget tyder dog på, at oplevelserne med Wikileaks har rustet Domscheit-Berg til det forestående juridiske tovtrækkeri med sin tidligere arbejdsgiver: 
»Jeg har lært, at advokater nogle gange er som hunde. Selv om de gøer, betyder det ikke, de bider«.
heeg@information.dk

