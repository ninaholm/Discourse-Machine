Sydamerika über alles
De europæiske fodboldlandshold klarer sig traditionelt dårligt i slutrunder, som bliver spillet i Sydamerika. Her er seks grunde til, at de sydamerikanske hold brillerer i Brasilien


 Bortset fra et par enkelte svipsere går det forrygende for de sydamerikanske hold i årets VM. Mexico og Chile har overrasket positivt. Eller tænk på en ægte underdog som Costa Rica, hvor Bolaños og Co. leverede sensationen mod Italien. De to store, Brasilien og Argentina, ser ud til at komme langt, om ikke andet på summen af individuelle kvaliteter og rutine. Men hvorfor ser billedet sådan ud? Information lister seks væsentlige grunde.
Historien. Lande som Uruguay, Brasilien og Argentina har stolte VM-traditioner. Og hvad mere er: De gange, VM har været afholdt i Sydamerika, er det altid blevet vundet af sydamerikanske hold. Tyskland og Italien har løftet VM-trofæet ved flere lejligheder, men det er sket enten i Europa eller på andre kontinenter. Det har ført til klicheen om, at »Europa rejser dårligt«. Og det er faktisk en sandhed. Men lad os nu se. Indtil videre ser Frankrig og Tyskland skræmmende ud. Og Italien kan man aldrig afskrive.
Hjemmebane. Karavaner med energiske fans er strømmet til Brasilien fra hele kontinentet. Mest farverigt da Chile sendte Spanien til tælling. De argentinske fans er her og dér og alle vegne. Men bortset fra arvefjenden Argentina er der også mange tilpas ’neutrale’ publikummer ved årets VM. Og de holder med de sympatiske underdogs fra Sydamerika.
Forventninger. Kravet til det brasilianske landshold er naturligvis skyhøjt: De skal vinde, og de skal endegyldigt vaske skampletten fra 1950 væk, da de tabte finalen på egen jord. Argentina er også på forhånd udskreget som favorit, om ikke andet på grund af Messi og holdets galaktiske angreb.
Lande som Uruguay, Chile og Mexico repræsenterer den anden bølge. Mange har tvivlet. Havde de det, der skulle til? Indtil nu må man sige: Ja. Også selv om succesen passende kan forklares med en Luis Suárez, som scorer på alt, hvad der bevæger sig, og Chiles imponerende holdånd. Mexico? De spillede klogt mod Brasilien.
Den klassiske ni’er. I de senere år har der været talt og skrevet rigtig meget om den såkaldte ’falske ni’er’. Det er en forward, som falder dybt ned i banen, tager løbene fremad og ofte kan få andre midtbanespillere i overløb. Messi og David Villa har haft den rolle, og Spaniens dominerende tiqui-taca-filosofi har yderligere cementeret 4-6-0-formationen som fremtidens fodbold.
Men se bare de sydamerikanske hold. Her er ni’eren kommet tilbage. Det bedste eksempel er Uru-guays Luis Suárez. Dertil kommer, at flere hold – f.eks. Chile, der ellers har et meget kompliceret system – synes at have fundet tilbage til en angrebsorienteret 4-4-2-formation. Ofte vil den ’anden’ angriber så være en slags fremskudt, offensiv midtbanespiller eller måske en ’falsk winger’. Altså en spiller, som har udgangspunkt på fløjen, men allerhelst vil trække ind i banen. Costa Rica er sådant et mandskab, og i Europa kan man bare tænke på Arjen Robben fra Holland.
Højt genpres. Under den spanske dominans kom begrebet ’genpres’ på alles læber. Det skabte også en polarisering, som synes at være blødt op under dette VM, mellem possession og turnover. I den første slags fodbold gælder det om at have bolden så meget som muligt og i særlig grad orkestrere dynamikken fra midtbanen. I den anden satses der på hurtige kontraer – som man ser i basketball, hvorfra udtrykket turnover er hentet.
Genpresset, som også FC Barcelona var ferm til i en årrække, handler primært om, at midtbanen ikke falder ned i banen. Spillerne bliver fremme og angriber allerede i modstanderens opspil. Det samme gælder for backerne, som prøver at erobre de såkaldte ’andenbolde’. Under dette års VM har man set en udviklet tendens af genpres, nemlig i form af angribere, der konstant skal stresse det andet holds forsvar. Det hænger jo også sammen med genkomsten af 4-4-2-systemet. Læg især mærke til Chile i den sammenhæng. Spanien fik slet ikke lov at bygge spillet op.
Holdånd. Hold som Mexico og Chile har i Brasilien udvist holdånd af en anden verden. De kæmper for hinanden. Ja, de kender varmen og luftfugtigheden, og ja, de har publikum i ryggen, men alligevel er det imponerende at se. Det er ikke helt forkert at satse på, at VM vindes af det hold, der står mest sammen – ikke af det hold, som kan bryste sig af flest stjerner. Af den grund bør Frankrig og Italien (som ellers er kendt for at knække midtover indefra af splid og intriger) komme langt i turneringen.

