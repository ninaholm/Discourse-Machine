Alle taler om den grønne økonomi – bliver det ved snakken?
20 år efter FN’s store topmøde om miljø og udvikling samles verden til juni på ny i Rio de Janeiro. Efter en uges forberedende drøftelser i New York deler den grønne økonomi vandene
Formanden for FN's departement for økonomisk og social udvikling Sha Zukang (th.) holdt 6. marts 2012 pressemøde om det kommende Rio+20 møde i juni. Som det ser ud nu, kommer topmødet især til at handle om grøn økonomi, men ifølge både NGO'er og forhandlere risikerer mødet at ende i et flop som COP15 i København 2009.


 Det kunne ligne muligheden for et kvantespring fremad for omstillingen til global bæredygtighed. Når mere end 100 stats- og regeringschefer foruden 50.000 andre i juni mødes i Rio de Janeiro for at gøre status og se fremad 20 år efter FN’s store konference om miljø og udvikling, Rio-mødet i 1992, så er det ene hovedpunkt på dagsordenen at berede vejen for en ny grøn økonomi.
Som FN’s generalsekretær, Ban Ki-moon, skriver i sit oplæg til dette års Rio+20 konference: »Trods fremskridt siden Rio er det blevet klart, at en global økonomi baseret på det nuværende mønster af forbrug og produktion lægger en tung byrde på mange økosystemer og afgørende livsnærende systemer. Samtidig hersker der fortsat ekstrem fattigdom mange steder på kloden, trods det faktum at det globale bruttonationalprodukt (BNP) er steget med omkring 60 pct. siden 1992.«
»Det er i lyset af dette, at begrebet grøn økonomi i en kontekst af bæredygtig udvikling og fattigdomsbekæmpelse er blevet relevant. Det kan ses som en linse til at sætte fokus på og skabe muligheder for på én gang at bringe fremskridt for økonomiske og miljømæssige mål.«
Ban Ki-moon skrev sit oplæg i marts 2011, og siden har mange gode kræfter i og uden for FN-systemet diskuteret grøn økonomi og arbejdet ihærdigt på at sætte indhold og substans på begrebet. I det første FN-udkast til selve slutdokumentet fra den forestående konference i Rio – fremlagt i januar under titlen The Future We Want – lyder det: »Vi ser grøn økonomi som et redskab til at opnå den bæredygtige udvikling, som må forblive vort overordnede mål. Vi anerkender, at en grøn økonomi i en kontekst af bæredygtig udvikling og fattigdomsbekæmpelse skal beskytte og forbedre det naturlige ressourcegrundlag, øge effektiviteten i ressourceanvendelsen, fremme bæredygtige forbrugs- og produktionsmønstre og bevæge verden mod en udvikling med lavt forbrug af fossil energi.«
Truet af realpolitik
I den forgangne uge har delegerede fra alverdens lande, overvåget af ngo’er og lobbyorganisationer, været forsamlet i FN-hovedkvarteret i New York for at forhandle dette foreslåede slutdokuments formuleringer i håbet om at nærme sig en konsensustekst, der kan vedtages på Rio+20 mødet. Men den globale realpolitik har som så ofte før i FN-sammenhæng sat sig på dagsordenen og gør det vanskeligt at se, hvordan miljøtopmødet om tre måneder skal kunne vedtage en køreplan for et grønt økonomisk paradigmeskift.
»Ren procesteknisk startede man med dokumentudkastet fra januar på 17 sider. Inden den aktuelle forhandlingsrunde her i New York er ovre, er man antagelig oppe på 200 sider,« siger Troels Dam Kristensen, der som koordinator for de danske miljø- og udviklingsorganisationers netværk, 92-gruppen, følger drøftelserne i FN-bygningen, der slutter i dag.
I stedet for at forhandle konkret om formuleringerne i januar-udkastet har landene således – som det også skete op til klimatopmødet i København – afleveret en strøm af egne forslag til supplerende tekststykker. Den åbenlyse risiko er et kaotisk slutforløb, hvor en alt for lang og uoverskuelig tekst fuld af kantede parenteser i sidste øjeblik fører til kortslutning og må kasseres til fordel for en kort erklæring på måske fem sider – et slutresultat, som USA allerede taler for, men som minder betænkeligt om, hvad Lars Løkke Rasmussen (V) forsøgte med temmelig katastrofalt resultat på COP15 i København.
»Landene udtaler, at det her er vigtigt, at vi skal gøre noget for grøn økonomi, for skove, for vand, for fiskeri osv., men når det kommer til deres egne ømme punkter, så vil de alligevel ikke have det med i teksten,« siger Troels Dam Kristensen.
Jan Søndergaard, politisk rådgiver i Greenpeace, peger på EU’s dobbelte signaler som eksempel: »EU taler pænt om grøn økonomi, men vil samtidig ikke røre sine egne ligtorne i form af ikke-bæredygtige landbrugs-, fiskeri- og biobrændstofpolitikker.«
Hvad grøn økonomi ej er
Selv om bl.a. FN’s Miljøprogram UNEP har lagt mange kræfter i at analysere og beskrive, hvori en grøn økonomi med respekt for planetens grænser bør bestå – bl.a. i rapporten Towards a Green Economy på 631 sider – så er januar-udkastet til Rio-dokumentet mere fokuseret på, hvad en grøn økonomi ikke må. Man fastslår, at hvert land må følge sin egen frivillige vej mod en bæredygtig økonomi, og at »en grøn økonomi ikke er tænkt som et sæt af stive regler, men snarere som en ramme for beslutningstagen.«
Internationale bestræbelser på at hjælpe lande med at skabe en grøn økonomi »må ikke skabe nye handelsbarrierer, indføre nye betingelser for udviklingshjælp og finansiering, uddybe teknologikløften eller forstærke udviklingslandes teknologiske afhængighed af i-lande, begrænse handlerummet for lande på deres egen vej mod bæredygtig udvikling«, lyder opremsningen af forbehold i januar-teksten.
Forbeholdene afspejler en udbredt mistænksomhed blandt u-lande omkring i-landes motiver til at tale for den grønne økonomi.
»Der er en klar kamp mellem især EU og mange u-lande om, hvilken vægt grøn økonomi skal have. EU er en stærk fortaler for grøn økonomi, mens u-lande frygter, at der i virkeligheden er tale om grøn protektionisme,« fortæller Troels Dam Kristensen.
Betyder grøn økonomi f.eks., at i-landene nu vil sætte nye barrierer for eksport af u-landes produkter med henvisning til, at de ikke er grønne nok, spørger udviklingslandenes repræsentanter. Er dette et nyt forsøg fra i-landene på at fortælle de fattige, hvordan de skal opføre sig? Endnu en bestræbelse på at fastholde den gamle verdensorden med i-landes dominans over u-lande?
Nogle udviklingslande tolker ligesom visse ngo’er fra bl.a. Latinamerika ’grøn økonomi’ som et forsøg på at lade den kapitalistiske markedsmekanisme vinde endnu mere globalt terræn og overtage processen hen mod en bæredygtig udvikling. De mener, at rationalet bag den grønne økonomi er en fejlagtig forestilling om, at blot der sættes en pris på miljøet og naturens goder, så vil markedet klare det hele.
Edgardo Lander, professor i samfundsvidenskab ved Universidad Central du Venezuela og tilknyttet Transnational Institute i Amsterdam, er en af kritikerne, der i et debatoplæg kaldet ’Grøn økonomi – ulven i fåreklæder’ skriver, at UNEP’s omfattende rapport er »en sofistikeret bestræbelse på at vise, at det er muligt at løse problemerne med planetens miljømæssige krise uden at ændre eksisterende magtstrukturer, endsige dominans og udbytningsrelationerne.«
Helt så radikalt formulerer den store G77-gruppe af u-lande og Kina sig ikke, men de deler skepsisen over, hvad de oplever som bestræbelser på yderligere markedsgørelse af politik via grøn økonomi. De siger således i et forslag til ændring af januar-dokumentet, »at markedsbaserede vækststrategier i sig selv er utilstrækkelige til at sikre en lige og retfærdig økonomisk vækst og løse problemerne med udbredt fattigdom, sikre ordentlig sundhedspleje, uddannelse, fuld beskæftigelse og et ordentligt arbejde til alle samt mindske uligheden og fremme social udvikling og inddragelse.«
Troels Dam Kristensen fortæller, at også danske ngo’er i stigende grad er skeptiske over for forestillingen om, at en grønnere markedsmekanisme kan sikre bæredygtigheden.
»Med EU’s CO2-kvotesystem har vi jo oplevet, hvordan politikernes manglende evne til at sætte målene og rammerne for markedet stramt nok indebærer, at den grønne markedsmekanisme ikke virker,« siger han.
G77 og Kina foreslår en passage i Rio-dokumentet, der kritiserer det internationale finansielle systems brister og kalder det årsag til den mangesidede krise, som plager u-landene. Der må derfor gennemføres en regulering og overvågning af finanssektoren som led i »en ny international økonomisk orden baseret på principperne om retfærdighed, nationernes lighed, uafhængighed, fælles interesser, samarbejde og solidaritet mellem alle stater.«
I en sådan proces mod bæredygtig udvikling er grøn økonomi blot ét blandt flere værktøjer, påpeger u-landene.
I drøftelserne i New York har bl.a. Japan og Schweiz markeret, at de finder tonen i disse ændringsforslag »negativ«. Japan har til gengæld selv et forslag – støttet af bl.a. USA – om at sige tydeligt, at »omstilling til en grøn økonomi er en drivkraft for vækst og bør være en fælles forpligtelse for alle lande.«
Uenighederne afspejles i, at januar-dokumentets ni indledende linjer om grøn økonomi søndag var vokset til fem fulde sider af konkurrerende formuleringer.
Interessekonflikt
Ironien i det hele er, at begrebet ’grøn økonomi’, som det grundlæggende er udviklet af bl.a. økologiske økonomer som den tidligere Verdensbank-økonom Herman Daly, ikke er en opskrift på bæredygtighed via blot prissætning af naturen efterfulgt af grønnere markedskræfters frie spil. Det rummer tværtimod masser af regulering af markedet, grænsesætning, kvoter for ressourceforbrug og mekanismer for omfordeling af goderne. Herunder også begrebet ’planetary boundaries’, dvs. definerede grænser for, hvad den globale økologi kan tåle, og hvad økonomien derfor skal operere inden for på en række specifikke områder. EU har i New York foreslået disse ’planetære grænser’ skrevet ind i slutdokumentet og fået ros derfor af en række ngo’er – Canada er et af de lande, der prompte har protesteret og forlangt begrebet fjernet fra teksten.
De økologiske økonomers ’rene’ udgave af den grønne økonomi er imidlertid ikke nødvendigvis den samme som den, der promoveres af vestlige lande, UNEP m.fl. Hvor økologerne og en del ngo’er ser en ’ligevægtsøkonomi’ for sig, sætter EU, USA, Japan m.fl. lighedstegn mellem grøn økonomi og ’grøn vækst’. Det sidste vil u-landene gerne have og reagerer angiveligt stærkt på meldinger om, at væksten i sig selv skulle være problemet. En grøn ligevægstøkonomi høres af mange i Syd som et anslag mod de fattige landes ret til fortsat vækst.
Nøglen – hvis der er én – til at løse op for modsætningerne er at gøre ligheds- og retfærdighedsbegrebet centralt i forslagene til en grøn økonomi. Den danske 92-gruppe har i et samarbejde med ngo-repræsentanter fra Brasilien, Indien, Kina og Tanzania udarbejdet et oplæg til Rio-processen med titlen Building an equietable green economy, ’Etablering af en retfærdig grøn økonomi’. Heri gennemgås en række principper og konkrete forslag til, hvordan en omstilling både bliver grøn og lighedsfremmende og dermed bidrager til en i bred forstand bæredygtig udvikling.
Det overordnede og afgørende spørgsmål er, om der reelt blandt ledende i-lande er vilje til global omfordeling af goder og rettigheder. Hvilket udmønter sig i det lavpraktiske spørgsmål, om der i de konkrete forhandlinger egentlig er et ønske om at nå et resultat i form af et Rio-slutdokument med substans, forpligtelser og tidsfrister for handling.
»Med denne hastighed får vi brug for en frelser, der kommer og leverer et kompromis, for det er umuligt at nå konsensus på denne måde,« sagde en forhandler i sidste uge.
Og Troels Dam Kristensen er enig.
»Fornemmelsen af, at det haster, mangler både i teksten og i endnu højere grad i måden, de delegerede går til forhandlingerne på. Der er en stemning af, at ’vi når dét, vi når’. Det er et kæmpeproblem – risikoen er, at Rio+20 bare sætter nye processer i gang og ikke træffer konkrete beslutninger,« siger han.
Forhandlingsrunden i New York slutter i dag. Herefter er der 10 regulære forhandlingsdage tilbage, før landene i juni mødes i Rio de Janeiro.

