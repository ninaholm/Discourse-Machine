Labour klemt mellem to slags nationalisme
I dag begynder formandsvalget i det britiske Labour-parti, og samtidig er jagten gået ind på svaret på, hvad der gik galt ved valget i maj. Partiet glemte at tage ikke kun Skotland, men også England alvorligt, mener iagttagere
Labour-lederen Ed Milliband måtte i sidste måned se et overraskende stort valgnederlag i øjnene, og nu leder det britiske arbejderparti efter en ny frontfigur.


 Det britiske Labour-parti blev ved parlamentsvalget i maj offer for nationalismen, ikke kun i Skotland – hvor Scottish National Party (SNP) overtog 40 af Labours 41 mandater – men også i England. Særligt Det Konservative Partis kampagne, der portrætterede Labour-formand Ed Miliband som værende i lommen på SNP, skabte frygt blandt engelske vælgere, siger flere Labour-politikere og iagttagere.
»Labour blev klemt mellem to slags nationalisme. Tydeligvis i Skotland med SNP, men også i England af det nationalistiske hysteri pisket op af David Cameron og Det Konservative Parti,« sagde New Labour-arkitekten Peter Mandelson til BBC allerede på valgnatten.
Guardian-kommentator Owen Jones kritiserede allerede før valget premierminister David Camerons valgstrategi:
»De konservative har valgt at antænde engelsk nationalisme og fortørnelse, både for at tiltrække vælgere i engelske nøglekredse og for at underminere legitimiteten af en fremtidig Labour-regering støttet af SNP,« skrev han.
Begge dele – at Labour blev klemt, og at de konservative spillede på nationalismen – er ifølge flere iagttagere rigtigt. Derimod er det ikke rigtigt, at de konservative skabte den engelske nationalisme, fortæller professor Richard Wyn Jones, ekspert i nationalisme og den britiske decentraliseringsproces ved Cardiff University i Wales.
»Nationalismen var der allerede. De konservative skabte den ikke, og det var helt forudsigeligt, at de konservative ville spille på den. Det forudså vi i en rapport udgivet af en tænketank tilknyttet Labour inden folkeafstemningen i Skotland, så Labour vidste, hvad der ville ske. Det utilgivelige er, at partiet alligevel ikke gjorde noget som helst for at stoppe det,« siger Wyn Jones til Information.
»Labour har det så utrolig svært i forhold til engelskhed. De gjorde det let for Cameron,« tilføjer han.
Michael Kenny, der forsker i bl.a. England som nationalstat på Queen Mary University of London, er enig.
»De konservative valgte at politisere det engelske spørgsmål og udnytte det. Der er beviser for, at flere nu er bekymrede over Englands plads i den britiske union, og at de mener, at Skotland har fået en bedre aftale på bekostning af England, men det er en udvikling, der er foregået over længere tid, og Labour har valgt at håbe på, at det bare gik i sig selv igen,« siger Kenny til Information.
Voksende nationalisme
I rapporten Taking England Seriously – The New English Politics fra 2014, som Richard Wyn Jones er medforfatter til, påviser forfatterne netop, hvordan følelsen af engelsk identitet er blevet stærkere i England siden decentraliseringen i 1997, hvor Skotland og Wales stemte ja til begrænset selvstyre og oprettelse af selvstyreparlamenter. Parallelt er der sket et fald i andelen, der føler sig britiske i England. I 1997 beskrev omkring 34 procent sig selv som engelske mod 55 procent, der beskrev sig som britiske. I 2014 lå den britiske og den engelske identitet side om side med 43 procent. Særligt blandt dem, der beskriver sig selv som engelske frem for britiske, er der en følelse af, at England får mindre end det, der tilkommer landet af unionens ressourcer, og at Skotland får mere. De, der beskriver sig som engelske, har også langt større tendens til at mene, at det er uretfærdigt, at skotske parlamentarikere i Westminster-parlamentet kan stemme om lovforslag, der kun berører England, ligesom de er langt mere EU-skeptiske.
»Væksten i engelsk nationalfølelse er tæt forbundet med begge unioner. Der er både en følelse af, at Skotland får for meget, og det handler om EU,« siger Wyn Jones, der påpeger, at de konservative sammenlignet med Labour var langt bedre til at læse udviklingen. Det hænger bl.a. sammen med, at »UKIP reelt er ’Det Nationale Parti’ i England«, og UKIP truede Det Konservative Parti forud for valget, siger han.
Derfor lovede David Cameron dels en genforhandling af Storbritanniens forhold til EU efterfulgt af en folkeafstemning om landets fortsatte medlemskab. Dels fremhævede han dagen efter den skotske folkeafstemning om selvstændighed det engelske spørgsmål og beklagede, at England var »fraværende i den nationale diskussion«.
»Vi har hørt Skotlands stemme, og nu må vi også lytte til de millioner af engelske stemmer. Spørgsmålet om ’engelske stemmer for engelske love’ kræver et resolut svar,« sagde premierministeren – en udtalelse der blev kritiseret for at handle mere om at ramme Labour og UKIP end om bekymring for englænderne.
Ikke desto mindre mener både Wyn Jones og Kenny, at det var fornuftigt af Cameron at åbne for debatten om England.
»Det var rigtigt af de konservative at tage hul på spørgsmålet,« siger Kenny, »men deres svar er ikke tilstrækkeligt. ’Engelske stemmer for engelske love’ er noget ret teknisk, og de fleste mennesker vil ikke mærke nogen forskel, hvis det blev indført.«
Wyn Jones er enig: »Deres positive budskab – ’engelske stemmer for engelske love’ er virkelig populært i England, men det negative element i kampagnen virkede også virkelig godt for dem: fremstillingen af Labour som svag, bakket op af SNP.«
Plads til andre?
Sammenlignet med Skotland og Wales, der siden 1990’erne har gennemlevet en »konstitutionel revolution«, har englænderne omvendt ikke haft en bred debat om, hvordan unionens største land skal regeres fremover, og hvem der skal tale dets sag i kampen om de fælles ressourcer.
»Efter decentraliseringen kom England til at fremstå mere klart som en enhed. Siden er den engelske identitet blevet mere og mere vigtig politisk set. Men debatten i England er stadig umoden. Det handler mere om en følelse af utilfredshed,« siger Richard Wyn Jones.
Michael Kenny er enig i, at englænderne endnu ikke har gjort sig klart, hvad de ønsker politisk og forfatningsmæssigt.
»En eller anden form for decentralisering og anerkendelse er populær, men hvilken form det skal tage, ved vi endnu ikke. Der er fremsat forskellige løsninger, men vi har endnu ikke haft debatten,« siger han og påpeger, at et af Cameron-regeringens forslag, som også Labour støtter, er større decentralisering af magten til de engelske regioner.
»Men det er faktisk ikke særlig populært. Folk knytter sjældent deres identitet til deres region,« siger Kenny.
Labours chance?
Mens Skotland ifølge mange iagttagere er tabt for Labour på mellemlang sigt, er der dog stadig en chance for partiet i England; netop fordi debatten stadig er ung.
»Jeg mener, at de har en chance. Forestillingen om, at det kun er UKIP, der kan repræsentere englænderne, er misforstået. Men de må væk fra den tankegang, der længe har været dominerende i det politiske system, at englænderne skal føle sig britiske,« siger han.
»De konservative har bevæget sig i den rigtige retning, og det er symbolsk, at partiet ved dette valg udgav henholdsvis et engelsk, et skotsk og et walisisk valgprogram. Det tror jeg, at de øvrige partier vil kopiere næste gang.«
Kenny mener, at en af de debatter, Labour nu må tage, er »om partiet kan forblive ét samlet parti«.
»Det ser stadig sværere ud. En mere føderal model kunne frigøre det skotske Labour-parti, så det kan udvikle en særskilt identitet, men det vil betyde, at Labour skal forme et engelsk Labour,« tilføjer han.
Richard Wyn Jones er enig i begge pointer:
»Der er nok i Labours egen tradition, som partiet kan bruge positivt i forhold til det engelske spørgsmål,« siger han. »De kan starte med at være lige så interesserede i England, som de var i decentraliseringen af Skotland og Wales. Der er behov for en strukturel holdningsændring væk fra at se engelskhed udelukkende som noget på den yderste højrefløj.«
At britiskhed skulle være mere progressivt end engelskhed er ikke understøttet af beviser, tilføjer han.
»Labour har det grundlæggende svært med – og er splittet over – engelskhed, og indtil videre er der ingen tegn på, at formandskandidaterne har nogen interesse i at håndtere problemstillingen.«
Samme konklusion er Michael Kenny nået frem til:
»Diskussionen om det engelske spørgsmål har nu vokset sig større i samfundet, men Labour og dets formandskandidater er ikke en del af den.«

