Fransk-britisk enighed om at stoppe migranter



 Frankrig og Storbritannien vil i dag underskrive en aftale, som skal lette presset fra migranter, der forsøger at komme til England via den franske havneby Calais.
Aftalen fokuserer ifølge det franske indenrigsministerium på at sikre de områder i Calais, hvor tusinder af desperate folk forsøger at komme til Storbritannien, at bekæmpe netværk af menneskesmuglere og at sikre mere humanitær hjælp til migranterne.
Flere tusinde personer fra Nordafrika og Mellemøsten camperer under slumlignende forhold i Calais, hvorfra de på ulovlig vis forsøger at komme videre til Storbritannien.
Mange hundrede migranter har i løbet af sommeren væltet hegnene ved tunnelindgangen fra Calais mod England.

