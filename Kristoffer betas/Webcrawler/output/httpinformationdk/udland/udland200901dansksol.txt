Dansk soldat bryder Geneve-konventionerne
En udsendt dansk soldat har offentliggjort ydmygende billeder af irakiske krigsfanger på sin Facebook-profil. Billedet er nu fjernet, men soldaten risikerer nu op til et års fængsel for brud på Geneve-konventionerne
En dansk soldat har offentliggjort et billede af en irakisk krigsfange. Hvilken deling soldaten tilhører vides ikke.


 Det er forbudt af offentliggøre billeder af krigsfanger. 
Det forbud har en udsendt dansk soldat set stort på, da han har lagt et billede af to irakiske krigsfanger ud på Facebook. 
Billedet er taget i 2003 , da Jægerkorpset tager to irakere til fange efter en skudveksling, oplyser DR. I forbindelse med tilfangetagelsen har danske soldater uden for Jægerkorpset taget billeder af de to irakere, mens de befinder sig i en ydmygende situation. Et af billederne forestiller de to irakere, der ligger bagbundne på ladet af en vogn. Den ene iraker kigger direkte i kameraet, og det er det billede, soldaten har offentliggjort på internettet.
Værdighed skal beskyttes
"Det er et brud på Geneve-konventionerne," sagde generalsekretær i Dansk Røde Kors, Anders Ladekarl i DR-programmet 21 Søndag.
Han understreger, at forbuddet mod fotografering af krigsfanger blandt andet skyldes, at krigsfanger risikerer at blive tortureret eller slået ihjel, hvis det bliver kendt, at de har overgivet sig til fjenden.
Offentliggørelsen af billeder af krigsfanger strider desuden mod Geneve-konventionerne, som Danmark er underlagt. 
"Der er nogle fundamentale principper i den humanitære folkeret, der handler om, at den menneskelige værdighed skal beskyttes. Og det er nogle regler, der går igen over for krigsfanger, hvor man ikke må offentliggøre billeder af krigsfanger," sagde Kenneth Ø. Buhl, der er orlogskaptajn og jurist i Dansk Institut for Militære Studier, til DR i går.
Den danske soldat har nu fjernet billedet fra sin Facebook-profil, men han har stadigvæk overtrådt konventionerne og risikerer op til et års fængsel.
Soldaten oplyser til DR, at han forstår, at billedet kan virke krænkende på dem, der har set det, men mener, at der alligevel er så mange krænkende billeder på internettet.


