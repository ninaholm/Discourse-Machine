Gustav tabte pusten



 USA
Indbyggerne i New Orleans ånder lettede op. Det gik efter alt at dømme ikke så galt som frygtet, da orkanen Gustav blæste ind over den amerikanske delstat Louisiana. Myndighederne mener, at byen ser ud til at have undgået en gentagelse af katastrofen for tre år siden, da orkanen Katrina kostede cirka 1.600 mennesker livet. De forbedrede dæmningsystemer har bestået deres første alvorlige prøve. "Det har været en helvedes dag," sagde vicesherif Jimmy Pohlmann til nyhedsbureauet AFP. Gustav aftog i styrke, inden den mandag aften dansk tid nåede USA's sydlige kyst, og orkanen var i går morges nedjusteret til en orkan af kategori 1. Orkanen vil aftage til storm inde over land. ritzau/AFP

