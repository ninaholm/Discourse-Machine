Saakasjvili mistænkt for attentatforsøg mod sig selv
Georgiens præsident anklages for at stå bag en antirussisk provokation i form af et fingeret attentatforsøg på sig selv og den polske præsident
Den polske præsident, Lech Kaczynski (til venstre), og Georgiens præsident, Mikheil Saakashvili, blev beskudt den 23. november, men ingen kom noget til. Hvem der bærer skylden, er man noget uenige om.


 Da den polske præsident Lech Kaczynski, sidste søndag besøgte sin georgiske kollega, Michail Saakasjvili, og de sammen drog ud for at bese bufferzonen ved den omstridte løsrivelsesrepublik Sydossetien, havde han næppe regnet med at blive beskudt. Det blev han og Saakasjvilis konvoj imidlertid, da de nærmede sig Akhalgori-området, dog uden at nogen blev ramt. Begge præsidenter var ikke sene til at lægge skylden på russerne eller de oprørske sydossetere. 
Kaczynski sendte endda hurtigt et advarende brev til EU-kommissionen om, at nu måtte Bruxelles gribe ind med en hårdere linje over for Moskva, som så åbenlyst provokerer og undlader at opfylde aftalen om fred i Sydossetien og forholdet til Georgien.
Ruslands udenrigsminister, Sergej Lavrov, afviste vredt beskyldningerne og hævdede, at der var tale om en georgisk provokation.
Lækket afsløring
Den polske præsident havde formentlig heller ikke i sin vildeste fantasi regnet med, at hans egne sikkerhedsstyrker, ABW, som sammen med det georgiske efterretningsvæsen stod for sikkerheden under de to præsidenters ikke på forhånd planlagte ekskursion, torsdag ville lække en rapport til det polske dagblad Dziennik. Heri anklagede de åbenlyst de georgiske myndigheder for at stå bag 'attentatforsøget', som i virkeligheden var en provokation. 
Ifølge rapporten var det præsident Saakasjvili og hans sikkerhedspoliti, som stod bag attentatforsøget med det klare formål at miskreditere russerne og styrke sin egen, i forvejen meget usikre, politiske situation på hjemmefronten og i forhold til Vesten. Netavisen EUOBSERVER i Bruxelles citerer rapporten fra Dziennik, som beretter, at Saakasjvili inden angrebet stoppede bilen, fik Kazcynski ud af den, og at han under skyderiet var smilende og afslappet. 
Rapporten fortæller også, at de georgiske sikkerhedsfolk intet foretog sig, da skyderiet begyndte, som om de i forvejen vidste, hvad der ville komme. Desuden var Kazcynskis sikkerhedsfolk kort forinden blevet manøvreret 300 meter bort fra deres præsident, hvorimod en bus med journalister var blevet dirigeret helt hen ved siden af præsidenternes bil for bedre at kunne rapportere. 
Ifølge andre kilder havde de 'georgiske' angribere fået ordre om at råbe på russisk for at overbevise Kazcynski og hans folk om, at Moskva stod bag 'attentatforsøget'. 
Georgien startede krigen
EUOBSERVER skriver, at hele hændelsesforløbet stiller Saakasjvili og Georgien i et meget dårligt lys, netop nu hvor der er en voksende erkendelse af, at det var netop Saakasjvili, der startede krigen i Sydossetien i august, og at han på forhånd havde slået hårdt ned på oppositionen i Georgien. Denne erkendelse blev forleden bekræftet, da Saakasjvilis egen tidligere Moskva-ambassadør, Erosi Kitsmarishvili, sagde, at han allerede i april havde fået besked fra georgiske embedsmænd om, at de planlagde et angreb på først Abkhasien og derefter Sydossetien. Og samme embedsmænd havde ladet forstå, at dette skete med USAs billigelse og støtte. Hans udtalelser under en høring i Tbilisi førte til et voldsomt slagsmål i parlamentet.
I Polen har hændelsen allerede fået konsekvenser. Det polske udenrigsministerium forsøger at rette op på præsidentens uheldige beskyldninger mod Rusland ved at kræve en forklaring fra Georgien og ved at oplyse, at det ikke har nogen informationer om, at det var russere, som åbnede ild ved de to præsidenters kortege. Til gengæld er de to journalister fra dagbladet Dziennik, som offentliggjorde efterretningstjenestens rapport, ifølge det russiske dagblad Kommersant blevet anklaget for ulovligt at have offentliggjort statshemmeligheder.


