Tyrkisk korruptionsskandale ryster Erdogans regering
Omfattende bestikkelser, indbyrdes krig i retssystemet og regeringsdekreter om censur sætter mere end et spørgsmålstegn ved det tyrkiske demokrati
Den tyrkiske statsminister Tayyip Erdogan under en kæmpeplakat af ham selv og landsfaderen Kemal Atatürk.Hvorvidt regeringslederen lever op til sin forgængers eksempel er der delte meninger om.


 
	Den blinkende bilkortege, der sent juleaften eskorterede premierminister Recep Tayyip Erdogan fra Ankaras frostbidte lufthavn efter et officielt besøg i Pakistan, signalerede en dyster symbolik. Med i kortegen var de tre kabinetsmedlemmer, der dagen efter gik af, hængt ud for urent trav i Tyrkiets største korruptionsskandale nogensinde: Indenrigsminister Muammar Güler, økonomiminister Zafer Caglayan og miljø- og byplanlægningsminister Erdogan Bayraktar. Hver især har en søn, der ugen før var blevet anholdt i sagen – eller rettere: sagerne.

	En fjerde mistænkt, europaminister Egemen Baris, blev udskiftet i den regeringsrokade med 10 nye ministre, Erdogan gennemførte efter et møde med præsident Abdullah Gül. Formentlig var det også Gül (som ikke er under mistanke), der rådede Erdogan til at beordre de tre ministre til at søge deres afsked. Byplanlægningsministeren fulgte ikke ordren ordret, men smækkede med døren ved at sige, at han »ikke vil huskes som en korrupt minister«, eftersom Erdogan havde været vidende om alt, hvad han havde foretaget sig i sit embede, og han tilføjede: »Under disse omstændigheder mener jeg, at Erdogan også bør træde tilbage«.

	Sagerne involverer milliarder af dollars i bestikkelse til politikere og bureaukrater i forbindelse med fusk i offentlige licitationer og kontrakter samt omgåelse af FN’s sanktioner mod Iran, der har brugt den statslige bank, Halkbank, til hvidvaskning af penge og smugling af guldbarrer, da Halkbank ikke har filialer i USA. Mellemmanden i disse transaktioner, en iransk forretningsmand bosat i Tyrkiet, er ligeledes anholdt. I hans gemmer fandt politiet skotøjsæsker med flere millioner dollars.

	Al Qaeda-mistænkte

	Erdogans reaktion på afsløringerne, at de er led i et internationalt komplot mod ham, har belastet Tyrkiets relationer til USA og medført regeringsindgreb mod den udøvende og dømmende magt samt censur af medierne. I går fik skandalen så endnu en uventet drejning, da politiet i Istanbul afviste at efterkomme en ordre fra Istanbuls chefanklager, Muammer Akkaş, om anholdelse af 30 personer i et nyt sagskompleks om finansiering af al-Qaeda-operationer i Tyrkiet, hvor Bilal Erdogan, en søn af premierministeren, og en vis Yasin al-Qadi, der er opført på FN’s terrorliste, er blandt de mistænkte.

	Ifølge avisen Zaman omfatter denne sag ca. 100 milliarder dollar udbetalt til tyrkiske politikere og embedsmænd. Sent i går eftermiddag udsendte chefanklageren – der er kendt for højprofilerede sager som den såkaldte ’Ergenekon’-skandale og mordet på den armenske journalist Hrant Dink – en erklæring om, at han var afsat uden grund og under »et uacceptabelt pres«, og at »de involverede personer er nu i gang med at slette deres spor i denne sag«.

	Mindre end en time senere udsendte Akkaş’ overordnede i det juridiske system, øverste statsanklager Turan Colakkadi, en meddelelse, der i korthed gik ud på, at Akkaş er fuld af løgn, og at han havde »lækket efterforskning til pressen«. Dernæst erklærede den tyrkiske højesteret, at efterforskningen af sagerne burde foregå ’uafhængigt’ – og støttede altså Akkaş.

	Bag denne umiddelbart absurde dialog mellem højtstående jurister i det offentlige retssystem ligger et dekret fra regeringen, udstedt efter de første anholdelser i sagskomplekset 17. december, efter hvilket ingen anklager må efterforske eller skride til anholdelse af mistænkte uden at informere opad til regeringen. I samme bevægelse fyrede og forflyttede det tyrkiske justitsministerium 400 højtstående politifolk over hele Tyrkiet, der har medvirket i efterforskningen af korruptionssagerne.

	International sammensværgelse

	I sin nytårstale til AK-partiets (Retfærd- og Udviklingspartiet) parlamentsgruppe gik Erdogan yderligere i offensiven og beskyldte »renegater og spioner« i Tyrkiet såvel som i udlandet for at stå bag afsløringerne, der ryster hans regering i en sådan grad, at det for første gang kan få vælgermæssige konsekvenser. Ifølge Erdogan pønser en sammensværgelse med deltagelse af bl.a. Israel, neokonservative i USA og internationale finanskredse, angiveligt i ledtog med den USA-eksilerede tyrkiske prædikant Fetullah Gülen, på at knuse AK-partiet og dermed – i Erdogans selvforståelse – den tyrkiske nations succes de seneste 11 år.

	Det islamistisk orienterede AK-parti har siden 2002 regeret med absolut flertal i den tyrkiske nationalforsamling, hvorfor de kommende lokalvalg i marts imødeses med spænding som en vejviser for, om skandalerne bliver begyndelsen til enden på partilederens stedse mere enerådende regeringsførelse.

	»Men du skal ikke tro, at Erdogan er færdig,« siger en tv-producer i Istanbul, der som de fleste mediearbejdere ikke vil nævnes ved navn.

	»Han vil slås til sidste parlamentsmedlem, og vi har flere overraskelser i vente.«

	Givetvis – men hvor meget, der kommer frem offentligt, er et åbent spørgsmål. Det står imidlertid klart, at der under sagerne er et opgør mellem Erdogan og Fetullah Gülens islamiske bevægelse, Hikmet (’Tjenende’, red.), der bunder i Gülens frustration over, hvad han ser som Erdogans forsøg på at udrense hans tilhængere i statsapparatet. De to var allierede fra 2002 frem til 2007, da AK-regeringen fik militæret under politisk kontrol og renset ud i statsadministrationens anti-islamiske bureaukrati.

	Nu beskylder Erdogan Gülen for forsøg på at etablere »en parallel stat«, og det har længe været kendt, at store dele af politistyrken og retsvæsnet er bemandet med Hikmet-folk. Der er, som tv-produceren i Istanbul sagde, »tale om, at Gülen ikke har fået belønning for sin støtte, men tværtimod presses ud af magtcirklerne. Der er tale om en veritabel krig i systemerne.«

