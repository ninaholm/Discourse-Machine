Politikere: Vi bør ikke gå ind i Syrien
En militær intervention i Syrien kan blive nødvendig, også uden om FN, mener både S og Venstre. Radikale afviser, mens EL er modstander af enhver militær intervention


 Militære interventioner med FN-mandat er altid at foretrække. Men nogle gange kan det være nødvendigt at gå ind i et land for at undgå forbrydelser mod menneskeheden uden opbakning fra et enigt sikkerhedsråd. Ja, nogle gange kan det endda være det bedste, idet en FN-resolution kan skabe så megen splid, at man til sidst ender med at sidde på hænderne alligevel, mener Anders Henriksen, folkeretsekspert og centerleder på Juridisk Fakultet, Københavns Universitet ovenfor. Udenrigsminister Villy Søvndal (SF) har indtil videre afvist enhver form for militær intervention i Syrien og nægter at støtte Assad-regimets opposition militært, men Jeppe Kofod, udenrigsordfører for S, mener alligevel, at en intervention – også uden FN-mandat – kan være nødvendig.
»Der kan være situationer, hvor medlemmerne blokerer, og i den situation er man stadig retsligt forpligtet til at gribe ind, uanset om Sikkerhedsrådet nedlægger veto eller laver en resolution,« siger Jeppe Kofod, der ikke mener, at der i øjeblikket bliver gjort nok i Syrien.
»Jeg tvivler på, at man vil kunne skabe mere fred på civilbefolkningen, så i stedet for at gå ind militært mener jeg, at man skal lade oprørerne nedkæmpe Assad-regimet og så isolere ham og regimet med andre midler. Jeg kan ikke udelukke, at der kan komme et tidspunkt, hvor man bør intervenere militært, der er vi bare ikke endnu.«
Udenrigsordfører Søren Pind (V), bakker op. Om det er en fordel at gå ind uden om FN, er en anden diskussion.
»Som udgangspunkt bør en intervention være FN-sanktioneret. Hvis der så sker grotesk krænkelse af civilbefolkningen, så er der stadig responsibility to protect. Jeg er kritisk over for, at enhver form for væbnet intervention er dårlig, for passivitet har også sin pris, nemlig at vi får borgerkrigslignende tilstande med civile tab. Her er jeg dybt uenig med udenrigsministeren. Men om man skal foretage en militær intervention i Syrien lige nu? Nej, det mener jeg ikke.«
Galmandsværk
Hos de Radikale mener de, at krig og konflikt altid bør reguleres af FN og den internationale retsorden i det system, der er sat op.
»FN’s Sikkerhedsråd er det eneste sted, man kan få sanktioneret anvendelsen af magt,« siger Rasmus Helveg Petersen, udenrigsordfører (R).
»Et FN-mandat er ikke en tryllestav, og på den anden side af et mandat står kampen om, hvem der skal stille med styrkerne og hvordan. Men uden kan hvert enkelt land gøre, som det vil. Så vil der være tilfælde, hvor der er gode hensigter, som i Syrien, og andre, hvor hensigterne er dårlige. At påstå, at det er bedre at gå uden om et FN-mandat, er galmandsværk.«
Enhver militær intervention bør undgås – med eller uden FN-mandat, mener Christian Juhl, Enhedslistens udenrigsordfører.
»Vi er ikke med på en intervention i Syrien, og et indgreb uden mandat kan aldrig komme på tale,« siger Christian Juhl og peger på interventionen i Libyen i 2011, som EL dog stemte for.
»Da retningen var rigtig, sagde vi ja, men der gik ikke mere end 10 dage, så var man dér for at hugge hovedet af Gaddafi, og det var ikke det, vi stemte for. Vi kan ikke være overdommere i hele verden. Vi vil altid blive opfattet som part i sagen, og derfor vil vi altid have svært ved at løse konflikten bagefter. Vi kan ikke komme med våben den ene dag og så hjælpe med at bygge op den næste.«

