Olympisk flammekaos i Paris
Demonstrationer imod Kinas brud på menneskerettighederne stjal mandag billedet, da den olympiske ild skulle igennem Frankrigs hovedstad, Paris.


 Demonstrationer imod Kinas brud på menneskerettighederne stjal mandag billedet, da den olympiske ild skulle igennem Frankrigs hovedstad, Paris.
Der var ellers udkommanderet 3000 politifolk for at sikre, at fakkelstafetten uhindret kunne bevæge sig igennem byen, men demonstranterne ville det anderledes. 
Stafetten udviklede sig til en langsommelig affære, der ofte gik helt i stå, og to gange måtte politiet gribe ind og slukke faklen og bringe den i sikkerhed.
Ifølge det amerikanske nyhedsbureau AP nåede mindst to aktivister helt frem til faklen, inden de blev overmandet.
På et tidspunkt pøsede en aktivist vand på faklen, uden at den dog blev slukket.
Den første gang, politiet slukkede faklen, var, da aktivister blafrede med et kæmpe tibetansk flag på en vej langs Seinen, hvor fakkelstafetten skulle passere.
Faklen blev slukket og lagt i en bus.
Mindre en time senere var fakkelstafetten på vej ud af en tunnel, hvor aktivister buhede og råbte "Tibet". Også ved denne lejlighed valgte politiet at slukke faklen og bringe den i sikkerhed.
Politiet tog også tåregas i brug for at sprede omkring 300 aktivister, der havde sat sig ned på en vej på ruten.
Politiet siger, at det ikke havde noget klart billede af antallet af demonstranter.
Frankrigs sportsminister, Jean-Francois Lamour, siger, at selv om fakkelflammen blev slukket, så brænder den olympiske ild stadig.
Den blev tændt i Grækenland i marts, og det er denne ild, der fragtes rundt i verden. Men den brænder ikke kun i faklerne, der bæres rundt. Sportsministeren siger, at den også brænder fra en lanterne, hvor den permanent får næring.
Der var lignede protester i London, da den olympiske flamme kom til den britiske hovedstad i weekenden.
Der er planlagt 21 stop rundt om i verden inden OL i Beijing i august.
Onsdag er den i San Francisco, og der ventes også demonstrationer.

