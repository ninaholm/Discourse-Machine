FN’s svigt i Syrien skyldes tillidsbrud
Luis Moreno Ocampo, tidligere chefanklager for den internationale straffedomstol, mener, at Ruslands og Kinas afvisning af retsforfølgelse af krigsforbrydelser i Syrien skyldes erfaringer fra Libyen


 
	Under konflikterne i Darfur i 2006 og i Libyen i 2011 nedlagde ingen af de fem faste medlemmer af Sikkerhedsrådet veto mod at lade Den Internationale Straffedomstol (ICC) efterforske krigsforbrydelser og rejse sigtelse mod præsident Omar al-Bashir og Muammar Gaddafi.

	Men da Frankrig torsdag i sidste uge fremlagde et resolutionsudkast, der ville bemyndige ICC til at efterforske krigsforbrydelser begået af de krigsførende parter i Syrien, blev der pludselig sat en stopper for de seneste års uformelle konsensus i Sikkerhedsrådet om at give ICC lov til at retsforfølge mistænkte krigsforbrydere i konfliktramte lande, der ligger hinsides domstolens jurisdiktion.

	Det var ikke helt uventet, at Rusland ville nedlægge veto. Men vestlige iagttagere havde håbet, at Kina i det mindste ville afholde sig fra at stemme. Det ville nemlig have isoleret Rusland på den internationale scene. Kinas FN-ambassadør Wang Min stemte imidlertid også nej.

	Der var altså tale om et dobbelt veto mod Straffedomstolens intervention i Syriens borgerkrig, der de seneste tre år har krævet 160.000 menneskeliv og gjort ni mio. syrere til flygtninge i og uden for Syrien.

	Sikkerhedsrådets manglende handlingskraft rystede menneskeretsgrupper.

	»Det er virkelig alarmerende, at Sikkerhedsrådet i en så dødbringende konflikt ikke engang kan enes om at lade ICC efterforske krigsforbrydelser. I forvejen er de fem faste medlemmer uenige om at skabe de rette betingelser for bibringelse af fred,« siger Simon Adams, direktør for Global Centre for the Responsibility to Protect i New York.

	Som Den Kolde Krig

	Tidligere chefanklager ved ICC i perioden 2003-2012, Luis Moreno Ocampo, tilskriver den dybe kløft mellem de fem faste medlemmers syn på borgerkrigen i Syrien en voksende mistro mellem på den ene side vestlige stormagter og på den anden side Kina og Rusland.

	»Kløften er lige nu så stor, at man skulle tro, vi er tilbage i Den Kolde Krig,« siger Moreno Ocampo.

	»Der har været flere lyspunkter i de seneste 25 år. Terrorangrebet 11/9 skabte sammenhold mellem stormagterne. Overgrebene i Darfur førte i 2006 til en krigsforbrydersigtelse mod præsident al-Bashir, og i begyndelsen af borgerkrigen i Libyen i 2011 var der bred enighed i Sikkerhedsrådet om at lade ICC efterforske Gaddafis styre for forbrydelser mod menneskeheden.«

	»Men siden NATO’s militære intervention i Libyen er konsensus i Sikkerhedsrådet i denne typer sager brudt sammen,« beklager den tidligere chefanklager ved ICC.

	Sidste uges franske resolutionsudkast havde været undervejs i længere tid. I forslaget blev der lagt stor vægt på, at ICC ville gå aggressivt efter alle personer mistænkt for krigsforbrydelser, regeringsstyrker såvel som sekulære og islamistiske oprørsgrupper.

	Frankrig fik 58 af FN’s medlemslande til at bakke op om resolutionen, herunder Danmark. 13 ud af 15 medlemmer af Sikkerhedsrådet stemte ja. Selv Rwandas regering – som er prominent kritiker af ICC’s næsten eksklusive fokus på Afrika – støttede resolutionen.

	Først fred

	Trods det beskyldte Ruslands FN-ambassadør Vitali Tjurkin Frankrig og tilhængere af resolutionen for at sætte fokus på retfærdighed for ofrene fremfor at satse på fredsforhandlingerne i Geneve og få afsluttet borgerkrigen i Syrien.

	»Rusland er overbevist om, at retfærdigheden vil ske fyldest i Syrien. De, der er ansvarlige for de alvorligste forbrydelser, vil blive straffet,« lovede Tjurkin.

	»Men det vil først ske efter en fredsaftale. Dette resolutionsudkast har til formål at benytte ICC til at opildne de politiske lidenskaber yderligere og forberede en mulig udefrakommende militær intervention.«

	Ifølge Moreno Ocampo er forklaringen på den russiske afvisning af det franske initiativ de dårlige erfaringer fra Libyen, hvor NATO’s bombekampagne efter Ruslands og Kinas mening var i strid med en FN-resolution.

	»Rusland har historisk set bakket op om internationale krigsforbrydertribunaler. De er stolte af at have deltaget i retsprocessen i Nürnberg. De stemte ja til at involvere ICC i Darfur. Men efter Libyen ser de et forsøg på at bringe domstolen på bane som forløber for en militær intervention,« siger den tidligere chefanklager.

	Kina har traditionelt været skeptisk indstillet over for Den Internationale Straffedomstol, siger Moreno Ocampo.

	»Den aktuelle handlingslammelse i spørgsmålet om Syrien skyldes i bund og grund, at Sikkerhedsrådet blev sammensat af Den Anden Verdenskrigs vindere. Systemet er selektivt og vilkårligt. Hvert af de fem faste medlemmer kan beskytte sig selv og deres allierede mod retsforfølgelse. Der er hverken lighed eller retfærdighed.«

	Moreno Ocampo peger for eksempel på, at USA kun ville støtte det franske resolutionsforslag, såfremt en klausul blev indarbejdet i teksten, der sikrede, at amerikanske soldater nyder immunitet fra retsforfølgelse, hvis de skulle blive sendt til Syrien. Også israelske soldater ville have haft immunitet, dersom krigen skulle brede sig til de besatte Golanhøjder.

