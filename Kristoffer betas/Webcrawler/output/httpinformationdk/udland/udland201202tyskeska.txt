’Tyske skatteydere er krisepakkens tabere’
Når EU beslutter at stille millioner af euro til rådighed for grækerne, er det de tyske skatteydere, der betaler regningen for bankernes spekulation, siger tyske politikere


 BERLIN – Når han kommer slentrende med sin søn i klapvogn på en solbeskinnet vinterdag i Berlin, er det svært at se den 37-årige scenograf Moritz Nitsche som del af et politisk slagsmål med konsekvenser for hele Europa. Ikke desto mindre er Nitsche uforvarende blevet centrum i en tysk debat om skatteydernes ansvar for afviklingen af den enorme græske gæld.
»Rent principielt har jeg som skatteyder ikke noget mod at betale til Grækenland. Det er vigtigt,« siger han til Information.
Anderledes signaler kommer imidlertid fra formanden for sammenslutningen af tyske skatteydere, der er stærkt utilfreds med den græske krisepakke, der blev vedtaget i Bruxelles natten til tirsdag. »Skatteyderne er taberne,« siger Heinz Däke til avisen Neue Osnabrücker Zeitung. Inden 2014 vil Grækenland via EU og IMF modtage en kreditgaranti for 130 mia. euro med henblik på at nedbringe landets svimlende gæld fra aktuelle 160 pct. af BNP til 120 pct. i 2020.
Det er imidlertid ikke en udlægning, der vækker genklang hos eksperter.
»Tyske skatteydere er aktuelt kun berørt, for så vidt som den tyske regering afstår fra at betale en stor portion renter for de græske obligationer. Redningspakken drejer sig hovedsageligt om at stille garantier og gøre det muligt for Grækenland at optage fremtidige lån. Tyske skatteydere vil kunne blive væsentligt påvirket, hvis kreditten ikke kan betales tilbage i løbet af de næste 30 år,« siger økonomen Alexander Kritikos fra Deutsche Institut für Wirtschaftsforschung.
Bankerne profiterer
	Ifølge Heinz Däke har bankerne imidlertid profiteret på bekostning af tyske skatteborgere. Han kalder det »uacceptabelt«, at Tyskland indtil videre har måttet stille garantier for mindst 320 mia. i redningen af Grækenland. I stedet ønsker Däke som mange andre tyskere, at de private kreditorer indstiller sig på yderligere tab på græske statsobligationer.
Det er dog et krav, der vil støde på betragtelig modstand hos europæiske toppolitikere. Som et afgørende led i den græske krisehjælp skal private investorer allerede nu indstille sig på at acceptere et tab i omegnen af 107 mia. euro. Det skal ske ved ombytning af ældre græske obligationer til nye med en længere indløsningsfrist og en gennemsnitlig rente på 3,65 pct. Skulle vrangvillige kreditorer vægre sig, er Grækenland angiveligt klar til at gennemtvinge en gældssanering. Som en reaktion på den græske linje over for vrangvillige kreditorer valgte rating-bureauet Fitch i går at nedgradere den græske økonomi fra ’CCC’ til blot et enkelt ’C’.
’Overførselsunion’
	Derfor opfordrer Heinz Däke den tyske forbundsdag, der på mandag samles for at vedtage krisepakken, til at afvise yderligere hjælp til Grækenland. Synspunktet deles af flere borgerlige euroskeptikere.
»Vi marcherer videre med store skridt i retning af en overførselsunion og indgår derfor på vegne af kommende generationer risici, som jeg anser for uacceptable,« siger CDU-politikeren Wolfgang Bosbach, der agter at stemme nej til krisepakken.
Det er imidlertid ikke en løsning, der anbefales af økonomiske eksperter.
»Man må have blik for alternativet. Hvis Grækenland træder ud af eurozonen og får sin egen valuta, der i så tilfælde ville være permanent devalueret, ville der være tale om den dyreste løsning for de tyske skatteydere, eftersom en stor del af de 130 mia. i så fald skulle afskrives,« siger Alexander Kritikos.
Alligevel forbliver Kritikos og andre tyske økonomer dog skeptiske over for, om krisepakken er tilstrækkelig omfattende til at afværge en truende græsk statsbankerot. Nye tal indikerer, at det græske budgetunderskud i 2012 på grund af manglende vækst vil være større end hidtil antaget.
»Ved at tillade private tab indrømmer euro-politikerne to år efter det første nødråb fra Athen for første gang officielt, at landet ikke er i stand til at betale og ikke blot lider af en forbigående finansiel nød,« skriver Frankfurter Allgemeine Zeitung.
Selv om han støtter tysk krisehjælp til grækerne, er Moritz Nitsche dog langtfra sikker på, om lånegarantierne nytter.
»Det er svært at at gennemskue, hvor skatteydernes pengene rent faktisk ryger hen,« siger Nitsche, inden han skubber klapvognen videre langs Berlins Landwehrkanal.

