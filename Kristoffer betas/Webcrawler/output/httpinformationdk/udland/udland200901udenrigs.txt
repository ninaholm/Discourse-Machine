Udenrigsministre skal drøfteklimaforværringer i Arktis
Når de arktiske landes udenrigsministre om tre måneder mødes i Tromsø, vil der blandt andet blive fremlagt nye forskningsresultater om smeltende ismasser
Isbjerge nær Qeqertarsuaq, tidligere kendt som Godhavn, i Grønland.


 Helt ny forskning om, hvordan små temperaturstigninger fremskynder nedsmeltningen af ismasserne på Grønland, vil blive lagt på bordet, når udenrigsministrene fra landene omkring Nordpolen om tre måneder mødes i den nordnorske by Tromsø. 
De internationale forskergrupper er endnu ikke færdige med at udarbejde rapporten, som skal præsenteres på ministermødet i Arktisk Råd, som de nordiske lande, Rusland, Canada og USA er faste medlemmer af.
Men den norske udenrigsminister, Jonas Gahr Støre, har flere gange antydet, at det er Norges mål at afslutte sin formandsperiode med at sende et kraftigt signal i opløbet til FN's klimakonference i København i december i år, hvor en ny global klimaaftale efter planen skal forhandles på plads.
Det norske nyhedsbureau NTB erfarer, at den norske regering derfor arbejder på at samle udenrigsministrene til et særskilt klimamøde, dagen inden selve ministermødet indledes den 28. april. Uanset hvad vil forskerne i Arktisk Råds arbejdsgruppe Arctic Monitoring and Assessment Programme (Amap) fremlægge en opdateret rapport om den smeltende indlandsis på Grønland. "Men hvis udenrigsministrene ønsker et eget klimamøde, har vi sagt, at vi er parate til at fremlægge vores konklusioner dér," siger arbejdsgruppens generalsekretær, Lars Otto Reiersen, til NTB. 
Det er fire år siden, at den sidste hovedrapport fra Amap blev præsenteret på et arktisk ministermøde i Island. Rapporten regnes som det store gennembrud for den politiske forståelse af klimaforandringerne i Arktis.
I den nye rapport påviser forskerne blandt andet, at havtemperaturen rundt om Grønland er steget. Ikke meget, men tilstrækkelig til, at fryseprocessen på indlandsisen helt er ophørt store dele af året, hvilket betyder, at isbjergene er begyndt at smelte nedefra. Jo mere is, der smelter, desto mere mørk havoverflade kommer der, som tiltrækker varme fra solen - modsat hvid is, der kaster sollys tilbage. 
ritzau/NTB

