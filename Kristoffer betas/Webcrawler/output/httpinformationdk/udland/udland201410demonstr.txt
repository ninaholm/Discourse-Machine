Demonstranter i Hongkong angribes
Stemningen i Hongkong blev ond i går, da demonstranter blev angrebet af borgere, som anklages for at være betalte regeringsstøtter. Beijing lader ikke til at ville imødegå kravene om demokrati, og demonstranterne kæmper med udmattelse i egne rækker
En demonstrant holder fast i et rækværk for ikke at blive trukket væk af politiet i Hongkong.


 »Skrid ad helvede til,« råber en midaldrende mand gennem en megafon direkte op i ansigtet på rækken af unge demonstranter, der holder hinanden under armen og blokerer vejen i det normalt travle butiksområde i Causeway Bay. »I ødelægger Hongkong, nu vil vi ødelægge jer!«
Kort efter forsøger manden sammen med andre at presse sig igennem menneskemuren. Bag dem står en stor forsamling af mænd og kvinder og hepper på dem med klap og råb. Enkelte demonstranter bliver slået.
Demokratidemonstrationerne i Hongkong tog i går en ny og farlig drejning, da demonstranterne kom under både verbale og fysiske angreb fra andre hongkongere. Demonstranterne står nu ikke kun over for politiet, den politiske ledelse i Hongkong og centralstyret i Beijing, men også borgere, som demonstranterne siger er betalte regeringsstøtter. Også i Mongkok-distriktet gik antidemonstranter til angreb med stor voldsomhed, og demonstranter blev slået. Inden for de seneste år har demokratikræfterne i Hongkong påstået, at styret i Beijing og regeringen i Hongkong stadig hyppigere betaler borgere for at udvise deres støtte gennem demonstrationer. Ifølge Hongkong-avisen Apple Daily skulle mange af antidemonstranterne i går også have modtaget cirka 250 kr. for deres aktive deltagelse. Men det er dog også tydeligt, at mange af de fremmødte ved Causeway Bay føler ægte vrede over den ugelange demonstration.
»De tager vores levebrød fra os,« siger Zhang Wenhua, og peger anklagende på demonstranterne foran sig. Han siger, han har en forretning i nabolaget, som han har været nødt til at lukke, mens blokaden har stået på. »De har skabt kaos i en uge. Vi kan ikke tjene penge.«
Vil skabe kaos
De unge demonstranter virker rystede over de voldsomme vredesudbrud mod dem. De forholder sig dog fredeligt og går ikke til modangreb.
»De forsøger at fremprovokere et voldeligt sammenstød,« siger Anthony Chan, en ph.d.-studerende. »Det er lige præcis det, som regeringen i Beijing ønsker. De vil have folk til at kæmpe mod hinanden og skabe kaos, så de bagefter kan bruge det som et påskud for at slå ned på os.«
Ho Yiuhom, en 27-årig grafisk designer, står i menneskekæden, der blokerer vejen.
»Jeg er ked af deres reaktion,« siger han om antidemonstranterne.
»Vi beklager de problemer, vores protester påfører dem, men vi kæmper for demokrati for os alle og håber, at vi alle kan stå sammen,« siger han.
Men det lader der ikke til at være sympati for blandt antidemonstranterne. »De skal udvise respekt for det politiske system. De er som uopdragne børn, der vil have deres is, før de har lavet deres lektier,« siger manden, der kort forinden råbte i megafonen. Han vil ikke opgive sit navn, men blot beskrives som ’en Hongkong-borger’. »De er ikke fair over for resten af Hongkongs 7 mio. indbyggere eller vores faderland Kina. De skulle hellere koncentrere sig om at være gode studerende og gode borgere. De er umodne,« siger han.
Anspændt stemning
I går var der igen titusinder af demonstranter i Hongkongs centrale forretningsdistrikt, hvor de omringer regeringsbygningen. Demonstranterne kræver, at Beijing giver byen frit demokrati, men også at byens upopulære regeringschef, Leung Chun-ying, træder tilbage. Demonstranterne har sagt, at de ville storme regeringsbygningen, hvis han ikke trådte tilbage midnat mellem torsdag og fredag. Kort før tidsfristen indkaldte Leung til pressekonference og erklærede, at han ikke ville træde tilbage, men dog ville lade sin topembedsmand forhandle med protestlederne. I går aftes var forhandlingerne dog ikke gået i gang, og protestlederne sagde, at de ikke ville deltage, med mindre politiet beskyttede demonstranterne mod antidemonstranternes angreb.
Politiet var sent i går eftermiddags mærkværdigt fraværende på trods af urolighederne. De dukkede dog op i løbet af aftenen, skilte flokkene fra hinanden og arresterede flere antidemonstranter.
Styret trækker tiden
Kinas kommunistparti har allerede slået fast, at det på ingen måde vil acceptere demonstranternes krav. Kommunistpartiets talerør Folkets Dagblad skrev i går, at demonstranterne »udfordrer den højeste statslige autoritet og er dømt til at mislykkes«. Med de udmeldinger virker det derfor ikke sandsynligt, at Hongkong-regeringen vil få lov til at komme med nogen form for indrømmelser over for demonstranterne, da det er Beijing, der trækker i trådene.
En anden af demonstranternes modstandere er udmattelse i egne rækker. De frygter, at Hongkong-regeringen vil forsøge at udnytte, at antallet af demonstranter falder. For det vil kunne forringe forhandlingspositionen.
»Leung Chun-yings forslag om forhandling lader bare til at være et forsøg på at trække tiden og satse på, at vi bliver trætte. Og det er mange ved at være,« siger Michael Hom, som er studerende. Han står og kigger ind gennem jerngitteret, der adskiller demonstranterne fra regeringsbygningen. På den anden side står politiet klar.
»Kløften er enorm. Det er svært at forestille sig, at vi kan finde en løsning.«
Tilbage i Causeway Bay siger pensionisten Cheung, at han sympatiserer med demonstranternes demokratikrav, men alligevel opfordrer ham dem til at trække sig.
»Der er ingen chance for, at Beijing bøjer sig, og hvad hvis Leung Chun-ying træder tilbage? Så vil Beijing bare udpege en anden af samme slags,« siger han. »Vi har stor respekt for det, de har gjort. Men det er tydeligt nu, at det ikke nytter noget. De skal koncentrere sig om at beskytte sig selv.«

