Magnus Carlsen på rette spor
Nordmanden på delt førsteplads i kandidatturneringen


 Den 22-årige norske stormester Magnus Carlsen har fået en fin start på kandidatturneringen i London. Lodtrækningen havde maget det således, at han skulle møde sine formodet to værste rivaler i de første runder. Carlsen indledte med de sorte mod den armenske stormester Aronian og fik remis uden at få sved på panden. I anden runde havde han hvid mod Kramnik, men også det parti endte remis uden større sværdslag. Men i de to følgende runder sejrede Carlsen: Først sled han veteranen Gelfand op og demonstrerede endnu engang sin formidable slutspilsteknik. Og dernæst fik den russiske stormester Alexander Grischuk en tur i kværnen - Carlsen har hvid:
1.e4 e5 2.Sf3 Sc6 3.Lb5 Sf6 4.d3 ...
Lidt stilfærdigt, men Carlsen vil undgå lange, skarpe teorivarianter - 4. - Lc5 5.c3 0–0 6.0–0 d6 7.h3 a6 8.Lxc6 bxc6 9.Te1 Te8 10.Sbd2 d5 11.exd5 Dxd5 12.Sb3 Lf8 13.c4 Dd6 14.Le3 Sd7 15.d4 e4 16.Sfd2 a5 17.a4 - hermed er den sorte bonde på a5 stemplet som en svaghed - f5 18.c5 Dg6 19.Sc4 Sf6 20.Lf4 Sd5 21.Dd2 Le6 22.Sbxa5 ...
Se diagrammet.
Et eksempel på det, Jens Enevoldsen i gamle dage kaldte ’lommetyveskak’.
22. Teb8 23.Se5 Df6 24.Lh2 Txa5?!
Sin uvane tro har Grischuk tænkt sig i en gevaldig tidnød, og resten af partiet har et vist skær af desperation. Carlsen afværger alle sorts angrebsforsøg koldt:
25.Dxa5 Txb2 26.Tab1 Ta2 27.Da6 e3 28.fxe3 Dg5 29.Te2 Sxe3 30.Sf3 Dg6 31.Txa2 Lxa2 32.Tb2 Lc4 33.Da5 Ld5 34.De1 f4 35.Lxf4 Sc2 36.Df2 Lxf3 37.Txc2 ...
Og her opgav russeren. På Facebook skrev den danske stormester og seniorverdensmester Jens Kristiansen forundret: »Partiet får mig bare til at måbe og sige: Øhhhhh...? Er det virkelig så nemt at banke en verdensklassespiller? Fatter jeg i virkeligheden ikke en skid af det spil, jeg har beskæftiget mig intensivt med i 50 år?«
Det er endnu tidligt i turneringen, men der begynder at tegne sig et billede: Carlsen havde åbenbart ret i at anse Aronian som sin værste konkurrent til førstepladsen og dermed retten til en VM-match mod Anand til efteråret.
De to har tre af fire points, mens Kramnik indtil videre har spillet fire remiser. Peter Svidler har overrasket og ligger indtil videre på en udelt tredjeplads med 2,5 points. Der spilles med dobbeltrunder, og det indebærer, at Carlsen allerede på søndag igen skal møde Aronian – denne gang som hvid. Det parti vil Information følge fra ringside i London.
 

