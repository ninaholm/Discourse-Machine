Glansen går af EU



 'Det bliver meget vanskeligt at tale handel og samtidig skulle ignorere menneskerettighederne.'
Rafael Correa, Ecuadors præsident og aktuel formand for Andes-landenes fællesskab
Når de latinamerikanske statsledere i samlet flok kalder EU's nye immigrationspolitik for "rascistisk," "barbarisk" og "fremmefjendsk," så handler det ikke kun om fintfølende fornemmeler for menneskerettigheder. Det handler også om økonomi, historie og EU's politiske integritet. 
For selv om den nye EU-lov på 'barbarisk' vis tillader, at illegale immigranter kan fængsles i op mod 18 måneder uden tiltale, så hører det med til historien, at Latinamerika er verdens mest ulige region. Størstedelen af de latinamerikanske borgere, der lever og arbejder illegalt og under kummerlige vilkår i Europa, er flygtet fra endnu værre forhold hjemme. Men som slavearbejdere i Europa udgør de for mange latinamerikanske lande én af de vigtigste kilder til udenlandsk kapital. 
I 2007 sendte latinamerikanske immigranter således lige under 43 mia. euro tilbage til deres familier, hvilket rundt regnet svarer til det beløb, som verdens rige lande samlet giver i årlig bistand til verdens fattige. I lande som Bolivia, Ecuador og Colombia udgør immigrantøkonomien mellem 10-20 procent af landenes BNP. 
Omvendt skal ingen tage fejl af, at forholdet mellem Europa og Latinamerika - set ud fra en latinsk synsvinkel - trækker på en fælles historie. Det var europæerne, der invaderede Latinamerika. Det var europæerne, der ved forrige århundredskifte udgjorde den største bølge af 'økonomiske flygtninge', der søgte mod lande som Venezuela, Argentina og Colombia. Og det var europæere, der i ruinerne efter Anden Verdenskrig søgte ly og muligheder i Latinamerika. Set i det lys har blandt andre Chiles præsident, Michel Bachelet, kaldt den europæiske immigrationspolitik "dybt beklagelig". 
Endeligt er der det mere bøjelige begreb, menneskerrettigheder, som Ecuadors præsident refererer til. EU-landene er samlet set den største bistandsyder til Latinamerika. Heraf går en væsentlig del af støtten til at styrke menneskerettigheder, sikre god regeringsførelse og lige ret for loven i det stærkt klassedelte Latinamerika. Når det gælder bistanden, er menneskerettigheder en mærkesag for EU.
De latinamerikanske lederes højlydte beklagelser ændrer ganske sikkert ikke på, at den nye fælles immigrationspolitik endeligt vedtages i oktober. Det er også tvivlsomt, om den direkte skader den voksende samhandel mellem EU og det ressourcerige Latinamerika, som flere latinamerikanske ledere ellers har truet med. Men EU er langsomt og ganske sikkert ved at skabe sig et omdømme som en aggressiv og selvtilstrækkelig handelsblok.
Hvis det overhovedet kan bekymre EU-landenes regeringer, så er det ikke blot et dårligt signal at sende - det piller også glansen af EU som det gode eksempel og menneskerettighedernes garant. jelo

