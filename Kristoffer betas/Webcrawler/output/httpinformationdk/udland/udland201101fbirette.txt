FBI retter hårdt slag imod USAs mafia
127 mafiamedlemmer, heriblandt lederne af syv mafiafamilier, gik i nettet, da USAs forbundspoliti gennemførte en af sine største razziaer nogensinde imod det organiserede kriminelle netværk
Her bærer familie og højtstående mafiamedlemmer John Gotti, den flamboyante leder af New Yorks Gambino-mafiafamilie ud fra bedemanden Papavero til begravelsen i Queens. Han døde af kræft, ikke af en likvidering, som det sker på film, selv om FBI's efterforskning viser, at mord på rivaliserende familier er ofte forekommende.


 Scenen var som taget ud af en gangsterfilm, da de amerikanske forbundsmyndigheder i går fremlagde det anklageskrift, som har ført til anholdelsen af 127 personer i »en af de største razziaer mod mafiaen i FBIs historie,« som den amerikanske statsadvokat, Eric Holder, udtrykte det.
Brutale overfald, voldelig afpresning, ildspåsættelse, udnyttelse af illegal arbejdskraft, ulovligt hasardspil og narkohandel var blandt de mange anklagepunkter i de sigtelser, der blev meddelt offentligheden, samtidig med at politi og FBI-agenter slog til i fire forskellige stater.
Sigtelserne tegner et billede af Cosa Nostra, der ifølge avisen Philadelhia Enquirers kriminalredaktion mere om den hævnlystne voldspsykopati, som udstilles i Martin Scorseses Goodfellas end om æresbegreber og glamourøs gangsterromantik, som det kendes fra Mario Puzos klassiske Godfather. Ledere og medlemmer af syv forskellige mafiaklaner, der driver deres kriminelle foretagender i New York, New England, New Jersey og Rhode Island, var blandt de anholdte, da over 800 politifolk og agenter slog til i de fire stater.
Der blev også foretaget en enkelt anholdelse i Florida, mens en formodet mafialeder jages i Italien. De fleste af sigtelserne blev læst op i en forbundsdomstol i Brooklyn, New York, hvor 80 af de sigtede blev stillet for en dommer. Andre sigtelser blev læst op i Manhattan, Newark og Providence.
Infiltrerer alt
»Dette er den største operation imod mafiaen, som FBI har gennemført inden for et enkelt døgn, både med henyn til antallet af pågrebne og sigtede og med hensyn til omfanget af formodede kriminelle aktiviteter,« sagde den amerikanske statsadvokat.
»Vi er fast besluttede på at udrydde disse kriminelle netværk og retsforfølge deres medlemmer, sagde Holder under en pressekonference i Brooklyn. Tilstedeværelsen af USAs højeste anklagemyndighed fortæller alt om, hvor stor vægt de forbundsstatslige myndigheder tillægger aktionen. I en erklæring, som samtidig blev fremsat af det amerikanske justitsministerium, blev der advaret om, at mafiapåtvungne afgifter på handel, herunder fra amerikanske containerhavne og mindre virksomheder som restauranter og natklubber, har en negativ indvirkning på den amerikanske økonomi.
Talsmænd fra justitsministeriet hævdede også at have beviser på, at mafiagrupper efter årtier stadig infiltrerer bl.a. havnearbejdernes og cementarbejdernes fagforeninger og afpresset fagforeningsmedlemmer.
»Mafiaen er en blivende trussel imod dette lands økonomiske velfærd,« hedder det ifølge BBC i erklæringen. FBIs direktør, Robert Mueller, sagde efter aktionen:
»Nogen tror, at organiseret kriminalitet hører fortiden til. Men der findes ulykkeligvis stadig mennesker, som afpresser, intimiderer og gør uskyldige amerikanske borgere til ofre. De omkostninger, som lovlige virksomheder bliver tvunget til at betale, må i sidste ende bæres af hele nationen.«
Myndighederne oplyser, at lederne fra alle fem større mafiafamilier i New York er blandt de anholdte, herunder den ledelsen af Colombo-familien. Hårdt ramt blev også familierne Gambino, Genovese, Luccheses, Bonanno og DeCavalcante. Anholdelserne blev foretaget ud fra oplysninger bragt til veje ved aflytninger, ved tip fra angivere og andre efterretningskilder, meddelte Janice Fedarcyk, chef for FBI i New York.
Mange mord på rivaler
Tidligere mafiamedlemmer, som optog timevis af samtaler med mafiabosser, bistod også med opklaringen, sagde hun.
Hun oplyste, at sigtelserne også omfatter mord på medlemmer af rivaliserende familier, et drab under et mislykket røveri og sågar et dobbelt manddrab efter et værtshusskænderi. Anklageskriftet i Newark var rettet imod flere berygtede medlemmer af Genevese-familien, som sigtes for at forsøg på at korrumpere og kontrollere dokarbejdernes fagforbund i New York og New Jersey  et historisk problem, som blev tematiseret for over 50 år siden i den Oscar-vindende film On the Waterfront (I storbyens havn). Igennem årene har flere ordenhåndhævelsesagenturer forsøgt at rydde op i gangstervirksomheden i havnemiljøerne, men gårsdagens anklageskrift, som bygger oven på lignende sigtelser fra for to år siden, tyder på, at mafiaen stadig udøver en betydelig indflydelse og kontrol over skibslaster.
Af anklageskriftet fremgår det, at fagforeningsledere er blevet korrumperet af mafiaen, og at havnearbejdere blev tvunget til at betale en del af deres feriebonusser til mafiafamilien. Ikke desto mindre har USAs mafiafamilier måttet konstatere en række tilbageslag over de seneste 10 år som resultat af, at stadig flere afhopper er begyndt at bryde det tavshedens kodeks, som i årtier har gjort det så vanskeligt at retsforfølge den organiserede kriminalitet.
93-årig dømt
Det tidligere mafiamedlem Salvatore Vitale blev dømt i oktober sidste år, men fik nedsat straffen, og forbundsmyndighederne og anklagere roste ham for at have angivet adskillige forhenværende forbryderpartnere fra sit eget syndikat. Vitale, som blev arresteret i 2003, gav myndighederne informationer om mindst 11 mord, hvilket hjalp dem til at få knækket Bonnano-familiens operationer i New York-området. Blandt de sigtede i Brooklyn i går var det 93-årige medlem af Colombo-familien John Sonny Franzese. Han står til otte års fængsel for at have stået bag afpresning af stripklubber og pizzeriaer i det centrale New York.



