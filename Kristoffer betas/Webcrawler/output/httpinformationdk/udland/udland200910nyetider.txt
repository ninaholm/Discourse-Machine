Nye tider på vej i USA's Højesteret
Med en ny salsadansende Yankees-fan på holdet tager USA's højesteret i denne uge hul på sæson 2009/2010. En stribe kontroversielle sager er i kalenderen, og der er stor spænding om, hvorvidt de konservative dommere kan bevare flertallet, eller om der også er 'change' på vej til Højesteret
Sonia Sotomayor (øverst th.) er den første af måske tre dommere, Obama skal vælge.


 På årets gruppefoto smiler hun veloplagt fra sin plads i øverste højre hjørne. Den nye pige i klassen er ikke helt almindelig. Sonia Sotomayor er kun den tredje kvindelige dommer i USA's højesteret nogensinde og den første af latinamerikansk oprindelse.
I denne uge tager retten fat på arbejdet efter sommerpausen. De ni dommere trådte mandag sammen til en sæson, der med avisen Washington Posts udtryk kan blive »transformativ.« Mere om det senere. Først til det nye ansigt på bænken og de vanskelige sager, der venter forude.
Højesteret var allerede samlet ekstraordinært for flere uger siden for at se på en sag om politiske kampagnebidrag. Men Sotomayors egentlige debut kom mandag hvor hun var med til at behandle en sag om fangers ret til advokatbistand samt deres ret til at nægte at udtale sig. Hvis fangen nægter at besvare spørgsmål, kan politiet i staten Maryland ikke forsøge sig igen dagen efter. Men har en efterforsker lov at spørge igen flere år senere?
Sikker debut
Ifølge de amerikanske retsreportere, som var mødt frem i Supreme Court i Washington i stort tal, så optrådte det nye ansigt, Sotomayor, hverken genert eller usikkert. Hun glemte en sjælden gang at tænde for sin mikrofon. Hun lod sine mere erfarne kolleger få ordet, men var også selv flittig med spørgsmålene til sagførerne der fremlagde argumenter for og imod sagen, og optrådte i det hele taget veltilpas og hjemmevant.
Tidligere har nye dommere ventet i ugevis med at stille de første spørgsmål. Den nu pensionerede dommer Souter, Sotomayors forgænger, sagde stort set ingenting det første år. Og dommer Clarence Thomas har angiveligt ikke spurgt om noget i over tre år. Men Sotomayor affyrede hele 36 spørgsmål på sin første arbejdsdag, mindst lige så mange som dommerne Antonin Scalia og Ruth Bader Ginsburg og retspræsidenten John Roberts, der ellers er kendt som de mest spørgelystne.
Ikke kedelig
Sotomayor voksede op i en fattig familie i New York-kvarteret Bronx og har lang erfaring fra appelretten på Manhattan, hvor dommerne som regel også er ivrige spørgere, og hvor hun selv havde ry for at være 'intens'. Heller ikke uden for retslokalet virker hun hverken usikker eller utilpas i sin nye rolle - tværtimod.
Som nyhedsbureauet AP bemærker, så er der formentlig ingen andre i Højesteret, som har danset salsa offentligt, sunget karaoke eller kastet den første bold på Yan- kees Stadium. Men selvom Sotomayor løber med megen opmærksomhed, er der også andre hovedpersoner på årets gruppefoto. Dommerne er udpeget på livstid og ingen forpligter dem til at stemme på en bestemt måde.Men ofte har Højesteret været delt i fire konservative og fire liberale stemmer med dommer An-thony Kennedy i midten - selvom han dog oftest stemmer til den konservative side. Sotomayor forventes at stemme liberalt som forgængeren Souter, og det giver svingstemmen Kennedy en fortsat hovedrolle.
Stille højredrejning
Flere amerikanske kommentatorer bemærker også, at de to dommere Alito og retspræsidenten John Roberts, kan få stor betydning i år. Begge blev udpeget af George W. Bush og har nu haft nogle år til at finde sig til rette.
»Han er måske ikke den afgørende svingstemme, men Højesteret er helt givet John Roberts ret,« siger den anerkendte sagfører Thomas Goldstein til CNN.
»Han angiver tonen. Han fører an i forhold til, hvor aggressivt linjen skal lægges,« siger han.
Eller med CNN's retsreporters ord: »Det er rettens yngste medlem; medlemmet med mindst juridisk erfaring, som kan vise sig at blive den mest indflydelsesrige i de kommende måneder. John Roberts har brugt charme, stille selvtillid og et stålsat intellekt til at styre retten mod højre, siden han overtog i 2005.«
Sagfører Walter E. Dellinger siger til Washington Post, at »valget af Roberts og Alito sandsynligvis får større indflydelse på retten end valget af Sotomayor. Jeg tror, vi kan se tilbage omkring 2020 og se at udskiftningen af dommer O'Connor med dommer Alito havde den største indflydelse på rettens linje i mere end et kvart århundrede.«
John Roberts får ros for at skabt en harmonisk, kollegial stemning mellem de ni stærke personligheder. Med vigtige sager om kampagnefinansiering, våbenrettigheder og statens indgriben i finansmarkederne på dagsordenen kan hans evne til at bevare det konservative flertal komme på prøve i denne sæson.
Flere eksperter siger til avisen New York Times, at især en stribe erhvervssager og spørgsmål om statslig regulering efter finanskrisen kan komme til at give retten svære udfordringer. Jura-professor Richard H. Pildes siger til avisen, at denne sæson vil give vigtige hints om, »hvor meget den værste krise siden Depressionen kommer til at forme rettens generelle syn på markeder og regulering.«
Dertil kommer, at der snart kan dukke flere nye ansigter op på gruppebilledet, måske allerede om et år eller to. Dommer Stevens er blevet 89, og der er spekulationer om, hvorvidt han pønser på at trække sig. Dommer Ginsburg, 76, er efter eget udsagn i fin form, men er for nylig blevet opereret for kræft.
P.t. er seks ud af ni dommere udpeget af republikanske præsidenter. Præsident Obama har allerede kaldt valget af Sotomayor for sin hidtil vigtigste beslutning. Han kan ende som præsidenten, der valgte to, måske tre dommere til Højesteret i løbet af en enkelt præsidentperiode.


