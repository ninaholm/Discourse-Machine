Den britiske regering ønsker omfattende overvågnings-beføjelser
Den britiske regering har netop fremlagt et nyt lovgrundlag med omfattende adgang til overvågning af borgerne. Fremlæggelsen sker på baggrund af undersøgelser foranlediget af Snowden-afsløringerne, men ser ikke ud til at begrænse overvågningen. Måske snarere tværtimod


 Krav om, at internetudbydere opbevarer oplysninger om, hvilke websider britiske borgere besøger, i et år tilbage i tiden, eksplicitte beføjelser til at hacke computere og en fortsat adgang til metadata uden retskendelse. Det er nogle af de centrale punkter i et nyt lovforslag fra den britiske regering som indenrigsminister Theresa May fremlagde onsdag.
»Der bør ikke være noget sted i cyberspace, som er sikkert for dem, som søger at skade os, forgifte sind og sprede had,« sagde hun til fremlæggelsen.
Forslaget har været længe ventet og er blevet debatteret i månedsvis op til fremlæggelsen. Lovforslaget er specielt, fordi det både indeholder en række nye beføjelser til politi og efterretningstjenester og først og fremmest fokuserer på at konkretisere og samle de eksisterende i et nyt samlet regelværk samt gennemføre nye kontrolinstanser. Dele af lovgrundlaget var tidligere gemt i forskellige love fra 1990’erne, som ikke passede til en nyere medievirkelighed og var omgærdet af spekulation efter Snowden-afsløringerne af den britiske efterretningstjeneste GCHQ’s omfattende masseovervågning.
Opretholder praksis
Under fremlæggelsen erkendte Theresa May for første gang, at gentagende britiske regeringer siden 2001 i hemmelighed har givet internet- og telefonselskaber ordre til at give massevis af data om britiske borgere videre til efterretningstjenesterne. En praksis, som den nye lov lægger op til at opretholde. Et andet omdiskuteret punkt har været, at britiske myndigheder har adgang til metadata – dvs., hvem du taler med, hvor længe, og hvor du er, men ikke selve indholdet – uden en retskendelse, og også her lægger den nye lovgivning op til, at det stadig skal være gældende. For journalister gælder dog den ekstra beskyttelse, at der skal være en dommerkendelse, før politiet må jagte kilderne til journalisternes historie – mens efterretningstjenesterne har fået en specifik undtagelse for dette krav i lovforslaget. Også i forhold til hacking lægger lovforslaget op til at give adgang til, at både politi og efterretningstjenester må hacke og modificere både individuelle computere og mere kontroversielt også hele tekniske systemer hos f.eks. internetudbyderne.
I kølvandet på Snowden
Det nye lovforslag kommer efter tre officielle undersøgelser af de eksisterende regler i kølvandet på Edward Snowdens afsløringer af GCHQ, men Snowden selv modtog ikke umiddelbart forslaget med begejstring. På Twitter skriver han, at lovforslaget »legitimerer masseovervågning« og kalder lovgivningen for »det mest indgribende og mindst ansvarlige overvågningsregime i Vesten«.
Den overvågningskritiske ngo Privacy International roser i en pressemeddelse regeringen for endelig at gå ind i en åben debat på baggrund af Snowden-afsløringerne, men er stærkt kritisk over for det stillede lovforslag.
»Det er uærligt af regeringen at sige, at lovforslaget ikke indeholder nye beføjelser. Eksisterende lovgivning tillader ikke regeringen at hacke vores computere og opbevare registreringer af al vores internetkommunikation. Ingen anden regering i verden har lovgivet for massehacking. Ingen anden regering i verden har med lovgivning sikret adgang til alle vores internetregistreringer,« skriver ngo’en og fortsætter:
»Andre regeringer i verden vil følge Storbritannien; vi bør ikke sende dem i den forkerte retning.«

