USA's regering holder lav profil
Bortset fra en strafferetslig undersøgelse indledt af Justitsministeriet og skærpet beskyttelse af databaser var der relativt stille i det Washington i går. En nykonservativ kommentator opfordrer regering og politikere til at undlade at kommentere under de næste ti dages afsløringer af Wikileaks' dokumenter
USA har indledt en strafferetslig undersøgelse af Wikileaks, meddelte USA's justitsminister, Eric Holder, på et pressemøde i går. Ellers var det officielle USA relativt fåmælt i sagen.


 BOSTON - Det amerikanske justitsministerium har indledt en strafferetslig undersøgelse af Wikileaks' frigivelse af hemmeligt stemplede diplomatiske telegrammer indsendt fra 270 amerikanske ambassader til Udenrigsministeriet i Washington.
Det sagde justitsminister Eric Holder på en pressekonference.
Sent i går aftes kaldte udenrigsminister Hillary Clinton lækket for »et angreb på det internationale samfund«. Den opfattelse deles af den franske regering, hvis talsmand Francois Baroin tidligere på dagen omtalte Wikileaks »som en trussel mod demokratiske landes suverænitet«.
Tidligere på dagen havde Pentagon meddelt, at man vil indføre skærpede sikkerhedsforanstaltninger til beskyttelse af databaser. Clinton har givet ordre til samme tiltag i Udenrigsministeriet.
Ellers holdt Obama-regeringen i går lav profil og undlod at kommentere indholdet  af de offentliggjorte diplomatiske telegrammer.
Gennemsigtigheden
Lige efter frigivelsen af de første dokumenter fordømte USA's regering søndag med skarpe ord Wikileaks for dets »letsindige og farlige« initiativ.
»Det sætter diplomater og efterretningsfolk og mennesker over alt i verden, der kommer til USA for at fremme demokrati og en gennemsigtig regeringsførelse, i en farlig situation,« sagde Det Hvide Hus' talsmand Robert Gibbs.
Gibbs tilføjede, at præsident Obama fuldt ud støtter ansvarlig og gennemsigtig regeringsførelse i USA og alle verdens lande. »Men dette letsindige og farlige initiativ vil få den modsatte virkning,« understregede talsmanden.
Inden Barack Obama vandt præsidentvalget i 2008, lovede han at skabe mere åbenhed om regeringsførelse i USA - bl.a. via internettet.
Stabschefen for USA's fire værn, admiral Mike Mullen, kaldte i et tv-interview søndag aften lækagen for »en farlig præcedens«.
Stabschefen antydede, at hverken Wikileaks, The New York Times eller de fire udvalgte europæiske aviser er i stand til at vurdere, hvor eksplosivt farlig frigivelsen af følsomme diplomatiske dokumenter kan være.
»Blot en lille bid information kan blive lagt til et andet i et puslespil, som gør det muligt at forstå noget, man ikke havde forstået før,« sagde Mullen.
I løbet af i går var Obama-regeringen ellers tavs og lod i stedet udenlandske regeringer fordømme Wikileaks og minimere betydningen af de frigivne telegrammer.
Også i USA's kongres blev der tiet mandag. Søndag havde det Republikanske kongresmedlem Peter King fra New York - der bliver formand for et sikkerhedsudvalg i den næste Kongres - opfordret udenrigsminister Clinton til at erklære Wikileaks for en »terrorgruppe«. En sådan benævnelse gør det muligt for USA at lægge diplomatisk pres på og indføre sanktioner mod stater, som giver ly til 'terrorister'.
Den fremtrædende nykonservative intellektuelle William Kristol gav i sin blog på ugemagasinet The Weekly Standard's website udtryk for mange kommentatorers opfattelse - at Wikileaks er en anti-amerikansk organisation, og at europæiske aviser som The Guardian, Le Monde, El Pais og ugebladet Der Spiegel fryder sig over at kunne spidde amerikansk udenrigspolitik.
Ti stille!
Kristols råd til Obama-regeringen og politikere i Washington er simpelt: Ti stille!
»Efter at udenrigsminister Clinton har forhåndsorienteret udenlandske regeringer, og vi har fordømt denne forbrydelse, bør vi ikke komme med flere kommentarer,« skriver Kristol.
Den indflydelsesrige nykonservative intellektuelle fortsætter:
»Ingen undskyldninger, ingen beklagelser, ingen forklaringer. Ingen nutidige eller forhenværende regeringsmedarbejdere bør nedlade sig til at diskutere disse dokumenter. Ingen i regeringen bør bekræfte eller afkræfte enkelte dokumenters ægthed. Ingen bør give udenlandske statschefer forsikringer eller søge at sætte noget i sammenhæng. Ingen i Kongressen bør citere disse dokumenter. Regeringen og den politiske elite bør ganske enkelt fortsætte med at føre udenrigspolitik og behandle disse lækager med foragt.«
Flere udenrigspolitiske amerikanske kommentatorer havde svært ved at se noget radikalt nyt i den første dags afsløringer.
Peter Beinart skriver på nyhedswebsitet The Daily Beast, at så godt som intet i The New York Times opsummering vil ændre verden, endsige bidrage konstruktivt til debatten om amerikansk udenrigspolitik.
Beinart bemærker, at USA's plan om at stjæle beriget uran fra Pakistan blev skrottet. Han fremhæver, at der intet nyt er i, at USA gerne ser en genforening af Nord- og Sydkorea.
»Det vides, at Obama-regeringen handler med udenlandske styrer om at tage imod fanger fra Guantánamo-lejren,« konstaterer han endvidere.
Og fortsætter: »Det vides, at det afghanske styre er gennemkorrupt. Det vides, at rige saudier finansierer al-Qaeda. Det vides, at Berlusconi og Putin er nære allierede. Det vides, at Syrien afviser at finansiere Hizbollah og lyver om det. Det vides, at USA prøvede at overtale den tyske regering til at undlade at retsforfølge CIA-agenter, der havde kidnappet en terormistænkt tysk statsborger.«
Ren sabotage
Peter Beinart, der er professor i statskundskab på City University of New York, går stærkt ind for pressens privilegium og ret til at offentliggøre hemmelige oplysninger, som ifølge ham »kan ændre vores opfattelse af USA's udenrigspolitik og afsløre magtmisbrug i regeringen.«
Men han tager afstand fra at frigive hemmelige dokumenter, der »saboterer USA's udenrigspolitik uden at bidrage nævneværdigt til den offentlige debat.«
The New York Times er den eneste amerikanske avis, der offentliggører materiale. Det forlød i går, at The Guardian videregav de over 250.000 dokumenter til avisen. The Wall Street Journal skriver også, at den afviste at tage imod udvalgt materiale tilbudt af Wikileaks. Det samme gjorde CNN.
I en orientering til sine læsere skrev The New York Times i går, at avisen selv har censureret materialet og tillige har anmodet USA's regering om at indikere, hvilke oplysninger i diplomatiske telegrammer planlagt til offentliggørelse, man bør censurere, og at avisen fulgte regeringens anbefalinger i »nogle tilfælde«.
The New York Times videregav herefter det censurede materiale til The Guardian, Der Spiegel, Le Monde, og El Pais. Wikileaks fik også den censurerede version; det skal endda være sket på opfordring fra USA's udenrigsministerium, der ellers i en brevveksling med Wikileaks leder, Julian Assange, fredag og lørdag havde afvist at samarbejde med gruppen.
På Wikileaks website i går så det ud som om, gruppen i første omgang har valgt at frigive samme censurerede version af de diplomatiske telegrammer som de fem aviser.


