Wal-Marts krisestrategi: Bliv endnu grønnere
Verdens tredjestørste virksomhed skruer op for klimaindsatsen med krav om grøn omstilling hos 100.000 leverandører. Kun én ting synes at kunne true discount-gigantens grønne revolution
Det grønne Wal-Mart har én mægtig modstander: Koncernens egen fremgang.


 »I dag annoncerer vi et nyt aggressivt mål om inden 2015 at fjerne 20 millioner ton drivhusgas-udledninger fra livscyklen af de produkter, vi sælger i hele verden.«
Sådan sagde Mike Duke, øverste chef for den globale detailhandelsgigant Wal-Mart, på et pressemøde i Bentonville, Arkansas, for to uger siden.
»20 mio. ton er det samme som den mængde drivhusgasser, 3,8 mio. biler udleder på et år,« tilføjede Duke. Han kunne også have tilføjet, at de planlagte CO2-reduktioner i koncernens leverandørkæde svarer til 40 pct. af Danmarks samlede CO2-udledninger. Så meget skal være væk om fem år. Og lægges til Wal-Marts initiativer for at kontrollere CO2-udledningerne fra koncernens egne supercentre, discountbutikker, lastbilflåde m.m.
Dette er status for den grønne revolution hos den globale discount-gigant i året, hvor den internationale økonomi er tvunget i knæ, og hvor klimaudfordringen er blevet politisk svigtet af klimatopmødet i København og af en handlingslammet amerikansk kongres. Det siges nu åbent, at verdens politiske ledere ikke vil evne at vedtage en bindende klima-aftale på COP16 i Mexico til december.
Totalt bæredygtig
Man kunne frygte, at de manglende politiske mål og fraværet af klare rammer ville friste de store internationale virksomheder med grøn profil til at aflyse deres langsigtede klima- og miljøinvesteringer. Men ikke hos Wal-Mart. Her skruer man bare op for revolutionen.
Wal-Mart er med en omsætning på 400 mia. dollar, 2,1 mio. medarbejdere og 8.400 varehuse i 15 lande den tredjestørste virksomhed i verden. Wal-Marts koncept er masseudbud af lavprisvarer, og virksomheden har traditionelt været kritiseret for hård arbejdsgiveradfærd med lave lønninger, svage sociale sikringssystemer og kontant udnyttelse af arbejdskraft i tredjeverdenslande. Men i efteråret 2005 overrumplede koncernens daværende CEO, Lee Scott, både medarbejdere, konkurrenter og offentlighed med meddelelsen om, at Wal-Mart nu skulle gøres totalt bæredygtig.
100 pct. forsyning med vedvarende energi, nul affald, bæredygtige produkter på hylderne - det var Lee Scotts opsigtsvækkende ny målsætning for koncernen med en økonomi større end Danmarks. Lee Scott blev med ét ikon og Wal-Mart flagskib i mediernes - også Informations - skildring af 'den ny grønne revolution'. Profitorienterede superkapitalister, der så lyset og gik efter bæredygtighed og klimabeskyttelse: en oplagt god historie.
Godt fire år senere er historien ikke blevet dårligere.
På pressemødet i Bentonville i sidste måned forklarede nuværende CEO, Mike Duke, på typisk Wal-Mart no nonsense-facon, at hvis virksomheden skal vokse i en verden med stigende knaphed på fossil energi, stigende energipriser og stadig mindre plads i det globale drivhus, så gælder det om at sætte sig »aggressive mål for energibesparelser og brug af vedvarende energi - både når det gælder vort eget fodspor og vor leverandørkædes.«
»Vi vil gøre det effektivt, for vi kan finde reduktionerne overalt i verden og til den laveste pris,« sagde chefen for koncernen, der har 100.000 underleverandører.
Stærk forpligtelse
Processen er for længst i gang. Allerede i oktober 2008 tog Lee Scott - dengang endnu CEO - til Beijing, hvor virksomheden havde sammenkaldt 1.000 af sine kinesiske leverandørvirksomheder for at forklare dem de nye vilkår.
»Det er min hensigt at sende et stærkt budskab om, hvor alvorligt vi tager dette,« sagde Scott.
»For tag ikke fejl - vi forventer en stærk forpligtelse fra leverandørerne til at leve op til skrappe sociale og miljømæssige standarder, være åbne for strenge kontroller og offentligt fremlægge alle relevante informationer. Hvis en virksomhed ikke lever op til disse krav, forventes den at fremlægge en plan for problemernes løsning, og hvis der stadig ikke gøres fremskridt, vil man få forbud mod at producere varer til Wal-Mart.«
»Og ingen skal nære illusioner om at kunne slippe for kontrol ved at flytte en fabrik til et andet land. Vi er her i Kina i dag, men dette er en global forpligtelse for fremtiden,« understregede den magtfulde koncernchef.
Denne globale forpligtelse for hele Wal Mart-fødekæden blev sidste sommer konkretiseret med bebudelsen af et 'bæredygtigheds-indeks', en grøn selvangivelse fra leverandørerne der skal give såvel koncernen som kunderne viden om hvert enkelt produkts miljøbelastning. Senest er der så sket den yderligere operationalisering med handlingsplanen om 20 mio. ton CO2-reduktion inden 2015.
Planen er udformet i samarbejde med miljøorganisationerne Environmental Defense Fund (EDF), Natural Resources Defense Council samt WWF.
EDF har f.eks. hjulpet med analyser af, hvordan produktionen af mælk til Wal-Marts kølediske kan gøres mere klimavenlig via ændret praksis hos landmænd og fødevarevirksomheder. En af de store leverandører, Dean Foods, er nu ved at realisere omlægningerne.
»Vi vurderer, at alene denne leverandør kan reducere CO2-udledningerne med sammenlagt 300.000 ton i 2015,« siger direktør Elizabeth Sturcken, EDF.
Foruden miljøfolkene trækker Wal-Mart på forskere og grønne virksomheder med indsigt på specielle områder. Såsom danske Novozymes.
»Wal-Mart arrangerer den ene konference efter den anden for deres leverandører, hvor de henter ekspertise ind og demonstrerer eksempler på 'best practice'. De bruger deres magt til at vinke med en meget kraftig vognstang,« siger Claus Stig Pedersen, direktør for bæredygtig udvikling i Novozymes.
På hylderne hos Wal-Mart kan fremskridtene i dag aflæses som væsentlig mindre emballage, mere miljøvenlige vaskemidler, flere økologiske varer, fremstød for energieffektive produkter og meget andet.
Sol og vind
Parallelt med den grønne offensiv over for leverandørsystemet optrapper Wal-Mart sin interne indsats.
»I vil opdage, at de ledere, der kommer frem i Wal-Mart, er dem der demonstrerer engagement omkring bæredygtighed,« sagde Mike Duke til sine amerikanske medarbejdere, da han i januar sidste år tog over efter Lee Scott.
Og resultaterne omkring energieffektivisering, sol og vind, genbrug, affaldsreduktion, vandbesparelser m.m. fylder siderne i koncernens grønne årsberetning.
Endnu er koncernen langt fra sit ultimative mål om 100 pct. vedvarende energi, nul affald og bæredygtige produkter på hylderne.
»Men i USA siger folk, at Wal-Mart allerede har drevet flere miljøforbedringer igennem, end den amerikanske miljøstyrelse har præsteret de seneste 20 år,« fortæller Claus Stig Pedersen.
Han ser ikke mindste tegn på, at Wal-Marts grønne ambitionsniveau er dæmpet af krise eller klimapolitiske tilbageslag. Snarere tværtimod.
Det grønne Wal-Mart har imidlertid én mægtig modstander: Koncernens egen fremgang. Discount-kæden oplever i disse år en mærkbar vækst i omsætning - 7 pct. i 2008 - og ekspanderer med nye varehuse, hvor den kan komme til det. Selv den økonomiske krise er til Wal-Marts fordel, fordi forbrugerne søger sig til discount-varehusene. Det indebærer imidlertid, at hvor f.eks. CO2-udledningen pr. indtjent dollar er faldet hvert år siden 2005, så er den totale udledning fra Wal-Marts aktiviteter steget. Fra omkring 17,5 mio. ton CO2 i 2005 til omkring 19 mio. i 2007. Koncernens ekspansion havde simpelthen ædt den hidtidige CO2-gevinst ved energieffektivisering og vedvarende energi i varehusene.
Dermed illustrerer verdens tredjestørste koncern, foregangsvirksomheden i den grønne revolution, dilemmaet og den ultimative udfordring for den globaliserede, kapitalistiske vækstøkonomi.


