Derfor går munkene forrest i Tibet
Budhisme forbindes med fredelig modstand, men i går gik budhisme og vold hånd i hånd i Lhasas gader. Tibetanske munke brændte politi-biler og butikker af, og øjenvidner beretter om voldelige sammenstød mellem kinesere og tibetanere
Tibetanske munke gik forrest, da protester mod det kinesiske styre i Tibet i går eskalerede til vold med flere dræbte Lhasa, Tibets hovedstad. Nogle af munkene vil gøre op med Dalai Lamas ikke-voldspolitik, siger eksperter.Her et af de få billeder, som i går slap ud fra den uroplagede by.


 I går endte ugens tibetanske demonstrationer i anledning af 49-året for Tibets fejlslagne oprør mod Kinas overherredømme i voldsomme og voldelige demonstrationer, anført af budhistiske munke. 
Der lød skudsalver i Lhasas gader, biler og butikslokaler blev stukket i brand, og det kinesiske nyhedsbureau Xinhua rapporterede, at flere måtte indlægges med alvorlige skader. Minimum to og formentlig flere er døde.
"Det var et stort kaos. Der var ild og røg fra brændende motorcykler, og jeg kunne høre kanonskud - det var i hvert fald højere end skud fra rifler," sagde et tibetansk øjenvidne til Associated Press. 
Ifølge Anders Højmark Andersen fra Støttekomitéen for Tibet er det ikke usædvanligt, at de budhistiske munke fører an i demonstrationer mod det kinesiske overherredømme.
"Munkene er spirituelle ledere i det tibetanske samfund. Det er dem, der går foran og udtrykker, hvad folket mener. Og så har munkene ikke nogen familie, de skal forsørge, så de kan bedre tale frit fra leveren," siger han.
Vend ikke kinden til
Flere grupper af buddhistiske munke har indledt sultestrejker, og to munke er blevet indlagt efter at have forsøgt at begå selvmord. 
For det meste er buddhistiske magtdemonstrationer dog langt fredeligere end de voldelige overfald, som man så i tibet i går, siger budhismeforsker fra Aarhus Universitet Jørn Borup.
"Budhismen er en fredsreligion, og det er også derfor, man sjældent har taget initiativ til aktivt at involvere sig i vold og krig, men omvendt er det ikke uset, at når munkene føler sig trådt på, så går de på barrikaderne," siger han.
Ifølge Jørn Borup er det dog ikke nyt, at budhister også spiller en rolle i voldelige optøjer eller krig. Det skete i Japan under Anden Verdenskrig, og budhister i Sri Lanka har været med til at optrappe konflikten mellem srilankanere og tamilere. 
"Man har ikke et ideal om at vende den anden kind til i buddhismen. Der har fra tidlige budhistiske myter og legender været eksempler på, at også oplyste mestre har begået drab i det godes tjeneste," siger han. 
Han mener dog, at man skal lede længe i den budhistiske lære for at legitimere de ildspåsættelser og voldelige overfald, der blev begået i Lhasa i går, og at man hellere skal forstå demonstrationerne som en reaktion på den massive kinesiske undertrykkelse af tibetanerne.
Massiv undertrykkelse
Volden er ifølge Anders Højmark Andersen et resultat af flere års voldsom kinesisk undertrykkelse af befolkningen generelt og munkene især. 
"Der er folk ansat i klostrene til at infiltrere munkene og holde øje med, hvad der foregår. Munkene bliver rutinemæssigt indkaldt til politiske indoktrineringsmøder, hvor de bliver tvunget til at underskrive erklæringer om, at Dalai Lama er en forbryder, og at Tibet er en del af Kina", siger han. 
Ifølge Anders Højmark Andersen er en fraktion af munkene interesserede i et opgør med Dalai Lamas ikke-voldspolitik, og Dalai Lama giver på eksilregeringens officielle hjemmeside udtryk for dyb bekymring over de voldsomme demonstrationer: "Protesterne er afledt af den alvorlige krænkelse af det tibetanske folk under den nuværende regeringsform. Jeg opfordrer derfor det kinesiske styre til at standse brugen af magt og tage den længe følte vrede hos det tibetanske folk alvorligt." 
Ingen forhandlinger
Det, at Dalai Lama ikke som tidligere tager endnu kraftigere afstand fra de voldelige protester, kan ifølge Anders Højmark Andersen betyde, at han har indset, at han ikke længere kan kontrollere tibetanerne. 
"Dalai Lama er blevet kritiseret for ikke-voldspolitikken i mange år, men har alligevel fastholdt den. Man kan måske se hans udtalelse som en indrømmelse af, at den er slået fejl," siger han. 
Ifølge Anders Højmark Andersen kan man tolke det, at et kinesisk nyhedsbureau selv som de første rapporterede om de voldelige demonstrationer, som et udtryk for, at den kinesiske regering vil bruge demonstrationerne som påskud for at stramme grebet om Tibet yderligere. 
Selvom EU's slovenske formandsskab i går opfordrede den kinesiske regering til at gå i dialog med tibetanerne, mener han ikke, der er udsigt til, at Kina vil gå i forhandlinger med Dalai Lama. EU's udenrigspolitiske koordinator afviste da også i går, at EU vil boykotte OL i Kina som følge af myndighedernes reaktion på de tibetanske protester. 

