Israelsk-tyrkisk militæralliance vakler
Israels forhold til den mest værdifulde muslimske allierede er på frysepunktet efter Tyrkiets aflysning af ministerbesøg samt udelukkelse af Israel fra NATO-øvelse
En debat om Mellemøsten ender med, at Tyrkiets premierminister, Recep Tayyip Erdogan (t.v.), stormer ud fra et tv-transmitteret møde med Israels præsident, Shimon Peres, ved det økonomiske topmøde i Davos i januar.


 Jerusalem er bekymret. Og ikke kun på grund af det pres, FN's Goldstone-rapport om israelske (og palæstinensiske) krigsforbydelser i Gaza lægger på premierminister Netanyahus regering - og som han brugte sin åbningstale i Knesset mandag til at mobilisere imod. Hvad der er mere prekært, omend det fylder mindre i medierne, er den tyrkiske regerings beslutning i weekenden om at udelukke Israel fra deltagelse i en planlagt NATO-øvelse, kaldet 'Anatoliens Ørn'. Begrundelsen: At øvelsen ville få deltagelse af kampfly, der bombede Gaza i januar.
Beslutningen blev ifølge israelske militære kilder fastholdt, også efter at USA og NATO-systemet lagde pres på tyrkerne. Øvelsen, der skulle have fundet sted i denne uge, er nu aflyst, efter at USA, Italien og Holland har trukket sig på grund af udelukkelsen af det israelske luftvåben. Tyrkiet har således signaleret uafhængighed af USA (og NATO-medlemskabet), der siden 1950 har været hjørnestenen i Tyrkiets udenrigspolitik.
»Det tyrkiske skridt tages meget alvorligt her,« siger en politisk iagttager i Jerusalem til Information.
»Der en stigende nervøsitet både i regeringen og i militæret for, at den islamisk-hældende regering i Ankara er i færd med at skippe den militæralliance, der i mere end et årti har været et regionalt trumfkort for Israel.«
Premierminister Recep Tayyip Erdogan stormede ud fra et tv-transmitteret møde med Israels præsident, Shimon Peres, ved det økonomiske topmøde i Davos i januar og har kaldt Israels bombardementer af Gaza for »folkemord«. Søndag sagde udenrigsminister Ahmet Davutoglu, at hans regering »håber, situationen i Gaza forbedres, og at parterne vender tilbage i det diplomatiske spor, hvilket vil skabe en ny atsmosfære i de tyrkisk-israelske relationer«.
Han tilføjede at, »som det ser ud nu, er vi kritiske over for den israelske rolle.«
Stille israelsk reaktion
Både den israelske viceudenrigsminister, Danny Ayalon, og forsvarsminister, Ehud Barak, lægger en dæmper på vreden over den tyrkiske aflysning og understreger i stedet Tyrkiets rolle som »et vigtigt strategisk anker« i Mellemøsten. Men både militære og diplomatiske kilder i Jerusalem har i israelsk presse tilkendegivet, at de skimter et snarligt ophør af de tætte tyrkisk-israelske relationer.
Det har ikke hjulpet på stemningen mellem de to regeringer, at Ahmet Davutoglu har aflyst et planlagt besøg i Israel, da israelerne afviste at inkludere et besøg i Gaza med besked om, at hvis han vil besøge Gaza, bliver det ikke fra israelsk territorium.
Israel og Tyrkiet indgik i 1996 en aftale om udvidet militært samarbejde, der åbnede det tyrkiske luftrum for israelske 'øvelsesflyvninger' til gengæld for israelsk militær bistand i form af opgradering af kampvogne og helikoptere tillige med udveksling af militære efterretninger. Tyrkiet fik avanceret militærteknologi, som USA ikke ville levere som følge af en græsk lobbys indflydelse i kongressen. Israel fik mulighed for at kigge direkte ind i Iran fra det sydøsttyrkiske himmelrum.
Aftalen med Israel blev i sin tid etableret af det tyrkiske militær stort set uden indblanding af det daværende sekulært dominerede parlament og er indtil videre forblevet uantastet, efter at det islamisk rodfæstede AKP-parti fik regeringsmagten i 2002. Erdogan og den nuværende præsident, Abdullah Gül, der trods en gemytlig charme anses for at være endnu mere stålsat islamist end regeringschefen, skønnede - formentlig helt korrekt - at det magtfulde tyrkiske militær ikke kunne udfordres på Israelalliancen (og dermed på samarbejdet med USA) uden risiko for et militærkup, som tyrkerne har oplevet fire af siden 1960.
Regeringen markerede dog en antivestlig (eller pro-islamisk) holdning så tidligt som i marts 2003, da nationalforsamlingen i en afstemning, hvor AKP's parlamentarikere var stillet frit, (og mod Erdogans udadtil erklærede ønske) afviste USA's anmodning om transport af tropper og materiel gennem Tyrkiet forud for invasionen af Irak. Og siden har regeringen skåret skive for skive af militærets selvstændige ageren, bl.a. med EU-støttede reformpakker.
Israelske analytikere har da også hæftet sig ved, at det tyrkiske militær i den aktuelle sag for første gang har rettet ind efter regeringens direktiver og dermed demonstreret, at det hidtige 'trebens-samarbejde' mellem Israel, USA og Tyrkiet ikke længere er sakrosant.
Politisk kontrol styrket
En forklaring er, at det tyrkiske militær gradvist har accepteret demokratisk kontrol som led i den igangværende EU-proces. AKP-regeringens autoritet blev væsentligt styrket i 2007, da Erdogan udskrev valg efter åbenlyse trusler om et nyt militærkup, der havde til formål at forhindre daværende udenrigsminister Abdullah Gül i at blive valgt til præsident.
AKP vandt en jordskredssejr, der sendte et klart signal til generalstaben om, at den ikke havde befolkningens støtte til at bremse et forfatningssikret demokratiksk valg.
Militærets position er desuden svækket af to parallelle bevægelser: EU-inspirerede reformer siden 1999 har gjort de militære beslutningsprocesser mere gennemsigtige, og de seneste to års afsløringer af det illegale netværk 'Ergenekon,' der anklages for kupplaner mod den demokratisk valgte regering, har medført fængsling af højtstående officerer.


