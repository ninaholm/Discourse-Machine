Vrede kvinder kræver svar
Mindst 104 mennesker er omkommet ved Kinas værste mineulykke i to år. De pårørende raser over ringe sikkerhed og manglende informationer
En gruppe vrede og sørgende kvinder samlede sig i går ved indgangen til minen i den kinesiske Heilongjiang-provins, hvor mindst 104 mennesker i lørdags blev dræbt ved en gaseksplosion.


 Der hang stadig røg over ulykkesminen i den kinesiske Heilongjiang-provins, da en gruppe vrede og sørgende kvinder i går samlede sig ved indgangen. Det var bidende koldt, tragedien hang i luften, og sikkerhedsfolk fra minen og politifolk forsøgte at holde kvinderne i ro.
Nede i kulminen ledte redningsfolk stadig efter fire savnede mænd fra lørdagens gaseksplosion, der kostede 104 minearbejdere livet. Kinesisk stats-tv rapporterede, at de fire formentlig arbejdede lige ved eksplosionsstedet.
»Ingen af minens embedsmænd er døde, alle de døde er arbejdere. Ikke en af embedsmændene har været nede i minen,« råbte en af kvinderne.
»Hvorfor har deres mobiltelefoner været lukket i flere dage? Hvorfor har de ikke givet os svar? Hvornår vil de fortælle os, hvad der skete,« sagde en anden kvinde.
Manglende ansvarlighed
Luo Lin, direktør for Statens Arbejdssikkerheds Administration, leder undersøgelsen af mineeksplosionen. Han har muligvis forklaringen på, hvorfor minens ejere, chefer og administration ikke tager deres telefoner.
»Minens sikkerhedssystem fungerede ikke. De tjekkede ikke tilstrækkeligt for skjulte farer,« sagde han i går til det statslige tv.
»Denne ulykke hænger klart sammen med manglende ansvarlighed. Vi må sagsøge de ansvarlige i henhold til loven,« tilføjede han.
De øverste chefer i mineselskabet er ifølge kinesiske medier fyret. Imens ventede kvinderne ved mineindgangen stadig.
»Jeg har ikke hørt noget. Min mand var kun 42,« sagde en kvinde. En anden sagde, at hun ikke har hørt noget fra eller om sin bror.
Mænd, der ikke ville identificere sig, forsøgte at hindre journalister i at tale med kvinderne og lagde deres hænder over kameralinser, skriver de internationale nyhedsbureauer.
Mineulykken er den værste i Kina i to år. I 2007 omkom over 180 minearbejdere i en oversvømmet kulmine i den nordlige Shandong-provins. Dengang stormede vrede og sørgende pårørende minens kontorbygninger og beskyldte ledelsen for at smøle med sikkerhed og krævede svar.
Det er selskabet Heilongjiang Longmei, der ejer ulykkesminen, og selskabet siger selv på sin hjemmeside, at det i år er det syvendestørste mineselskab i Kina, når det gælder produktionsvolumen. Over en million ton kul i årets første 10 måneder.
Kinas mineindustri har i årevis haft ry for at være et meget farligt sted at arbejde. Der sker mange ulykker hvert år, og centralmyndighederne har ofte erklæret, at sikkerheden nu skal forbedres. 
ritzau


