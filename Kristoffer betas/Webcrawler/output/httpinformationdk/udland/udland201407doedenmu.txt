’Døden er en mulighed overalt’
Mine forældre ved stadig ikke, at jeg ikke kunne blive i mit hjem. De ved ikke, hvad der er sket med min familie, og hvor slemt påvirket den er
Palæstinensiske børn klemmer sig ned i et bagagerum under en israelsk landoffensiv nær Khan Younis i det sydlige Gaza. Ligesom hundredtusindvis af andre palæstinensere i Gaza har familien pakket sammen og besluttet sig for at flygte i kølvandet på de seneste dages voldsomme bombardementer.


 22/07: Bønner for Gaza
Ingen ord kan beskrive de hændelser eller »forbrydelser«, som sker i Gaza i disse dage. Folk har ikke tilladelse til at begrave lig. Under murbrokkerne i Shujai’iya er der døde mennesker. Deres familier, som er fordrevet fra deres hjem, får ikke lov til at glemme, at de hver dag er nødt til at gå tilbage til området og vente på, at de får lov til at grave ligene ud. Hvad sker der med ligene her i varmen? Man kan stadig høre kampe i området. Folk bliver nægtet adgang. Når ambulancer kører ind i Gaza for at hente de sårede og fjerne ligene, bliver de angrebet af israelske soldater. For få dage siden blev et redningshold beskudt, og i dag blev en ambulance nægtet adgang og beskudt med tre raketter i Khan Younis-kvarteret.
I går aftes, omkring kl. 20.20, affyrede israelske fly to missiler mod en bygning i Gaza By og ødelagde fire etager. Resultatet var, at femten mennesker blev dræbt, og mange flere blev såret.
Synet af bygningen med ødelagte gulve var utroligt. Der var mange børn blandt de dræbte. Det værste var, at der ikke var hele lig, men kun spredte kropsdele. Vores sind kan ikke bære alle disse ting, som lige pludselig sker så hurtigt. Alle disse uskyldige mennesker bliver koldblodigt myrdet. I nat følte jeg, at jeg ville gøre alt for at kunne lukke ørerne for alle de skræmmende lyde fra den israelske hærs forskellige maskiner. Fra havet krigsskibe, fra himlen forskellige former for fly og på jorden kampvogne. De skød alle med granater, og de fleste områder var under beskydning. I Gaza er ingen steder sikre, i Gaza må man være forberedt på alt. Døden er en mulighed overalt.
I dag, i de tidlige morgentimer, indåndede folk en slags kvælende gas. Der blev givet råd om, hvordan man skal håndtere børn for at få så få dødsofre som muligt. Det er en meget svær situation, Gazastriben står i – uden nogen tegn i horisonten på en våbenhvile. Der er beskydninger overalt, og bygningen ved siden af min lejlighed blev ramt for tredje gang i går. Det eneste, vi har i Gaza nu, er usikkerhed.
23/07: Du vil blive i vores hjerter
»Farvel, mor! Havde du ikke fortalt mig, at dem, der mister deres mor, også mister deres forankring her i livet. Og nu har jeg mistet dig, og jeg har mistet min forankring i livet. Jeg kunne ikke se dit ansigt, fordi de dækkede dig til med et tæppe, som jeg ikke måtte fjerne. Hvem skal nu spørge, hvordan jeg har det? Hvem skal nu omfavne mig?«
Sådan lød ordene fra en person, der har mistet sin mor, sin far, sin bror og sine tre onkler. Jeg er nok nødt til at fortælle dig, at jeg ikke selv har set min mor i lang tid. Det er ikke uden konsekvenser, hvis jeg vil forsøge at nå hen til det sted, hun bor. Hver gang jeg siger, at jeg vil komme og besøge hende, siger hun nej, fordi hun ikke ville kunne tilgive sig selv, hvis der skulle ske mig noget på vejen. Hun siger:
»Dine børn ville aldrig tilgive mig og give mig skylden.«
Hun siger også, at måske kunne der ske noget med mine piger, mens jeg er væk, så det er bedre at blive hos dem. Jeg er fanget og føler mig trist til mode, fordi jeg savner hende og far så frygtelig meget. Hvor mange krige har de stakler ikke oplevet! Fra 1948, da de indvandrede, og så alle de derpå følgende krige. I stedet for at slappe af og have det lidt behageligt må de lide. Er der ingen retfærdighed i denne verden? Mine forældre ved stadig ikke, at jeg ikke kunne blive i mit hjem, fordi bygningen ved siden er blevet ramt flere gange og risikerer at styrte sammen.
De ved ikke, hvad der er sket med min familie, og hvor slemt påvirket den er. Min mor er ængstelig på mine og børnenes vegne og forsøger at glemme, at hele familier i disse dage bliver fordrevet. Nogle af dem holder om hinanden, mens de forlader deres hjem – især mødrene bærer deres små børn. Dem, der bliver tilbage, bærer kun deres egne drømme. Ingen ved, hvad de drømte, inden de døde. Måske drømte de om at se Palæstina befriet og folk i Gaza blive behandlet som mennesker. Måske drømte de om at forlade det store fængsel, som Gaza er, og nyde grundlæggende menneskerettigheder. Eller måske drømte de bare om en bedre fremtid for deres børn. Jeg tror, at de erkendte, at deres drømme ikke går nemt i opfyldelse, så de bad i stedet for, at deres børn ikke kommer til at lide for meget, når de selv er væk. Jeg synes, at den bitterhed, vi smager hvert sekund i Gaza, er endeløs.
Jeg savner dig, mor!
Sundhedsministeriet advarer om sundhedsfarer, hvis de israelske soldater fortsætter med at nægte redningshold adgang, så de kan evakuere døde og sårede fra Shujai’iya. Det er tredje dag i træk, at soldaterne forhindrer redningshold i at hente ligene ud af ruinerne, fjerne dem fra gaderne og deres hjem.
Flere end 117.000 personer, som er fordrevet fra deres hjem, søger nu tilflugt på FN’s og undervisningsministeriets skoler.
Det er måske værd at nævne, at i går kl. 10.30 beskød den israelske hær FN’s skoler i Maghazi Lejren midt på Gazastriben, hvortil folk var blevet evakueret fra deres hjem i troen på, at dér ville det være mere sikkert at være.
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

