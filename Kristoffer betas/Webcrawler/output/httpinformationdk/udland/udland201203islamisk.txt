Islamisk flertal frygtes at pønse på sharia-grundlov
Islamistisk flertal i den nye, egyptiske forfatningskommission har medført udvandring af mere end en snes liberale, der frygter for en forfatning domineret af islamisk lov
Egypterne mødte talstærkt op for at protestere mod den forfatningskommission, der i går trådte sammen for første gang for at påbegynde arbejdet med at udforme egypternes nye grundlov. Utilfredsheden skyldes hovedsageligt, at man er bange for, at islamisterne kommer til at dominere  både proces og resultat.


 I går trådte Egyptens nyligt udpegede forfatningskommission sammen for første gang. Eller rettere: Lidt mere end tre fjerdele af kommissionen, for allerede da den blev konstitueret i søndags i Folkeforsamlingen, Egyptens underhus, udvandrede op imod et dusin parlamentsmedlemmer i protest mod, at de to islamiske partier, Det Muslimske Broderskabs Friheds- og Retfærdigheds-Parti (FRP) og det salafistiske parti Al-Nour (Lyset), har et solidt flertal på mindst 56 af de 100 parlamentarikere og eksperter udefra, der har i opdrag at udforme egypternes nye grundlov.
De liberale frygter, at Egyptens nye grundlov vil resultere i en islamisk stat, hvor al lovgivning skal afstemmes med sharia’en, islamisk lov. Islamisterne har sagt, at de vil tage »vidtgående hensyn til folkets interesser« i den forfatning, der skal afløse den nuværende, som er fra 1971. Og som i artikel 2 nævner sharia som et vejledende princip, men nu er forældet efter legaliseringen af de islamiske partier og kravet om øget demokrati. De egyptiske islamisters politiske program forudsætter, at islamisk lov bliver det eneste grundlag for lovgivningen.
Nu siger sekulære, kristne og liberale, at forfatningsproceduren favoriserer islamisk flertals-diktatur. Kommissionen består af 50 medlemmer valgt i under- og overhus, hvoraf 36 er islamister, og 50 eksperter og ’personligheder’ udpeget udefra, og hvor f.eks. samtlige økonomieksperter har islamisk baggrund.
Beskyt nationen
Og i går, onsdag, var mere end en snes sekulære-liberale medlemmer gået i protest. Et af dem, Sameh Ashour, formand for Egyptens jurist-brancheforening, opfordrede landets reelle magthavere, militæret, til at »beskytte nationen« med et dekret om at lade forfatningsproceduren gå om, så der sikres større sekulær indflydelse.
Islamisterne har taget protesterne roligt. De vil udpege nye kommissionsmedlemmer for de udvandrede blandt de ikke færre end 40 ’reserve-medlemmer’, der står klar i tilfælde af sygdom og frafald i kommissionen. Hvilket desuden menes at øge det islamiske flertal yderligere.
En talsmand for FRP, Hatem Abdel Azim, sagde således til avisen Al Masry Al Youm, at det »ikke truer kommissionens legitimitet, at nogle få sekulære trækker sig.« Han bekræftede dermed, at islamisterne ikke har i sinde at imødekomme de sekulæres krav om en mere ligelig fordeling mellem, religiøse og ikkereligiøse.
FRP henviser til, at forfatningsproceduren er vedtaget ved en folkeafstemning i marts sidste år.
Højspændt situation
Men situationen i Egypten er højspændt af to andre grunde. Islamisterne i FRP konfronterede i sidste uge Det Øverste Militære Råd (kaldet SCAF) med krav om, at den nuværende militært indsatte regering fyres for uduelighed, og at en ny regering dannes af de folkevalgte i parlamentet, hvilket vil sige under islamisk ledelse. Efter valgene til parlamentet og overhuset (Shuraen) i november-marts har de islamiske partier sikret sig 70 procent af pladserne i underhuset og næsten 75 procent i overhuset.
Men flertallene kan ikke bruges til noget, så længe regeringen kun står til ansvar over for soldaterne i SCAF. Egyptens økonomiske krise bevirker, at folk slås korporligt om at købe f.eks. flaskegas og dieselbenzin, og det er islamisterne med deres politiske flertal, der får skylden for krisen.
Militærets svar på kravet om at fyre regeringen kom søndag i form af en klar advarsel til islamisterne om »ikke at gentage fejltagelserne fra 1954« – en sløret trussel, der henviser til det militærkup, som i sin tid resulterede i den daværende militærjuntas forbud mod Det Muslimske Broderskab. Det blev først ophævet efter revolutionen og Mubaraks fald sidste år. Nogle iagttagere mener dog, at det er tomme trusler, da militæret ikke nyder samme popularitet i befolkningen, som da de ’Frie Officerer’ tog magten i 1952 og indførte diktaturet i ’54.
Måske ny kandidat
Tværtimod ligner situationen i dag mere afviklingen af det tyrkiske militærs indflydelse, der har stået på, siden det islamisk orienterede parti, AKP, vandt det første valg i 2002, og siden har øget flertallet i Nationalforsamlingen. I Tyrkiet kom det til en konfrontation i 2007, hvor militæret forsøgte at forhindre valg af islamisten Abdullah Gül til præsident. AKP udskrev valg, og med en jordskredssejr satte de militæret ud af spillet.
En lignende egyptisk præsidentkrise lurer nu lige om hjørnet.
Da Det Muslimske Broderskab for et halvt år siden meldte ud, at det ikke ville opstille til præsidentvalget, var det i håbet om, at de kunne træffe en korridoraftale med militæret om en fælles kandidat, som på den ene side fredede militærets økonomiske og politiske interesser og på den anden side havde’islamisk baggrund’.
Det mislykkedes, og nu overvejer militærrådet at opstille Mubarak-regimets tidligere efterretningschef og vicepræsident, Omar Suleiman, der er stærkt anti-islamisk. Desuden har Abdel Moneim Aboul Fotouh, en tidligere topfigur i Det Muslimske Broderskab, meldt sig og har reel chance for at vinde. Fotouh, der blev ekskluderet af Det Muslimske Broderskab, da han stillede op,nyder opbakning blandt unge islamister og langt ind i de sekulære rækker. De muslimske brødre har derfor ændret signaler og vil tage endelig stilling til en egen kandidat 3. april.

