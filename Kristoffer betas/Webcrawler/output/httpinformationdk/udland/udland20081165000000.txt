65.000.000.000 kroner til offentlige investeringer
Massive offentlige investeringer i energirigtigt byggeri og velfærdsteknologi skal redde Danmark fra recession og arbejdsløshed, mener SF. Partiet foreslår investeringer på 65 milliarder kroner frem til 2020. Forslaget støttes af Socialdemokraterne og Dansk Byggeri. Milliarderne skal holde gang i de økonomiske hjul – og samtidig standse forfaldet af offentlige bygninger og sygehuse


 Mens OECD nu erklærer dansk økonomi for recessionsramt, lancerer SF en massiv offentlig investeringsplan for at holde gang i hjulene.
Frem til 2020 foreslår partiet at bruge 65 milliarder kroner på investeringer i skoler, sygehuse og andre offentlige bygninger – samt til ny teknologi, der skal sikre mere arbejdskraft i velfærdssektoren.
Finansielle hjælpepakker er på dagsordenen både i USA og i EU og ifølge SF's gruppeformand, Ole Sohn, er det på høje tid, at også den danske regering kommer i gang.
»Vi står midt i en økonomisk krise af en størrelse, der ikke er set siden 1929. I USA og EU planlægger man en kæmpemæssig indsats, men herhjemme snakker vi om tålt ophold for 18 udlændinge. Det viser, at regeringen helt har tabt jordforbindelsen,« siger Ole Sohn.
Han mener, at »alle alarmer blinker rødt« – også selv om den samlede ledighed endnu ikke er gået i vejret i Danmark.
»Vi vil ikke sætte gang i investeringerne med det samme. Men vi vil i gang med forberedelserne af en massiv plan for energirenovering af samtlige offentlige bygninger. Kun sådan kan vi sætte ind fra dag ét, når arbejdsløsheden for alvor begynder at buldre derudad,« siger Ole Sohn, der betegner planen som et udtryk for »rettidig omhu«.
Samme vending bruger adm. direktør Lars Storr-Hansen fra Dansk Byggeri:
»Der kan let gå 6-12 måneder fra beslutningen på Christiansborg, til spaden rammer jorden ude i kommunerne. Og der er ingen, der siger, at krisen er ovre om 12 måneder. Tværtimod ser det ud til at blive værre og værre«.
Selv om OECD, der er en international organisation for økonomisk samarbejde og udvikling mellem frie demokratiske lande, i sin nye forudsigelse erklærer Danmarks nedtur for indledt, så afviste finansminister Lars Løkke Rasmussen (V) i går at gribe til finanspolitiske indgreb, hvilket OECD også fraråder. 
»Det vil svække danske virksomheders konkurrenceevne yderligere og gøre det vanskeligere at drage nytte af yderligere nedsættelser af renten i euroområdet,« sagde Lars Løkke til Ritzau.
Der mangler hænder
Også statsminister Anders Fogh Rasmussen sagde på sit pressemøde nej til flere investeringer for at sætte gang i dansk økonomi.
»Hvis vi igangsatte en hel masse offentlige investeringer, hvor skulle vi så få arbejdskraften fra?« sagde han – med henvisning til, at arbejdsløsheden stadigt er rekordlav i Danmark.
Men det billede er ikke rigtigt, hvis man ser isoleret på byggesektoren, siger Lars Storr-Hansen fra Dansk Byggeri.
»Vi oplever i øjeblikket en kraftig afmatning. Siden 2007 er beskæftigelsen faldet med 8.000 – og den vil falde med yderligere 13.000 næste år. Så der er god plads til at foretage investeringer i bygge- og anlægssektoren«, siger Lars Storr-Hansen. Konkret foreslår SF en massiv modernisering af de offentlig bygninger, der skal gøres mere energirigtige. 
»Dels griber det ind i forhold til en voksende arbejdsløshed og dels matcher det klimadagsordenen, der er helt nødvendig for at mindske energiforbruget og CO2-udslippet,« siger Ole Sohn.
Præsenteres i næste uge
Investeringsplanen vil – sammen med en skatteplan og en spareplan, som SF allerede har lanceret – indgå i en samlet »2015-plan«, som partiet vil præsentere i næste uge.
Blandt andet vil man finansiere milliardinvesteringerne ved, at Danmark afvikler udlandsgælden lidt langsommere, end vi ellers har gjort de senere år med ekstraordinært høje indtægter.
»Lige nu skubber vi en investeringsgæld foran os, når folkeskoler for eksempel går til i råd og svamp. Den regning skal betales på et tidspunkt. Og hvis vi ikke gør det nu, så skal vores børn gøre det,« siger Ole Sohn.
Hos Socialdemokraterne lancerede man for nylig en lignende plan for omfattende offentlige investeringer – og her mødes SF's udspil ikke overraskende med opbakning.
»De offentlige investeringer skal blandt andet bidrage til, at vi får et mere bæredygtigt Danmark. Så SF's plan ligger helt i forlængelse af det, som vi allerede har foreslået,« siger Morten Bødskov (S).

