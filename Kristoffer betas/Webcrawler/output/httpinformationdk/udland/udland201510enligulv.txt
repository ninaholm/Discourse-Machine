En enlig ulv, der fandt inspiration på nettet
Angrebet på en svensk skole i Østsverige var formentlig egenhændigt planlagt af en ensom ung mand med hang til hård musik og højreorienterede hjemmesider
Flere af eleverne på skolen i Trollhättan, troede gerningsmanden var klædt ud i anledning af halloween og flere børn tog selfies med ham. Gerningsmanden bar en sort maske og en hjelm, hvis design er inspireret af den ’Stahlhelm’, tyske soldater brugte under Første og Anden Verdenskrig.


 I politiets efterforskning af de to mord på den svenske skole i Trollhättan i Østsverige, tyder meget på, at gerningsmanden handlede på egen hånd efter at have fundet inspiration og motivation på højreorienterede sider på nettet.
Den 21-årige svensker dræbte torsdag morgen en elev og en lærerassistent, mens to yderligere blev såret. Angrebet skete på Kronanskolen i Trollhättan, hvor bilfabrikanten Saab havde hjemme indtil for nylig.
Gerningsmanden gik ind på skolens område omkring klokken 10. Han var iklædt en sort maske, sort tøj og med sig havde han en ’lang kniv’. En sort maske dækkede ansigtet og på hovedet havde han en hjelm, hvis design er inspireret af den stahlhelm, tyske soldater brugte under Første og Anden Verdenskrig.
Inde på skolen stoppede han op, pjattede med et par piger og lod sig fotografere med to elever. Ifølge svensk politi troede de poserende elever, at der var tale om et halloweenkostume. En lærer bad ham om at forlade skolen, hvorefter han stak ham i armen.
Da han gik til angreb på eleverne med det sværdlignende våben, gik han målrettet efter elever med mørk hud, mens »hvidere« svenskere gik fri, fortalte politiet på et pressemøde i går. Kombineret med hans racistiske ytringer på de sociale medier vurderer politiet, at der lå et racistisk motiv bag angrebet.
En enlig ulv
Under ransagningen af gerningsmandens hjem fandt politiet flere ting, som tyder på, at det var en planlagt hadforbrydelse. Desto mere viser efterforskningen indtil videre, at planlægningen var gjort på egen hånd.
Svensk politi er i besiddelse af videoklip fra skolen, der skulle vise et af angrebene samt gerningsmandens færden på skolen. Han forsøgte at komme ud af skolen efter de to angreb, men stødte på en låst dør, hvorefter han vendte tilbage til hovedindgangen, hvor politiet skød mod ham. Han døde senere af sine skudsår.
Den afdøde drabsmand beskrives som en genert dreng, der lyttede til hård rockmusik, han kunne lide af spille computerspil og for det meste holdt han sig for sig selv. Det skriver den svenske avis Expressen.
Men han var også engageret i kampagner, der har til formål at stoppe modtagelsen af flygtninge i Sverige, og hans færden på de sociale medier har efterladt nazistiske og racistiske spor. Blandt andet viste hans coverbillede på Facebook ørnen fra Det Tredje Rige.
Han var forberedt på, at han ville dø, da han ind gik på Kronanskolen, for hjemme hos sig selv havde han ifølge politiet efterladt sig noget, der ’minder’ om et afskedsbrev. Heri skrev han, at han godt vidste, det ville ende som det endte.
Meget af politiets efterforskning er foregået online, hvor de har kortlagt hans færden på diverse højreorienterede fora, blog og sider. Svensk politi hævder, at de vidste, hvem gerningsmanden var allerede kort tid efter angrebene havde fundet sted. På sin facebookprofil, der nu er slettet, havde han liket flere forskellige højreorienterede sider, og hans videohistorik på Youtube var en lang kavalkade af historiske videoer om Det Tredje Rige, nazistisk ideologi og militært isenkram.
Hans venner og naboer beskriver ham som en flink dreng. De troede ikke på, at det var den unge mand fra teknisk gymnasium bag den sorte maske.
Forud for angrebet var han ikke kendt af svensk politi.

