Broderskabet i demonstration mod militæret
I går var langt over en million samlet i Kairo. Med en krigserklæring mod Israel har Det Muslimske Broderskab åndelige vejleder valgt den hidtil mest konfrontatoriske udmelding mod Egyptens nye militære magthavere
En kvinde svinger det egyptiske flag fra en balkon i går mens en kolossal menneske-mængde fester på Kairos centrale plads en uge efter Mubaraks fald.


 KAIRO - »Han døde her på pladsen,« forklarer Mahmouds bror og holder billedet op mod mig. Fra en guldrandet plakat smiler et ungt ubekymret ansigt ud mod mig.
»Han blev kun 21.«
»Shahid, (vidne/martyr på arabisk, red.)« står der under hans navn, da det er martyrernes dag i Kairo. Officielt er millionerne gået på gaden denne fredag for at fejre diktatoren Hosni Mubaraks fald og mindes alle dem, der faldt og døde for friheden. 365 i alt er det officielle tal. Men man kunne også kalde den de skjulte truslers march.
Med denne massive demonstration har organisatorerne også håbet at sende et vink med en vognstang til generalerne om, at folket mener det alvorligt med kravet om demokrati. At dømme efter trafikkaoset, de blokerede broer og umuligheden af at kæmpe sig frem gennem menneskemængden er der atter tale om en historisk dag med et menneskehav bestående af langt over en million, måske to. Afslutningen på middagsbønnen i går blev startskuddet til en folkefest, der er planlagt til at vare langt ud på natten. Folk sang og dansede til popmusik.
Egypten har haft mange historiske dage på det seneste. En af dem, der forsøger at skrive sig ind i historiebøgerne, er den egyptiskefødte sheik Yusuf Qaradawi, der er vendt hjem fra sit selvvalgte eksil i golfstaten Qatar. Og han er ikke en hr. hvem som helst, der har fået æren af at lede fredagsbønnen.
Slut med forsoning
Trods sine 84 år og svage helbred har Yusuf Qaradawi ingen problemer med få sin røst til at give genlyd over hele Mellemøsten. Og denne dag er ingen undtagelse. Med eget tv-show på den arabiske verdens så afgjort mest magtfulde prædikestol tv-stationen Al Jazeera er han en velkendt røst. Under Muhammed-tegningerne lærte vi denne mand at kende, da han tordnede frem om en Vredens Dag mod Danmark og millioner fulgte hans opfordring.
»Dette er ikke godt,« ryster den kristne tjener i hotelbaren bekymret på hovedet, da Al Jazeeras direkte transmission forkynder at teleprædikanten er landet på Befrielsespladsen midt i det egyptiske politiske kaos.
»Qaradawi og Det Muslimske Broderskab er wahhabier,« mener han og henviser til den radikale islamfortolkning, der regerer brutalt i Saudi Arabien
Og Qaradawis prædiken på pladsen får kun pandefurerne til at blive endnu dybere hos tjeneren.
»Beskeden til folket i Palæstina er, at jeg er håbefuld, da Gud har skænket os sejr i Egypten, at I vil blive befriet,« messer Qaradawi.
»Jeg håber, jeg vil kunne holde min næste prædiken i Al Aqsa-moskeen (i Jerusalem, red.).«
Med denne uudtalte krigserklæring til Israel synes Qaradawi og Det Muslimske Broderskab at have valgt den hidtil mest konfrontatoriske udmelding mod det nye militærregime.
»Åbn vore grænser, åbn Rafah-grænseovergangen med vores brødre i Gaza,« sagde Qaradawi.
En slet skjult replik til militærjuntaen, der sidste uge lod forkynde at alle internationale aftaler, underforstået fredsaftalen med Israel vil blive overholdt.
Selv om Qaradawi ikke besidder nogen officiel post i broderskabet, betragtes han som dets åndelige vejleder.
»Jeg opfordrer den egyptiske hær til at befri os for den regering, som Mubarak dannede.«
Det Øverste Militære Råd, der regerer landet pr. dekret efter kuppet mod Mubarak for en uge siden, har hidtil afvist at efterkomme broderskabets krav om at ophæve den 30 år lange undtagelsestilstand og løslade de tusinder af politiske fanger, her af mange medlemmer af broderskabet.
Jeg er bekymret muslim
Qaradawis tale var således en klar afvigelse fra den hidtil yderst forsonlige tone som broderskabet har taget over for både omverdenen og den egyptiske befolkning.
Hidtil har dets talsmænd gået lange veje for at tillægge Mubaraks fald den egyptiske ungdom. Men i Qaradawis optik var sejren over »den moderne farao« faldet ned fra himlen. Det var Gud, og ikke den egyptiske ungdom, der havde stået for sejren.
»Frygten er blevet løftet fra Eders skuldre,« tordnede sheiken. Men mange egyptere synes først for alvor at blive bange nu.
»Jeg stoler ikke på dem. Det var dem, der dræbte Anwar Sadat,« siger Ahmed, en ung mand på pladsen, der vantro ryster på hovedet.
»Egypten bør være moder for alle arabere. Egypten har udkæmpet fire krige,« var beskeden fra tv-prædikanten.
Får Qaradawi og hans ligesindede magt, som han har agt, bliver det ikke den sidste, frygter Ahmed.
»Jeg er muslim. Men hvis islamisk politik overtager kontrollen med dette land, vil det bringe os til fald. De vil starte en ny krig med Israel. De vil skære alle båndene til Vesten. Jeg håber virkelig ikke, at Det Muslimske Broderskab tager magten,« siger Ahmed.
Men alvoren kunne ikke drukne millioner af jublende egyptere, der oversvømmede Kairos centrale plads i går på en historisk dag med hæmningsløs glæde. Det sker kun en uge efter, at den folkelige opstand fik præsident Hosni Mubarak til at træde tilbage. Det har genskabt stoltheden i en undertrykt nation. »I er egyptere, ret ryggen«, stod der på et banner, der befandt sig midt i den enorme skov af rød, hvid og sorte egyptiske flag, som strækker sig over hele pladsen og langt ind i hovedstadens gader.

