Den syge økonomi har smittet kineserne
Kina kan ikke redde verdensøkonomien, siger fagfolk - spørgsmålet er, om Kina kan redde sig selv
Mange kinesiske boligejere sidder, som en konsekvens af finanskrisen, nu med gæld, der nu overstiger værdien af deres bolig, og det har fået mange til at protestere og kræve en økonomisk godtgørelse.


 Her er det ultimative mareridt: 
Finanskrisen og recessionen i den vestlige økonomi fører til faldende efterspørgsel, der rammer Kinas gigantiske industrieksport. Fabrikker i titusindvis lukker, millioner af kinesiske arbejdere sendes på gaden. Det går ud over privatøkonomien og fører til opbremsning i den kinesiske vækst, til nedtur i den kinesiske ejendomssektor og til bankkrise, når afdrag og renter på lån ikke betales. 
Den sociale uro ulmer og presset på de kinesiske myndigheder stiger. 
"Hvorfor skal vi lide, når vi har billioner til gode i det forgældede USA, der har levet over evne og nu er ved at trække os alle ned", lyder protestråbene. 
Under presset må Kinas ledere vende sig til skyldneren, USA, og sige: 
"Vi er nødt til at forlange jeres gæld indfriet - betal!" 
Herefter bryder den fuldstændige panik ud i USA og i den globale økonomi. Korthuset vælter.
Dertil kommer det aldrig, sværger fagfolkene. Det scenarie er i ingens interesse. Hvad de ikke fornægter er, at krisen er rykket østpå.
 "Kina bliver ramt af det her, og jeg tror, at den kinesiske ledelse er alvorligt bange for konsekvenserne," siger professor Kjeld Erik Brødsgaard, Institut for International Økonomi og Virksomhedsledelse på Handelshøjskolen, CBS. 
Kinas ledere er selv begyndt at sige det højt.
"Den globale finanskrise har helt klart øget usikkerhederne og de destabiliserende faktorer i den kinesiske økonomis udvikling," sagde præsident Hu Jintao, da han i fredags åbnede det asiatisk-europæiske ASEM-topmøde i Beijing. 
Præsidenten beskrev verdensøkonomiens aktuelle tilstand som "grum og kompliceret", mens europæiske ledere nærmest bønfaldt Kina om at træde til og yde global økonomisk nødhjælp.
"Jeg håber stærkt, at Kina giver et vigtigt bidrag til løsningen af den finansielle krise. Jeg mener, det er en stor chance for Kina til at udvise ansvar," sagde f.eks. EU-Kommissionens præsident, Jose Manuel Barroso.
Spørgsmålet er, hvad Kina har kræfter til.
Kinas bruttonationalprodukt udgør stadig beskedne fem procent af det globale BNP mod USA's 28 procent.
"Det er umuligt for Kina at hjælpe Europa, Japan eller USA ud af vanskeligheder. I øjeblikket kan Kina kun redde sig selv og i den forstand blive en vis stabiliserende faktor i Asien," sagde formanden for det europæiske handelskammer i Kina, Joerg Wuttke, torsdag. 
Men kan Kina dét, redde sig selv? I Perleflods-deltaet i Kinas sydøstlige højvækstzone drejede legetøjsproducenten Smart Union - leverandør til bl.a. Disney og Barbie-koncernen Mattel i USA - for ti dage siden nøglen om til to fabrikker i byen Dongguan. 6.500 medarbejdere blev sat på gaden, mange af dem uden løn. 
Flere lukninger i vente
Til avisen Guangzhou Daily sagde Wang Zhiguang, næstformand for legetøjsindustriens sammenslutning i byen: "Af de ca. 3.800 legetøjsfabrikker i Dongguan, er det ikke sandsynligt, at mere end 2.000 overlever de nærmeste år."
På nationalt plan er allerede halvdelen af Kinas legetøjsfabrikker lukket som følge af stigende produktionsomkostninger, den svækkede dollar og faldende efterspørgsel fra det kriseramte USA og Europa, hvortil 40 procent af Kinas eksport går, rapporterer China Daily. 
Fredag rapporterede nyhedsbureauet AFP fra Dongguan, at 2,7 millioner kinesiske arbejdere i regionen er i fare for at miste deres job, hvis den faldende efterspørgsel for alvor slår igennem. 
Den seneste krisemelding kommer fra Kinas stålindustri.
"Vi registrerer pludselig, at eksportordrerne er næsten forsvundet i oktober i kølvandet på en faldende tendens siden september," sagde i torsdags en unavngiven eksportchef fra en stålfabrikant i Hebei-provinsen.
Indenlandsk forbrug
Asien-ekspert T.J. Bond fra finansanalysevirksomheden Merril Lynch spår, at vækstraten for Kinas eksport vil blive mere end halveret i år, med et fald fra 21 procent vækst sidste år til 10 procent i 2008.
Spørgsmålet er, om kineserne kan kompensere den svækkede industrieksport til USA og Europa via øget indenlandsk forbrug? Meningerne blandt fagfolk er delte.
"Kinas økonomi er ikke så eksportafhængig, som det ofte siges. Økonomien er først og fremmest drevet af indenlandsk efterspørgsel, og det forbrug prøver man nu at stimulere ved bl.a. at forbedre vilkårene på landet, så bønderne kan få overskud til at øge deres forbrug. Det bliver en kamp for dem, men jeg skønner, at de kan håndtere det," siger Lektor Clemens Stubbe Østergaard, Kina-forsker ved Institut for Statskundskab.
Kjeld Erik Brødsgaard er mere skeptisk. 
"Der er en enorm opsparing i den kinesiske økonomi, så på papiret kunne man sagtens øge forbruget. Men hvordan får man overbevist kineserne om, at de skal forbruge mere i en krisesituation? En rationel adfærd i en sådan situation er jo at spare. Man kan ikke bare lige ændre en investeringsdrevet økonomi til at blive mere forbrugsdrevet," mener Brødsgaard.
Han påpeger, at de kinesiske forbrugere også er påvirket af andre krisetegn: Faldende aktiekurser og faldende priser på ejendomsmarkedet.
I den forgangne uge faldt aktierne under det kinesiske CSI 300-indeks for tredje uge i træk til det laveste niveau i to år. CSI 300 har mistet næsten 70 procent af sin værdi i år og er dermed, ifølge finansmediet Bloomberg, det asiatiske aktie-indeks, der har klaret sig dårligst. 
Kina oplever også sin egen bristende boble i bolig- og byggesektoren. Investorer har for længe fortsat hidsige byggeprogrammer i landets storbyer og står nu med tomme lejligheder og faldende priser. Det betyder, at også boligejere sidder med gæld, der nu overstiger værdien af deres bolig.
"Folk, der har arbejdet hele deres liv, købte i tiltro til reklamesnakken de overvurderede boliger for nu at opleve deres opsparing forsvinde. Det indebærer større politisk risiko end stigende arbejdsløshed, " siger Shanghai-økonomen Andy Xie til USA Today.
Mange ejendomsinvestorer vil være ude af stand til at betale deres lån, og dermed sendes problemet videre til de kinesiske banker. Samtidig dæmpes væksten i byggesektorens efterspørgsel på stål, cement etc. på bekostning af de involverede industrier. 
Tilsvarende rammes beskæftigelsen i ejendomssektoren, som sikrer 10 procent. af arbejdspladserne i Kina. 
Væksten
Udviklingen afspejles i det kinesiske bruttonationalprodukts vækstrate, der i dette års tredje kvartal faldt til det laveste niveau i fem år: ni procent mod 10,4 procent for de første to kvartaler.
"Det kunne være værre," siger Clemens Stubbe Østergaard. 
"De har i deres 11. femårsplan et mål på 8,5 procent vækst. Der vil de gerne ligge, hvis det kan lade sig gøre uden at ødelægge beskæftigelsen. For man siger jo, at der er tre vigtige ting for den kinesiske ledelse: Beskæftigelse, beskæftigelse og beskæftigelse - kan man ikke opretholde den, kan man få uroligheder."
Konkret er udfordringen at holde en vækst, der kan sikre job til de 24 millioner flere kinesere, der angiveligt melder sig på arbejdsmarkedet hvert år.
Kjeld Erik Brødsgaard er enig i, at jobskabelsen er afgørende:
"Den høje vækst gennem hele den 30-årige reformperiode har legitimeret styret. Væksten er nede på ni procent nu, og meget længere skal den helst ikke ned. Kineserne definerer selv smertegrænsen ved syv-otte procent. Under det kan man ikke skabe tilstrækkelig mange nye job, og hvis arbejdsløsheden stiger, bringer det den sociale stabilitet i fare. Vi ved ikke, hvad der sker med det kinesiske styres legitimitet, hvis det ikke formår at levere varen i form af høj vækst."
Brødsgaard fortæller, at man i dag på kinesiske blogs på internettet diskuterer, om det er rimeligt, at kinesere nu mister jobs som konsekvens af en krise i USA.
"Man siger: Vi har i meget høj grad gjort det amerikanske overforbrug muligt. Hvad vi har købt af amerikanske værdipapirer svarer til, at vi har givet dem 200 hangarskibe - er det rimeligt?"
"Den diskussion foregår altså blandt almindelige kinesere. Men der er ikke så meget at gøre. Kina er integreret i verdensøkonomien og må gå forsigtigt i forhold til USA. Man kan ikke bare holde op med at købe amerikanske værdipapirer," påpeger Kjeld Erik Brødsgaard.
Foreløbig synes Kina godt polstret via store økonomiske reserver - bl.a. over 1,9 billioner dollar i valutareserver - til at modstå den internationale krise.
"Men jeg tror, kineserne er alvorligt bange for krisen. Det er som en bølge: Nu har den ramt USA - hvad sker der, når den skvulper tilbage? Er det så Kina, der bliver ramt?"


