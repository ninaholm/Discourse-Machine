En cremet fornemmelse



 WASHINGTON DC - Hvem drømmer ikke om et rynkefrit ansigt uden at skulle forfalde til væmmelige kemiske injektioner med Botox eller Restylane - for slet ikke at tale om ansigtsløftninger med knive og bedøvelse og så videre ?
Det er der rigtig mange amerikanske kvinder, tilsyneladende ret uberørt af finanskrisen, der gør. Og de har siden maj valfartet i stimer til New York, hvor hele to skønhedsklinikker i tre måneder har tilbudt såkaldte 'Spermine facials'.
På klinikkerne 'Graceful Services' (125 dollars) og Townhouse Spa (250 dollars) tilbydes den rynkeud- glattende ansigtsbehandling til kvinder, der drømmer - ikke om babyer, selv om det ellers ville være lige for, når det nu er sædceller, der tales om - men om en ansigtshud så glat som en babynumse.
Den nye creme er udviklet af et norsk firma, Bioforskning, der ifølge New York Magazine oplyser, at 'spermine' er en af de mest effektive antioxidanter, der findes i den menneskelige sæd, som firmaet derfor syntetisk og med succes har kopieret i sit laboratorium.
På Townhouse Spa trænger den (forestiller vi os) silkebløde substans ind i ansigtshuden via ultralyd og infrarødt lys, mens cremen på  Graceful Services blot masseres ind - deraf prisforskellen.
Også i aften, skat
Bagsiden skal spare sine læsere for den livlige internetdebat, der har ledsaget lanceringen af det banebrydende produkt.Men vi kan afsløre, at to skoler har dannet sig: de, der mener, at den nye creme er et kommercielt og idiotisk påfund, der først og fremmest gør de mænd en tjeneste, som ønsker at ejakulere ud over deres udvalgtes ansigter (»OK skat, det er da cool for dig, at jeg kan levere din natcreme helt gratis«) og så dem, der bare synes, det er ulækkert.
Mærkeligt nok er fortalerne helt ude af debatten, men de findes måske i Norge ?
Moderkager og snegle
Men hvorfor begrænse sig til sædceller? På Townhouse Spa kan man også få ansigtsbehandlinger med snegle- slim (175 dollars).
Ifølge frisky.com er fugleklatter en af Victoria Beckhams favoritter, når hun går på skønhedsklinik. Behandlingen hedder 'Shizuka NY Geisha Facial,' (der har vi New York igen). Den varer 50 minutter og koster en bagatel af 180 dollars per klat: »Nattergales fugleklatter blødgører og udglatter huden med sine komplekse enzymer.«
Og så er der moderkagebaserede cremer (fans tæller blandt andre berømthederne Jennifer Lopez, Eva Longoria og Simon Cowell), cremer fremstillet af biller, 'Ramen nudler', kaffe, vin og så videre. Andrea Rudolph fremstår på en eller anden måde som lidt af en uskyldig novice i dette selskab.
Tyr den af
I London er de mere nede på jorden - som sædvanlig, når de sammenlignes med amerikanerne. På Hari's Hair Salon tilbydes kunderne en behandling, hvor hårbalsam lavet af renset, økologisk tyresæd masseres ind i hovedbunden og efterlades dér i 20 minutter inden skylning. Bagefter er håret skinnende og mere kraftfuldt, lover salonen. Det tror vi gerne.


