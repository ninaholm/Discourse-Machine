’Vi er ikke fjender af Europa’
De bliver anklaget for at være europafjendske og højreekstremistiske. Men det er Merkels forsvar for euroen, der sætter Europas fremtid på spil. Det nye euroskeptiske parti Alternative für Deutschland kræver et opgør med den tyske forpligtelse over for Europa
 
	Andre Wächter og Angeline Hoffmann har været med fra begyndelsen i partiet Alternative für Deutschland.


 
	Det er ikke ligefrem duften af opsætsighed, der hænger i luften på luksushotellet Bayerischer Hof i München. På fortovet foran hotellet venter nyrige russere og arabiske kvinder på at blive eskorteret væk i skinnende biler af mærker som Mercedes og Audi, mens en uniformeret portner gelejder nyankomne gæster på vej til receptionen.

	Fra en polstret lænestol i hotellets café lyder der imidlertid oprørske toner, i samme øjeblik talen falder på den tyske europapolitik.

	»Hvis Merkel bliver ved magten, vil tingene gradvist blive værre, indtil der kommer et big bang. Man vil forsøge at stoppe hullerne, men før eller senere vil Italien blive det næste kriseland. Grækenland og Cypern hænger jo allerede i en tynd tråd og vil ikke kunne finansiere sig selv via kapitalmarkederne i de kommende årtier,« siger 39-årige Andre Wächter, der til daglig arbejder i den tyske forbundsbank.

	Wächter er formand for Bayern-afdelingen af det nystiftede euroskeptiske parti Alternative für Deutschland. Da Angela Merkel sidste år accepterede, at den europæiske centralbank i yderste tilfælde vil opkøbe sydeuropæiske statsobligationer, hvis de kriseramte lande ikke finder finansiering til betalelige renter på det private lånemarked, fik han som tidligere CDU-vælger nok og gik ind i politik.

	»Det er typisk tysk, at vi mener, at en centralbank skal være uafhængig og ikke bedrive statsfinansiering. Man kan lave juridiske fortolkninger og fiksfakserier, men det er i praksis netop det, der rent faktisk er tale om her,« siger Andre Wächter.

	Fred i Europa

	Som sin ældre partikammerat er 22-årige Angeline Hoffmann også en indædt kritiker af den tyske krisepolitik, der i Europas navn ødsler med tyske skatteyderes penge uden nævneværdige effekter i de kriseramte lande. Men Hoffmann skiller sig ud fra partiets vælgerprofil ved at tilhøre en generation, som har tilbragt størstedelen af sit liv i et genforenet Tyskland, der har åbnet sig mod Europa.

	»Jeg vil gerne have et fredeligt Europa. Men det er nødvendigt, at vi slår ind på en ny kurs for at bevare det,« siger Angeline Hoffmann, der er nummer 11 på partiets opstillingsliste til forbundsdagsvalget.

	Alternative für Deutschland kræver et opgør med euroen og repræsenterer netop en ny kurs i Tyskland, hvor euroens overlevelse anses som en uantastelig politisk målsætning i samtlige etablerede partier.

	Før eurokrisen var forpligtelsen over for Europa indkodet i Tysklands politiske dna.

	»Hvis euroen slår fejl, slår Europa fejl,« udtalte Angela Merkel i 2010.

	Ifølge Wächter indgik den tidligere kansler Helmut Kohl en »studehandel« med Frankrig om at opgive D-marken til gengæld for tysk genforening. Siden har Tysklands konservative parti ifølge Wächter gradvist mistet grebet om europapolitikken til fordel for en hovedløs bestræbelse på europæisk integration for enhver pris.

	Andre Wächter mener, at det er kansleren, der gambler med Europas fremtid, fordi hun insisterer på at bevare et mislykket valutafællesskab med indbyggede konstruktionsfejl.

	»Efter min mening er det noget vrøvl at mene, at euroen er nødvendig for fred i Europa. Jeg er endda for euroen, men så man må først skabe de nødvendige økonomiske sammenhænge, en fælles økonomisk regering og et fælles skattesystem. Mange eksperter og også forbundsbanken sagde allerede før euroens indførelse, at det ikke ville fungere. Og det fungerer efter alt at dømme også ret dårligt,« siger Andre Wächter, mens en hvidskjortet tjener skænker kaffe i hans kop.

	Trods det nystiftede partis korte forberedelsestid går Wächter og Hoffmann ind til efterårets valg med håbet om, at Alternative für Deutschland kan ruske afgørende op i kampen om den tyske regeringsmagt, der siden 1949 har skiftet mellem blot fire partier: det kristendemokratiske CDU, det liberale FDP, Socialdemokraterne og fra 1980’erne også De Grønne.

	Alternative für Deutschland står over for en svær opgave med at vinde vælgernes tillid forud for efterårets tyske forbundsvalg. I det første par måneder efter partistiftelsen meldte 14.000 tyskere sig ind i partiet, men siden er indmeldelserne aftaget. Aktuelle meningsmålinger viser, at kun godt tre pct. af tyskerne overvejer at stemme på det eurokritiske parti.

	I den polstrede lænestol bidrager den velklædte Andre Wächter til indtrykket af et parti, hvis kernevælgere og stiftere hovedsageligt tæller ældre konservative mænd med en afsmag for Angela Merkels midtsøgende ledelse af CDU. Ifølge Wächter er de etablerede partier af naturlige grunde uvillige til at gøre op med en valuta, de selv har været med til at indføre. Derfor er kravet om en radikal omstrukturering af et dårligt fungerende valutafællesskab den absolutte prioritet for Alternative für Deutschland.

	Wächter peger på, at det er selve den fejlagtige konstruktion i valutafællesskabet, der sørger for fremkomsten af nye europæiske konfliktlinjer, der endda truer med at sætte det tysk-franske venskab over styr:

	»Det, vi oplever i Grækenland og Spanien, er én ting. Men hvis franskmændene pludselig går på gaden og demonstrerer mod den tyske europolitik, vil det være en katastrofe. Det er ikke langt væk. Først kommer Italien, og dernæst kommer Frankrig. Så har man ødelagt Europa gennem en fælles valuta.«

	Skældt ud for at være tysker

	Af hensyn til Europa er det derfor nødvendigt med en ordnet opløsning af valutafællesskabet i dets nuværende form, mener Wächter og Alternative für Deutschland. Ifølge partiets stifter og absolutte frontfigur, den respekterede økonom Bernd Lucke, vil de sydeuropæiske kriselande først kunne genvinde den tabte konkurrencedygtighed, hvis landene sættes i stand til at devaluere deres egen nationale valuta. Derfor har kriselandene selv en interesse i at træde ud af fællesskabet.

	I praksis foreslår Alternative für Deutschland, at den nationale valuta i kriselandene først genindføres som en parallelvaluta, hvor eksempelvis bankindeståender konverteres til drakmer og pesetas, mens euroen i første omgang bevares som kontant betalingsmiddel. Dermed kan man undgå kapitalflugt, hævder Lucke og hans tilhængere.

	Kritikere af partiet, heriblandt politikere fra den yderste tyske venstrefløj til konservative konkurrenter, anklager imidlertid Alternative für Deutschland for at ville tvinge de sydeuropæiske lande ud af euroen og konsolidere en ny opdeling mellem kontinentets nordlige og sydlige lande. Men beskyldninger om europafjendskhed og usolidarisk protektionisme afvises af Angeline Hoffmann, et af partiets yngste medlemmer, der selv føler et stort tilhørsforhold til Europa.

	»Jeg er vokset op i en tid, hvor Europa har åbnet sig mere og mere. Det Europa, som vi kender i dag, er opstået i min levetid. Jeg kender kun Europa fra før Murens fald fra mine forældres fortællinger. Jeg kan godt lide det åbne Europa, og det er vigtigt for mig, at det bliver ved at være åbent. Det er også vigtigt for mig, at jeg kan rejse uden at blive skældt ud for at være tysker,« siger Angeline Hoffmann og nævner græske demonstranters bannere med tegninger af Merkel med Hitler-overskæg.

	Spaltning i nord og syd

	Netop i det velbeslåede og økonomisk robuste Sydtyskland, hvor den europæiske krise synes allermest fjern, har Alternative für Deutschland sit hovedsæde. Det er i Bayern, at de fleste konservative kritikere af Merkels midtsøgende politik skal findes, og det er også i Bayern, at Alternative für Deutschland officielt blev stiftet i april i år.

	Angeline Hoffmann har været med fra begyndelsen.

	»Jeg har altid været irriteret over, at Merkel har sagt, at der er brug for ungdommen, at vi er fremtiden, og at vi skal understøttes. Men der er ikke sket noget. Det var første gang, at jeg fik en politisk aha-oplevelse,« siger Angeline Hoffmann om årsagen til, at hun er gået aktivt ind i politik.

	»For det andet kan det ikke være økonomisk rigtigt, at folk i Grækenland må gå på gaden, fordi de næsten er ved at dø af sult, og samtidig er med i vores Europa, hvor det hele egentlig burde gå godt ifølge den officielle europapolitik. Derfor er jeg også havnet i Alternative für Deutschland.«

	Krisen er langtfra afværget, siger Wächter.

	»Nu har man reddet Spanien, fordi man har refinansieret bankerne, men dermed er det ikke overstået. Det store spørgsmål er, hvad der sker med Italien. Efter min mening er Italien det næste punkt på programmet. Derefter kommer Frankrig, og så har man virkelig et problem med en nord-syd-spaltning af Europa. Så kan Danmark være glad for at stå uden for euroen.«

	 

