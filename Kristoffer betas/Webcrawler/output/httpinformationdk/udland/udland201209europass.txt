Europas socialdemokrater vil i kamp mod finanssektoren
EU’s krisepolitik hviler på en fejldiagnose af krisens årsager til krisen, siger den tyske politolog og socialdemokrat Henning Meyer. Nyt forslag fra de tyske socialdemokrater kræver et markant opgør med en løbsk finanssektor
åde topsocialdemokraten Peer Steinbrück (t.v.) og CDU-kansler Angela Merkel går ind for en europæisk finansskat.


 Noget tyder på, at de europæiske socialdemokratier er ved at danne fælles front i bestræbelserne på at regulere den internationale finanssektor, der i takt med eurokrisens forværring har vist sig at bære på alvorlige systemfejl. I sidste uge vedtog de danske socialdemokrater at arbejde for en europæisk skat på finanstransaktioner. Tidligere på året vandt Frankrigs præsident François Hollande regeringsmagten på et opgør med finanssektoren.
Nu følger de tyske socialdemokrater (SPD) trop med et nyt arbejdspapir, der i går blev fremlagt i Berlin af den tidligere socialdemokratiske finansminister Peer Steinbrück. Først og fremmest ønsker de tyske socialdemokrater at opdele banker i forretnings- og investeringsbanker. Samtidig skal bankerne fremover selv skyde penge ind i en krisefond, der skal bruges til at redde nødstedte banker.
»Når en bank er på fallittens rand, skal den ikke straks hjælpes med statslige midler. I første omgang må kreditorer og aktionærer til kassen«, siger Peer Steinbrück til magasinet Spiegel.
Når de tyske socialdemokrater nu varsler et gennemgribende opgør med finanssektoren, er det udtryk for et afgørende skred i definitionen af årsagerne til den europæiske gældskrise, mener Henning Meyer, London School of Economics og redaktør af tidsskriftet Social Europe Journal.
»Siden finanskrisens udbrud i 2007-8 har vi set en tendens til at se nærmere på de strukturelle problemer i finanssektoren. Efterfølgende er der blevet dannet kommissioner, der alle har sat fingeren på netop de problemer. Hovedpunktet er naturligvis adskillelsen af almindelige forretningsbanker og investeringsbanker. Siden dengang har der været reformforslag på bordet, men den politiske diskussion om behovet for reformer er hver gang blevet forvrænget,« siger Henning Meyer.
På tide med reformer
Med det nye bankkoncept ønsker SPD primært at overlade ansvaret for at betale regningen for højrisikable spekulationsforretninger til de banker og investorer, der bevidst har investeret i investeringsinstrumenter. Det vil blandt andet ramme store banker som Deutsche Bank og Commerzbank.
»Vi har med excesser og uligevægt at gøre,« siger Steinbrück i et interview med ugemagasinet Spiegel. »Et vigtigt kendetegn ved den sociale markedsøkonomi fungerer ikke længere.«
Ifølge Henning Meyer hviler EU’s krisepolitik, der foreskriver offentlige besparelser og bødestraffe til gældssyndere, på en fejlagtig diagnose af krisens årsager. De enkelte staters finansielle uansvarlighed er kun delvist medvirkende årsag til krisen, mener Meyer.
»Gældskrisen er i de fleste tilfælde, Grækenland undtaget, et resultat af den oprindelige finanskrise. I løbet af krisen er den politiske diskussion imidlertid blevet forskubbet, fordi årsagerne til gældskrisen er blevet omfortolket. Pludselig blev den høje statsgæld set som årsag til alle samfundsøkonomiske forskydninger. Diskussionen har fjernet sig fra finanssektorens strukturelle problemer, der fortsat sørger for ustabilitet i den globale økonomi.«
Med det nye forslag ønsker de tyske socialdemokrater fremover at tvinge bankerne til at bidrage til en krisefond i størrelsesordenen 150-200 mia. euro.
Ifølge Steinbrück kan en sådan fond, der fritager skatteyderne for bankernes tab, vedtages inden for et par år. Ifølge Meyer har krisens forløb tydeliggjort, at de mange statslige redningspakker til bankerne ikke er kommet samfundsøkonomien til gode. Små og mellemstore virksomheder har ikke fået lettere ved at låne penge på trods af bankernes forøgede likviditet.
»Finanssektoren skal reformeres på en sådan måde, at den igen kan udfylde sin oprindelige funktion, nemlig at befordre realøkonomiske investeringer i stedet for de sidste 20-30 års forsøg på deregulering og skabelsen af finansprodukter, der kun relaterer til sektoren selv,« siger Henning Meyer og fremhæver, at det er på høje tid, at de europæiske politikere begynder at tage fat på de mere tidskrævende, men nødvendige reformer.
»Der har længe været strukturelle problemer i eurozonen, men sammen med finanskrisen har begge problemer forstærket hinanden. Det er den fortælling, vi er blevet præsenteret for de sidste tre år. Man har accepteret problemet som en statsgældskrise og har derfor diskuteret, hvilke europæere, der måtte gå tidligt på pension. Konsekvensen har været, at man har opbygget spændinger i eurozonen, som ikke har bidraget til en løsning af krisen«, siger Meyer og advarer samtidig mod at nøle yderligere med reformerne.
»Hvis eurozonen bryder sammen, vil det føre til katastrofale konsekvenser.«
Regulering som valgtema
I Tyskland tegner spørgsmålet om regulering af finanssektoren således til at blive et varmt emne ved næste års valg, hvor de tyske socialdemokrater satser på regeringsdeltagelse. Allerede tidligere på året betingede SPD sig en europæisk finansskat som modydelse for socialdemokratisk tilslutning til EU’s finanspagt. Alligevel mener Henning Meyer, at der er grundlag for bred politisk handling i Tyskland. Hvordan strukturelle reformer af finanssektoren i praksis skal implementeres, vil være et åbent spørgsmål.
»Angela Merkel har selv talt for en europæisk finansskat. Man har dog ikke indtil videre set tegn på, at hun vil lægge sig i selen for at få den gennemført. Hun har også tidligere talt om bankreformer. Spørgsmålet er, hvordan den kan gennemføres,« siger Meyer med henblik på blandt andet modstanden mod en europæisk finansskat i Storbritannien.

