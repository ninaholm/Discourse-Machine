Søvndal: Situationen i Tibet er desperat
Antallet af tibetanere, der sætter ild til sig selv i protest mod Kina, stiger dramatisk. Danmarks udenrigsminister Villy Søvndal anklager kinesisk politik for at være årsagen
På tre år har 95 tibetanere sat ild til sig selv i protest mod Kinas undertrykkelse af deres særlige kultur. Demonstrationen, der gør opmærksom på selvafbrændingernes ofre, ville være utænkelig i selve Tibet, men foregår i New York uden for FN’s hovedkvarter . Det er en sympatitilkendegivelse mo  d de undertrykte tibetanerne.


 Længe leve hans hellighed Dalai Lama og det tibetanske folk.«
Det blev de sidste ord fra Wangchen Kyi, en 16-årig tibetansk pige, inden hun søndag aften i den vestkinesiske provins Qinghai hældte benzin over sig og satte ild til sig selv.
Dermed blev hun nummer 95 i rækken af tibetanere, der siden begyndelsen af 2009 har sat ild på sig selv i protest mod det kinesiske styres hårde fremfærd i de tibetanske områder. Antallet af selvafbrændinger er vokset dramatisk de sidste måneder – med 29 alene i november måned.
Mens den tibetanske eksilregering og det kinesiske styre hårdt angriber hinanden for at have ansvaret for de dramatiske protester, så retter den danske udenrigsminister Villy Søvndal (SF) en usædvanlig direkte kritik mod Beijing. På besøg i den kinesiske hovedstad denne uge sagde han, at selvafbrændingerne er »en direkte konsekvens« af Kinas stramme greb om de tibetanske områder.
»Tibetanerne oplever det som en manglende kulturel frihed,« siger Villy Søvndal.
»Situationen i Tibet bekymrer os med de mange selvafbrændinger. Det er jo udtryk for en betydelig desperation.«
Bemærkningerne vil højst sandsynligt ikke falde i god jord hos det kinesiske styre. Beijing insisterer på, at skylden for de tibetanske protester udelukkende skal placeres hos tibetanernes åndelige leder, Dalai Lama, og Beijing fordømmer ofte i skarpe vendinger udenlandsk kritik af den kinesiske Tibet-politik.
Da USA i sidste uge sagde, at Kinas stramme politik og kontrol er skyld i urolighederne på det tibetanske plateau, reagerede det kinesiske udenrigsministerium arrigt ved at beskrive de amerikanske kommentarer som »frastødende«. Samtidig sendte Kina en officiel klage til Washington.
Kræver mere pres
Mindst 77 tibetanere er døde efter selvafbrændinger siden 2009. De, som overlever, bliver ifølge eksilgrupper arresteret og sjældent set igen. Da bølgen af selvafbrændinger begyndte, var det hovedsageligt buddhistiske munke og nonner, som gennemførte denne grusomme form for protest. Men nu sætter almindelige tibetanske voksne og børn også ild til sig selv, da de klager over kinesisk undertrykkelse af deres religion og kultur.
Samtidig udtrykker de håb om, at Dalai Lama, der flygtede til Indien efter et fejslagent oprør i 1959, vender hjem. Den tibetanske eksilregering anklager omverdenen for ikke at gøre nok for at presse Beijing til at løsne sit greb om Tibet.
»Det internationale samfund bør gøre meget mere,« siger Tibets eksilpremierminister Lobsang Sangay til Reuters.
Villy Søvndal understreger, at Danmark ser Tibet som en del af Kina. Han siger dog samtidig, at han udtrykte dansk kritik af situationen i Tibet på sit møde med den kinesiske udenrigsminister, Yang Jiechi, onsdag. Han vil dog ikke fortælle, hvilken reaktion den kinesiske side havde på kritikken.
»Jeg vil ikke støtte selvafbrændingerne. De er et desperat træk,« siger Villy Søvndal. Men han udtrykker håb om, at det kinesiske styre »har modet til at gå videre med at udvikle selvstyret« i de tibetanske områder.
’Ond kult’
Kina påstår, at tibetanernes rettigheder bliver beskyttet, og at de tibetanske områder har nydt stor økonomisk fremgang de sidste årtier. Men styret søger i stigende grad at slå hårdt ned på protester og har øget kontrollen med tibetanerne. Regeringen har lovet at straffe alle, der sætter ild til sig selv og deres familiemedlemmer – og selv alle, der sender kondolencer til familier til de tibetanere, der er døde efter selvafbrænding. Regeringen har samtidig styrket den ’patriotiske uddannelse’ i et forsøg på at gøre tibetanerne mere loyale over for det kinesiske styre.
I en leder tirsdag anklagede den kommunistiske partiavis, Folkets Dagblad, igen Dalai Lama for at opmuntre til selvafbrændingerne og samtidig for at promovere tibetansk separatisme. Avisen skriver, at »Dalai Lama-kliken (…) indeholder de specielle kendetegn ved en ’ond kult’.«
Dalai Lama har ofte sagt, at han ikke kæmper for tibetansk uafhængighed, men for større tibetansk autonomi. Han har ikke direkte opfordret tibetanerne til at stoppe selvafbrændingerne, men han beskriver dem som »meget, meget bedrøvelige«.

