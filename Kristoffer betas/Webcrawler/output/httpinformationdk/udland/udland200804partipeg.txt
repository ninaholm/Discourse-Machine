Parti peger på Mugabe til anden valgrunde
Mugabes Zanu-PF-parti gav ham på et krisemøde i aftes bemyndigelse til at stille op i en anden valgrunde af præsidentvalget i Zimbabwe, hvis det viser sig nødvendigt
84-årige Robert Mugabe kæmper indædt videre - også på plakaten til højre bag frugthandlersken på markedeti hovedstaden Harare.


 Zimbabwes præsident, Robert Mugabe, har frie hænder til at stille op i en anden valgrunde, efter at der i går var krisemøde i hans regerende Zanu-PF parti. Partitoppen besluttede på mødet, hvor Mugabe sad for bordenden, at den 84-årige Mugabe kan gå videre til en anden runde, hvis hverken han eller oppositionens præsidentkandidat, Morgan Tsvangirai, opnår absolut flertal. Det siger Didymus Mutasa, administrativ sekretær i Zanu-PF, efter det fem timer lange møde.
Mutasa siger også, at partiet kræver, at stemmerne skal gennemgås en ekstra gang i omstridte kredse.
I går - seks dage efter valget i lørdags - var der stadig ikke offentliggjort et resultat af præsidentvalget. Tsvangirais parti, Bevægelsen for Demokratisk Forandring, siger, at Tsvangirai vandt og tilmed fik over 50 procent af stemmerne, hvilket gør en anden runde overflødig.
Den 84-årige leder er ude i sin værste politiske krise hidtil, efter at oppositionen konstaterer, at han tabte valget i lørdags til oppositionslederen Morgan Tsvangirai.
Desuden har valgkommissionen meddelt, at Tsvangirais Bevægelsen for Demokratisk Forandring (MDC) sikrede sig flest pladser ved parlamentsvalget, som blev holdt parallelt med præsidentvalget.
Udbredt misnøje
Nederlaget til det regerende Zanu-PF var det første efter 28 år ved magten, og rygter har svirret om at Mugabeville træde tilbage. Men Mugabe og politbureauet forsøgte i går på mødet at lægge en strategi for hans videre overlevelse i politik.
Mugabe er genstand for udbredt misnøje på grund af Zimbabwes elendige økonomiske tilstand. Inflationen er astronomisk med over 100.000 procent, og landets valuta er stort set værdiløs.
Samtidig gik flere hundrede krigsveteraner fra kampen for sort styre i det tidligere britiske Rhodesia i går i optog gennem hovedstaden Harares gader. De efterlod ingen tvivl om, at de i virkeligheden var ude på at chikanere oppositionstilhængere. Mugabe har stor og loyal støtte blandt hæren.
Flere Zanu-PF-repræsentanter siger, at de regner med, at Mugabe ikke giver op uden at yde modstand. Der er voksende utålmodighed i Zimbabwe, fordi der stadig ikke forelå et resultat. MDC fastslår, at Tsvangirai fik over 50 procent af stemmerne, og at der slet ikke er behov for en anden runde. Et uafhængigt overslag viser, at sejren ikke var så stor. ritzau/Reuters

