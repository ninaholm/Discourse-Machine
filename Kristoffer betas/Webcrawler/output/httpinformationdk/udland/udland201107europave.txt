Europa ved en skillevej
EU-skeptikere i de fleste medlemslande beskylder unionen for manglende demokratisk legitimitet. Det er en fejlvurdering, siger filosoffen Jürgen Habermas. I en forelæsning i Berlin understregede han behovet for en ny fortælling om det kriseramte kontintent
'I debatten om løsninger på den aktuelle bank- og gældskrise forsvinder de argumenter, der minder os om, at Europa er et politisk projekt,' siger Jürgen Habermas. Billedet her viser protester i Athen i sidste uge.


 BERLIN  Om det er for at undgå verbale irettesættelser fra Søren Pind og Pia Kjærsgaard eller på grund af beskeden sagindsigt er ikke til at sige, men Jürgen Habermas skal ikke have noget klinket, da Information beder ham om at forholde sig til den ophedede grænsestrid mellem Danmark og Tyskland. Den slags spørgsmål er for politiske, forklarer den 82-årige Habermas fra scenen i Humboldt-universitetets Audimax-auditorium i Berlin, hvor han er mødt op for at forelæse om netop Europas aktuelle krampetrækninger i krydsfeltet mellem national suverænitet og embedsmandsapparatet i Bruxelles.
Auditoriet er spækket til randen med tilhørere, et stort antal studerende, akademikere, journalister og andre nysgerrige, for Habermas er velsagtens en af de eneste nulevende filosoffer, der på trods af sine svært tilgængelige og teoritunge hovedværker, nyder en slags akademisk rockstjerne-status.
Det bliver i det mindste klart, da en ung mand af ren nervøsitet indleder et spørgsmål til den aldrende tænker ved at bedyre sin taknemmelighed over at have nået at opleve ham i levende live.
Salen bryder ud i latter, og hovedpersonen tager heldigvis også den bagvendte kompliment med et smil.
For Habermas er heldigvis stadig iblandt os, og det samme er hans tro på det europæiske projekt, som han siden den tyske genforening har forsvaret indædt i en lang række skrifter. Men der er alvorlige problemer med EU, medgiver han i lyset af den aktuelle krise i Europa. Ifølge Habermas er krisen ikke kun økonomisk, den rører ved selve kontinentets selvforståelse og identitet, og dens rødder kan i vidt omfang spores tilbage til en konstruktionsfejl i den europæiske forfatning.
Strømmende hav
Hvor EU oprindeligt er blevet hyldet og legitimeret for sin stabiliserende indvirkning på et krigsplaget kontinent, ser Habermas med udgangspunkt i den græske gældskrise og den stadigt hyppigere fremkomst af unionskritiske røster derfor en nødvendighed i at konstruere en opdateret fortælling om EU's eksistensberettigelse. Han beklager i første omgang, at det strengt økonomiske perspektiv på den aktuelle krise har fået lov at tage overhånd, hvorfor regeringschefer og kommentator på den ene side taler om økonomisk harmonisering for at komme situationer som i Grækenland til livs, men på den anden side ofte viger tilbage, når talen falder på at følge EU's politiske integrationsproces til dørs.
»I debatten om løsninger på den aktuelle bank-, gælds- og valutakrise forsvinder de argumenter, der minder os om, at Europa er et politisk projekt,« forklarer Habermas til det fyldte auditorie. Af samme grund beklager han, at de forløbigt diskuterede løsningsmodeller om en 'europæisk pagt' ikke er retligt forpligtende. For som han i karakteristisk stil betoner, kan »de systemiske begrænsningers samfundsmæssige naturkræfter  som eksempelvis den globale banksektors  kun tæmmes med nye transnationale styringsbeføjelser.«
Hvor EU-modstandere hævder, at medlemslandenes suverænitetsafgivelse til EU er ensbetydende med et overgreb på de nationale demokratier, insisterer Habermas på at betragte det europæiske fællesskab i og som en forlængelse af medlemsstaternes folkelige demokratier, der er fast forankret i de nationale forfatninger. I kølvandet på de mange hjælpepakker til Grækenland har et stigende antal EU-modstandere genoptaget en klassisk kritik af embedsmandsvældet fra Bruxelles, der anses som en trussel mod demokratiske grundrettigheder.
Legitimationsniveauet
Denne aften på Berlins traditionsrige universitet slår Habermas imidlertid til lyd for, at nationalstaternes indordning under supranational ret, in casu en fælleseuropæisk forfatning, ideelt set ikke er ensbetydende med en illegitim suverænitetsafgivelse, »eftersom Europas borgere har gode grunde til, at den enkelte nationalstat i rollen som medlemsstat fortsat kan spille rollen som garant for ret og frihed.«
Det betyder imidlertid også, at en fælleseuropæisk union må være udstyret med tilstrækkelige politiske handlingsmuligheder for netop at kunne udfylde denne rolle. Hvilket efter Habermas' aktuelle vurdering ikke er tilfældet. Ganske vist forsøger nationalstater af og til at forvalte udfordringerne i mødet med en kompleks verden ved at indgå samarbejde med internationale organisationer.
»Men disse nye problemløsningskapaciteter er blevet betalt med et vigende legitimationsniveau«, påpeger han, eftersom disse organisationer ikke er demokratisk kontrollérbare.
Derfor er det ikke nok, at den europæiske forfatning sikres og garanteres ved ret, den må også retssikres på demokratisk legitim vis, siger Habermas, der også tager sig tid til at lange ud efter mediernes andel i det manglende demokratiske engagement i unionen, som præger medlemslandenes befolkninger: »Jo mere de nationale befolkninger bliver bevidste om, hvor langt EU's beslutninger rækker ind i deres hverdag, jo mere vil deres interesse for at gøre brug af deres demokratiske rettigheder som EU-borgere vokse.«
Om Søren Pind og Pia Kjærsgaard deler denne analyse, er nok mere end tvivlsomt. I Humboldst auditorie kvitterer tilhørerne imidlertid med klapsalver.



