CIA-mordplan i Tyskland vækker mistro
CIA planlagde i samar-bejde med sikkerheds-firmaet Blackwater at likvidere en syrisk-tysk mand med al-Qaeda-forbindelser i Hamburg. Den tyske regering nægter kendskab til planerne, men oppositionspolitikere kræver redegørelse


 BERLIN - Statsterrorisme, lyder det fra flere kanter i Tyskland som reaktion på en artikel i januar-udgaven af det amerikanske magasin Vanity Fair. Ifølge artiklen skulle den amerikanske efterretningstjeneste CIA i 2004 have kontaktet det kontroversielle amerikanske firma Blackwater, der tidligere er blevet beskyldt og dømt for overgreb mod civile i Irak, med henblik på at likvidere en tysk statsborger af syrisk afstamning i Hamburg.
Den tyske regering afviser at have kendt til den hemmelige operation, men oppositionen er ikke tilfreds med forklaringerne: »Det er uhyrligt, at der har været bestilt lejemord i Tyskland«, sagde Hans-Christian Ströbele fra De Grønne ifølge nyhedsbureauet AP.
Målet for CIAs attentatplaner var den syriske købmand og islamist Mamoun Darkazanli, der er under mistanke for at være medlem af  al-Qaeda. Inden terrorangrebet i New York havde Darkazanli beviseligt telefonisk kontakt med indtil flere ledende al-Qaeda-skikkelser. Ifølge CIA var den 51-årige Darkazanli direkte involveret i planlægning og finansiering af angrebet på World Trade Center og havde muligvis også personlig kontakt med de af flykaprerne, der havde adresse i Hamburg inden angrebet.
Droppede mord
De tyske myndigheder indledte allerede kort efter flykapringerne en undersøgelse af Darkazanlis aktiviteter, men måtte senere opgive at bevise, at Darkazanli havde bidraget til planlægningen. Siden har også Spanien forgæves forsøgt at få Darkazanli udleveret til retsforfølgelse på grund af forbindelserne til et ledende al-Qaeda medlem på spansk jord. Selv har den tysk gifte Darkazanli nægtet sig skyldig og har henvist til de inkriminerende telefonsamtaler som et resultat af tilfældige omstændigheder.
Darkazanlis henvisning til tilfældigheder var imildertid ikke nok til at overbevise CIA. Ifølge Vanity Fair henvendte den amerikanske efterretningstjeneste sig til Blackwaters chef, Erik Prince, og bad ham om at sammenstille et hold af professionelle lejesoldater med henblik på at likvidere Darkazanli. I 2004 rejste CIA-holdet angiveligt til Hamburg, hvor de overvågede Darkazanli i en længere periode, mens de forberedte hans likvidering. I sidste ende valgte Washington samtidig at undlade »at trykke på aftrækkeren.« Samtidig undlod CIA tilsyneladende også at underrette både de tyske myndigheder og de amerikanske repræsentanter i Tyskland om den hemmelige mission.
Regering vidste intet
Og det er netop CIA's manglende meddelsomhed, der har truer med at belaste forholdet mellem Washington og Berlin. Samtidig har sagen også skabt indenrigspolitiske problemer for den tyske regering, der benægter ethvert officielt kendskab til CIA's tilstedeværelse i Hamburg. Men den forklaring er ikke tilstrækkelig for flere oppositionspolitikere, der kræver en afklaring af regeringens manglende viden.
Hans-Christian Ströbele fra partiet De Grønne siger til Hamburger Abendblatt: »Det kan ikke være sandt, at de ikke vidste noget«.
Samtidig kræver han et opgør med hemmeligholdelsen af fremmede magters aktiviteter på tysk jord. »Det må være slut med tabuiseringen af aktiviteter udført af amerikanske efterretningstjenester, også deres dækfirmaer.«
Siden oplysningerne om det planlagte attentat er kommet frem, er Statsanklageren i Hamburg gået i gang med at undersøge, om der kan rejses tiltale mod de involverede. Ifølge tysk jura kan planlæggelsen af mord medføre livsvarige fængselsdomme.



