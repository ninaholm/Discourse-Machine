Barak til Olmert: Gå af
Israels regering er ramt af dyb krise. Forsvars-minister Barak kræver, at premierminister Olmert rydder sit kontor pga. korruptionssag
Lederen af det israelske Arbejderparti, forsvarsminister Ehud Barak, som her ses mens han taler til pressen på en nyhedskonferrence i Jerusalem den 28. maj, kræver, at den israelske premiereminister Ehud Olmert går af oven på en korruptionsskandale, der har ført Israel ud i en politiks krise.


 De israelske topledere røg onsdag i struben på hinanden. Forsvarsminister Ehud Barak kræver rent ud, at premierminister Ehud Olmert går af. Forlader Olmert ikke posten af egen vilje, vil Barak hjælpe ham på vej, lader forsvarsministeren forstå.
 Det er den seneste korruptionsaffære med Olmert som mistænkt, der har bragt sindene i kog. Der har i de seneste år været en række korruptionssager, hvor Olmert har været under mistanke, men han er aldrig blevet formelt sigtet i nogen sag.
 Det er han heller ikke i den seneste sag, men tirsdag fortalte den jødisk-amerikanske mangemillionær Morris Talansky under ed, at han over en 15-årig periode havde givet Olmert omkring 150.000 dollar. Under vidneudsagnet kom det frem, at nogle penge blev givet som tilskud til Olmerts valgkampe, mens andre kan være gået i Olmerts private lommer.
Onsdag lagde Barak så yderligere pres på Olmert med sit krav om hans afgang.
"Jeg mener ikke, at premierministeren både kan lede en regering og håndtere sine egne anliggender. Derfor - af hensyn til vort lands bedste - bør premierministeren indstille arbejdet med den daglige ledelse af en regering," sagde Barak, der også er leder af Arbejderpartiet - Olmerts Kadima-partis store koalitionspartner i regeringen. Barak sagde, at Olmert bør lade sig suspendere, gå af eller rejse på ferie. Forsvarsministeren lovede at samarbejde med den nye leder af Kadima-partiet, men han lovede også at fremtvinge nyvalg, hvis Olmert ikke træder til side.
"Hvis Kadima ikke reagerer, og parlamentet ikke finder frem til en ny regering, som vi bryder os om, så vil vi reagere og finde frem til en valgdato," som Barak sagde.
 Olmert har afvist at have gjort noget forkert og også erklæret, at han bliver som premierminister, så længe der ikke er rejst sigtelse imod ham. 


