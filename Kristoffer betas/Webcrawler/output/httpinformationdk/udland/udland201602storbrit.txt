Storbritannien truet, hvis englændere stemmer for brexit
Hvis englænderne stemmer for at forlade EU, vil skotterne kræve ny afstemning om at forlade Storbritannien, spår den skotske førsteminister


 Hvis den dominerende part i den britiske union – England – stemmer hele Storbritannien ud af EU, mens et flertal af skotterne stemmer for fortsat medlemskab, vil det sandsynligvis føre til endnu en folkeafstemning om skotsk uafhængighed. Det sagde den skotske førsteminister Nicola Sturgeon – leder af det Skotske Nationale Parti, SNP – i en tale i London i går.
»Hvis Skotland tages ud af EU imod vores vilje, så er der en reel chance for, at der vil opstå et pres for endnu en uafhængighedsafstemning. Det er en ærlig vurdering af, hvad der kan ske,« sagde Sturgeon ved et møde arrangeret af tænketanken Resolution Foundation, der forsker i, hvordan levestandarden for lavtlønnede briter kan hæves.
Et scenarie, hvor England – der tæller ca. 55 mio. ud af Storbritanniens 65 mio. indbyggere – nedstemmer de mindre nationer Skotland, Wales og Nordirland, er ifølge meningsmålingerne ikke urealistisk. Mens omkring 52 procent af englænderne i øjeblikket siger, at de ønsker at forblive i EU, er tallet omkring 64 procent for Skotland, 55 procent for Wales og 75 procent for Nordirland, ifølge en meningsmåling foretaget for Channel 4 News.
Valgekspert John Curtice fra Strathclyde University i Glasgow mener, at svaret på, hvorfor Skotland er mere proeuropæisk, ligger »hos Nicola Sturgeon og hendes parti«, der i øjeblikket et det dominerende parti i Skotland.
