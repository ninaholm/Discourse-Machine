Schweiz siger ja til fri bevægelighed
Et klart flertal stemte imod det højrepopulistiske Schweiziske Folkepartis kampagne mod indvandring


 Med et flertal på knap 60 procent stemte de schweiziske vælgere søndag for et forslag, der giver EU-borgere fra Bulgarien og Rumænien ret til at søge arbejde i alpelandet.
"Dette er en tillidserklæring til vores succesmodel og et klart nej til den fremmedfjendske holdning," sagde den schweiziske udenrigsminister, Micheline Calmy-Rey, til avisen Neue Zürcher Zeitung i går. 
"Mange havde forventet, at vi i den nuværende krise ville have stemt nej. Men det modsatte viste sig at være tilfældet. Dette er et tegn på, at befolkningen har sagt nej til Det Schweiziske Folkepartis fremmedfjendske og populistiske kampagne. Det er en sejr for fornuften og for det synspunkt, at vores vælgere er oplyste og kompetente," siger Andi Gross, medlem af parlamentet for socialistpartiet til Information.
Schweiz har Europas største indvandrerbefolkning - anslået til 15 procent af indbyggertallet. 
Forslaget drejede sig formelt om en fornyelse af en bilateral aftale, som Schweiz har med EU. 
Siden 2004 har EU-borgere frit kunnet etablere sig og søge arbejde i Schweiz. Men mange har frygtet, at Rumænien og Bulgariens EU-medlemskab kunne føre 'til oversvømmelse af landet', som det blev formuleret i en plakatkampagne støttet af Det Schweiziske Folkeparti. 
Det højreorienterede Schweiziske Folkeparti og dets leder Christoph Blocher har i de seneste år kæmpet for en strammere indvandrerpolitik. 
Partiet var indtil sidste år medlem af den koalitionsregering af socialdemokrater og kristelige demokrater, der har regeret Schweiz siden 1958.
"Dette resultat er et nederlag for det Schweiziske Folkeparti. Men det er også et tegn på, at borgerne ikke har været til fals for de mere følelsesladede argumenter. Det er interessant, at borgerne - i en krisetid - går imod protektionismen," siger Professor Andreas Auer, der er professor i statsret ved universitetet i Geneve.
Han hæfter sig ikke kun ved det klare resultat, men også ved stemmeprocenten.
"Normalt har vi en stemmeprocent på omkring de 35. Men når der er vanskelige og vigtige spørgsmål på dagsordenen, stiger valgdeltagelsen. I går var den på 51 procent. Så høj har den ikke været siden afstemningen om afskaffelsen af militæret i 1980erne," siger Auer på telefonen fra Geneve.
Geografiens indflydelse
Schweiz har landsdækkende folkeafstemninger cirka fire gange om året. I modsætning til de fleste andre Europæiske lande - undtagelser er Ungarn og Litauen - kan de schweiziske vælgere kræve afstemning om kontroversielle sager. 
Dette kræver underskrifter fra 100.000 borgere.
Alle kantoner - bortset fra den italiensktalende kanton Tessin - stemte for forslaget. Det var også en større andel af nej-stemmer i de mindre tysktalende kantoner.
"Det skyldes sandsynligvis, at Det Schweiziske Folkeparti er stærkere i de mindre kantoner med land-befolkning. At Tessin stemmer nej er mere overraskende. Men noget tyder på, at den retorik, som Lega Nord i Italien står for, er smittet af her i Schweiz," siger Auer. 
Han vurderer ikke, at resultatet kan føre til EU-medlemskab. 
"Et flertal af vælgerne er imod, og i 2001 - da vi sidst stemte om det - var der klart flertal imod. Man er tilfreds med en associeringsaftale. EU-medlemskab er - for nærværende - urealistisk," siger professoren. 
EU-kommissionsformand Jose Barroso hilste i går schweizernes beslutning velkommen. "Dette resultat åbner muligheder for fornyet samarbejde på områder, hvor det er i vores gensidige interesse at arbejde sammen," sagde han i en pressemeddelelse.


