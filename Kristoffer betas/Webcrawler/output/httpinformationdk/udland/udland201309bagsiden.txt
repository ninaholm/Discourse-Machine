Bagsiden: Engelsk provinsby terroriseres af ’stirrende’ klovn
Forbi er den tid, da klovne associeredes med uskyldig morskab for børn – i dag er de blevet en slags mørkets skabninger


 
	Første gang, han dukkede op i bybilledet, var på den mest uheldsvangre af dato alle: fredag den 13. Ikke fordi han gjorde noget. Det var snarere hans passivitet, der vakte frygt og væmmelse blandt bysbørnene i Northampton i England. Denne klovn jonglerede ikke. Ej heller formede han ballondyr med ferme fingre, faldt på halen eller fandt på dummepetertricks. Han stod blot stiv som en støtte og nidstirrede de forbipasserende. Det var, som om filmhistoriens ondeste gyserklovn, Pennywise fra Stephen King-filmen It, havde materialiseret sig i hjertet af midtengelsk provinsidyl. Hver gang med samme hvide ansigtsmakeup, samme røde paryk, samme butterfly i overstørrelse.

	Nu har klovnens dystre og uudgrundelige tilstedeværelse opskræmt Northampton by, rapporterer avisen The Independent. I en Facebookgruppe med 40.000 følgere, hvor ’gyserklovnens’ adfærd rapporteres og diskuteres, siges klovnen at have tilbudt en husejer hjælp til at male en vindueskarm. Andre hævder at set ham med en drabelig kniv. Flere indlæg vidner om den atmosfære af angst og vrede, der hjemsøger byen. En bruger skriver: »Nu har alle set dig. Kom ud af det tåbelige kostume og opfør dig som et voksent menneske. Du skræmmer livet af folk.« Lokale medier beretter om trusler om at gribe til vold og selvtægt for at blive klovnen kvit.

	I mellemtiden svarer klovnen igen. På Facebooks-siden Spot Northampton’s Clown skriver han: »For meget had og ikke kærlighed nok. Jeg går ikke med kniv, det er tåbelige rygter. Men snart jogger jeg rundt om dammen i byparken ... Vi ses! Båt Båt!« I en anden statusopdatering benægter klovnen forlydender om, at han skulle være identisk med William Unwin, en arbejdsløs lokal skuespiller.

	Det er dog ikke alle borgere, der frygter klovnen. En skriver: »Fedt at du tilfører Nothing-happening-ton kreativitet og mystik, bliv ved!«

	Klovnefobi

	Men måske er affæren i Northampton symptomatisk for en tendens til generaliseret frygt eller foragt for klovne. Magasinet Smithsonian, der i sin augustudgave har viet fænomenet den skræmmende klovn en grundig historisk og psykologisk gennemgang, henviser til, at op til to procent af den voksne befolkning i USA ifølge psykologer skulle lide af såkaldt coulrofobi – patologisk frygt for klovne (af coulro, oldgræsk for ’den, der går på stylter’).

	Angiveligt giver denne lidelse sig udslag i svedudbrud, højere puls og kvalme og derefter vrede og had: Facebook-gruppen I Hate Clowns har næsten en halv million tilhængere. Og nogle gange kan hadet føre til dramatiske episoder: I 2006 angreb borgere i Sarasota, Florida, en kunstudstilling om klovne, Clowning Around Town, og smadrede adskillige klovneskulpturer og bortførte to, hvis skæbne er uvis.

	Hvad værre er: Det viser sig, at børn, der angiveligt skulle elske klovne højest, meget vel kan være dem, der finder klovne sværest at udstå. I hvert fald konkluderede en undersøgelse fra University of Sheffield i 2008 blandt 250 adspurgte børn i alderen 4-16 år, at klovne var »universelt forhadte«, og at mange, især mindre børn, fandt dem »skræmmende«. At klovne var skræmmende skulle ifølge Smithsonians kilder dels bero på, at det er svært at tyde deres ansigtsmimik på grund af masken, dels på deres maniske adfærd.

	En morderisk psykopat

	Historisk set har klovne ofte haft anstrøg af ondskab. F.eks. skal hofnarre have excelleret i at udtænke morsomme torturmetoder til at plage de personer, som faldt i deres herskeres unåde. Ændringen i klovneopfattelsen kan dog også hænge sammen med, at de senere årtiers fiktionsindustri dyrker ’den onde klovn’ som fast figur. Fra Batmans Jokeren til The Simpsons’ Sideshow Bob og førnævnte Pennywise er ondskab blevet synonym med perverteret klovnemorskab. Ifølge kulturteoretikeren Mark Dery, der har analyseret den onde klovns sejrsgang i amerikansk populærkultur, har vi ligefrem at gøre med et ikon for vores tidsalder – klovnen er den morderiske psykopat som »postmoderne arketype«. Ulykkeligvis holder det onde sig ikke altid på fantasiplan. I juli sidste år skød og dræbte en mand ved navn James Holmes, der havde forklædt sig som Jokeren, 12 mennesker i en biograf i Colorado. Og mellem 1972 og 1978 huserede seriemorderen John Wayne Gacy, også kendt som klovnen Pogo eller ’The Killer Clown’ – 34 drenge og unge mænd tog han livet af.

	Fra Northamptonshires politi kommer dog den beroligende melding, at man »ikke kan bekræfte anmeldelser af forbrydelser, som involverer personer klædt ud som klovne«.

