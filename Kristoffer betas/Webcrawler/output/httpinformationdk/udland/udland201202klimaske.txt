Klimaskeptikere smager egen medicin
Lækage af amerikanske klimaskeptikeres strategipapirer afslører rige donorer i olieindustrien og planer om at sprede klimaforvirring via skolerne. Man skal ikke citere lækkede dokumenter, siger skeptikerne, der svælgede i lækkede forskermails i 2009


 Da ukendte gerningsmænd i november 2009 hackede en klimaforskers computer på det britiske University of East Anglia og lagde omkring 4.000 interne e-mails og andre stjålne dokumenter på nettet, blev det af klimaskeptikere set som den ultimative chance for at få punkteret klimaforskningens troværdighed, aflivet påstanden om menneskeskabt global opvarmning og skudt klimatopmødet i København, COP15, i sænk.
Siden er samtlige de i mail-korrespondancen involverede klimaforskere via flere undersøgelser blevet renset for anklager om videnskabelig fusk, og forleden ramte klima-hackeriet så pludselig skeptikerne i nakken som en hårdtslående boomerang.
En ukendt person har narret den indflydelsesrige konservative og klimaskeptiske tænketank The Heartland Institute til at maile sig et antal fortrolige strategidokumenter, som nu er blevet delt med offentligheden via hjemmesiden www.desmogblog.com
Heartland Institute, som tilbage i november 2009 opfordrede medier, politikere og andre til at granske »de nye og virkelige beviser« mod klimaforskerne, har nu udsendt en appel, hvori man »respektfuldt anmoder alle aktivister, bloggere og andre journalister om straks at fjerne dokumenterne og ethvert citat fra dem« fra deres blogs og hjemmesider, eftersom offentliggørelsen repræsenterer en »formentlig kriminel forseelse«, som de skyldige »bør skamme sig over«.
Undergravning
Den appel forstår man godt, når man studerer dokumenterne. Ét fortæller bl.a., at en anonym donor siden 2007 har givet over otte mio. dollar til Heartlands klimaskeptiske arbejde og for 2012 lovet yderligere 629.000 dollar. Blandt andre donorer er Charles G. Koch Foundation, der med midler fra den multinationale olie-, gas- og kemikoncern Koch Industries støtter f.eks. Teaparty-bevægelsen. Ifølge dokumenterne går tænketankens midler på klimaområdet bl.a. til at betale »et hold forskere« 300.000 dollar om året for med en modrapport at »undergrave« de officielle rapporter fra FN’s klimapanel, IPCC. Dertil får en håndfuld ’eksperter’ fast betaling af for deres klimakritiske arbejde i offentligheden, bl.a. den mest prominente, pensioneret miljøprofessor Fred Singer fra University of Virginia, der modtager »5.000 dollar om måneden plus omkostninger.«
Mest opsigtsvækkende er et projekt, hvor Dr. David Wojick — en velkendt klimaskeptiker, der har arbejdet for kulindustrien, men aldrig publiceret én videnskabelig artikel om klimaspørgsmål — skal hyres til at fremstille et undervisningsmateriale til de amerikanske skoler, som kan så tvivl om den menneskeskabte klimaeffekt.
»Hans indsats vil fokusere på at levere et undervisningsmateriale, der viser, at emnet klimaforandring er kontroversielt og usikkert — to centrale punkter, der er effektive, når det gælder at få lærere til at afstå fra at undervise i naturvidenskab.« »Vi planlægger foreløbig at betale Dr. Wojick 5.000 dollar pr. modul, omkring 25.000 dollar pr. kvartal, for dette arbejde med start i andet kvartal 2012. Den Anonyme Donor har givet tilsagn om de første 100.000 dollar til dette projekt,« hedder det.
’Vi afslører sandheden’
Den hårdt pressede konservative tænketank er nu gået til modoffensiv. Man kalder i en pressemeddelelse et af de offentliggjorte dokumenter »et falsum« — ikke det i denne tekst citerede — mens autenticiteten af andre kaldes »ikke bekræftet«. Og i en særlig henvendelse direkte til sine sympatisører skriver Heartland Institute:
»En flok bloggere og venstreorienterede aktivister og deres nikkedukker i de følgagtige medier publicerer og citerer nu disse ’lækkede’ dokumenter. Jeres modige støtte er nu mere nødvendig end nogensinde. Dette angreb ville ikke være kommet, hvis det ikke var fordi, vi afslører sandheden.«
 

