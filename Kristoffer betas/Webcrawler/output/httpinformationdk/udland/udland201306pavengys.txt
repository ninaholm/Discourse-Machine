Paven gyser
Pave Frans: Jo, der er ’korruption og homoseksuel lobby’ i Vatikanet


 
	Intet under, at Dan Brown og andre gyserforfattere suges mod den katolske kirkes højeste cirkler og inderste kredse: Sikke et farverigt hjemsted for intriger, forkrampede hemmeligheder og tilslørede forbrydelser.

	Det mest uhyggelige er, at forfatternes fantasi kan tage afsæt direkte i virkeligheden. En af de seneste faktagysere er 2012-afsløringen af, at pavens butler stod bag lækagen af en række dokumenter, der blotlagde skammelige rænker og lyssky transaktioner omkring Vatikanets bank.

	Lækagerne fik daværende pave Benedikt til at bede tre aldrende kardinaler om at foretage en undersøgelse af skummelhederne i Vatikanet. Oh, skræk! Den rapport, som de tre kardinaler kom med, indeholdt så stærke sager, at Benedikt beordrede rapporten lagt bag lås og slå. Alligevel kunne den italienske avis la Repubblica fra rapporten gengive passager om et homoseksuelt Vatikan-netværk, der frekventerer en skønhedssalon, en sauna og en villa, hvor bøsseorgier finder sted. Samme avis mente at vide, at det var chokket over rapporten, der i februar i år fik pave Benedikt til at abdicere. Skandalen vil ikke dø. I torsdags kunne både Kristeligt Dagblad og The New York Times rapportere, at den nye pave, Frans, på et møde med præster og nonner fra Latinamerika har sagt om Vatikanets inderste magtkredse: »Der er fromme mænd, virkelig fromme mænd. Men der er også en strøm af korruption, det er der også, det er sandt (...) Man taler om en homoseksuel lobby, og det er sandt, det er der (...) Vi må se, hvad vi kan gøre.«

	Man kunne jo mene, at den egentlige skandale er, at det er en skandale, at der er nogle i Vatikanet, der er homoseksuelle. Hvis den katolske kirke gjorde sig fri af sin fornægtelse af seksualdriften, ville det lufte ud i det miljø, der muliggør afpresning og dække over sædelighedsforbrydelser mod børn. Befriede kirken præster og nonner for det forløjede løfte om cølibat, ville det formentlig fjerne en betydelig del af tilskyndelsen til seksuelt misbrug af de forsvarsløse, der er betroet kirken til opdragelse.

	Det er ikke en homoseksuel lobby, pave Frans skal »gøre noget ved«. Det er hans kirkes sexlære.

	 

	 

