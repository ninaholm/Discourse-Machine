Berlusconi skal dø – men hvordan?
Silvio Berlusconis gamle parti genopstår, mens Senatet er i færd med at ekskludere ham


 
	Den politiske debat i Italien har i et par dage handlet om et meget specifikt spørgsmål: Skal en eksklusion af et parlamentsmedlem altid bekræftes ved en hemmelig afstemning, eller kan man ændre praksis og stemme åbent, når Senatet i nærmeste fremtid skal afgøre Silvio Berlusconis sag?

	Eksklusionssager betragtes normalt som »samvittighedsspørgsmål« og afgøres derfor ved hemmelige afstemninger – ligesom valget af republikkens præsident.

	Det var grunden til, at Giorgio Napolitano i foråret blev genvalgt som præsident, da 101 parlamentsmedlemmer fra centrumvenstrepartiet PD benyttede valghemmeligheden til at sabotere ledelsens plan. Det førte til en samlingsregering med deltagelse af Berlusconis parti, PdL, under ledelse af PD’s Enrico Letta.

	Nu frygter PD, at situationen skal gentage sig i forbindelse med eksklusionen af Berlusconi, der for halvanden måned siden blev kendt definitivt skyldig i skattesvig. En lov, som alle de nuværende regeringspartier var med til at vedtage for ni måneder siden, foreskriver, at dømte parlamentsmedlemmer »øjeblikkeligt« skal ekskluderes. Ifølge PD skal loven respekteres, men PdL mener, at Senatet bør afvente EU’s menneskerettighedsdomstols og/eller Italiens forfatningsdomstols vurdering.

	PD’s (begrundede) bekymring for, at Berlusconi styrer en del af partiets parlamentsmedlemmer, er »målestokken for, hvor dyb en afgrund partierne er faldet i«, skriver Marco Travaglio, lederskribent i avisen Il Fatto Quotidiano.

	Immunitet

	I dag skal et senatsudvalg stemme om Berlusconis sag. Andrea Augello, der er ordfører for PdL i udvalget, mener, at Berlusconi skal forblive senator. Augellos indstilling bliver efter alt at dømme forkastet med et stort flertal. Derefter skal udvalget formulere og stemme om en ny indstilling – eksklusion af senator Berlusconi – som så skal bekræftes ved en afstemning i Senatets aula. Spørgsmålet er, om det sker inden den 19. oktober, hvor appelretten i Milano begynder at genudmåle Berlusconis tillægsstraf. Målet med PdL’s forhalingstaktik er at undgå ydmygelsen i Senatet: »Silvio ved, han skal dø, men har ikke bestemt hvordan,« siger Francesco Saverio Romano, der var landbrugsminister i Berlusconi sidste regering (2008-11) og har været beskyldt for at stå i ledtog med den sicilianske mafia, til ugemagasinet L’espresso.

	PdL vil sikre Berlusconis »politiske funktionsdygtighed« trods dommen på fire års fængsel – som på grund af en amnestilov fra 2006 og den dømtes alder, snart 77 år, bliver forkortet til ét års husarrest eller samfundstjeneste – og en tillægsstraf på ét til tre års udelukkelse fra offentlige og politiske embeder. Med et fravær på 99,4 procent er motivet for, at Berlusconi skal beholde sit mandat, dog næppe kun politisk. Uden parlamentarisk immunitet risikerer han varetægtsfængsling i forbindelse med andre verserende retssager – i både Milano og Napoli er der nye sager undervejs, hvor han mistænkes for at have obstrueret efterforskningen. Derfor truer PdL med at trække sine ministre fra regeringen, hvis PD insisterer på straks at ekskludere ham.

	Og selv om de andre sager mod Berlusconi – udnyttelse af en mindreårig prostitueret, embedsmisbrug, medvirken til offentliggørelse af retslige dokumenter og bestikkelse af parlamentarikere fra bl.a. PD – skulle forhindre, at præsident Napolitano kan benåde ham, kræver PdL, at det sker.

	Hvis Berlusconis børn på farens vegne anmoder præsidenten om benådning, forventer PdL, at det bliver efterkommet, udtaler den tidligere senatsformand Renato Schifani, som også har været og igen er under efterforskning for at have forbindelse til den sicilianske mafia.

	Lynafledere

	Men hvordan kan regeringspartneren PD medvirke til det uden at tilsidesætte loven og miste sin sidste rest af troværdighed over for vælgerne? Det er umuligt. Så selv regeringslederen er nu skeptisk i forhold til regeringens holdbarhed. PD’s Letta og præsident Napolitano vil ikke fungere som »lynafledere« for en politisk konflikt mellem regeringspartierne, advarede ministerpræsidenten mandag.

	De mange forhindringer tvinger Berlusconi til konstant at ændre strategi og agere som en gangster på flugt. Det ene øjeblik truer hans folk med at forlade Lettas regering, og det andet øjeblik siger de, at der ikke findes noget alternativ til det brede regeringssamarbejde.

	I modsætning til andre dømte kan Berlusconi mobilisere enorme ressourcer. Dommen har fået ham til at relancere sit gamle parti, Forza Italia. Det bliver ligesom ved dannelsen i 1994 annonceret med en båndet meddelelse til det italienske folk. Meddelelsen skulle have været sendt tirsdag, men er angiveligt blevet modificeret endnu en gang og udskudt til i dag, så den kommer til at fjerne opmærksomheden fra afstemningen i udvalget.

	»Endnu en tv-meddelelse«, tweeter Antonello Caporale, journalist ved Il Fatto Quotidiano, »det er B., der lænker alle til sin egen skæbne. Han er fangevogteren, vi er de indsatte.«

