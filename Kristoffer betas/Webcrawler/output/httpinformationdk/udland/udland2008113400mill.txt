3.400 milliarder kroner skal redde Kinas 'harmoniske samfund' fra social uro
Med en gigantisk redningspakke forsøger den kinesiske regering at bremse landets økonomiske nedtur under den globale finanskrise. Kinesisk økonom mener, det er en nødvendig - men kun midlertidig - løsning 


 BEIJING - "Det er intet mindre end det harmoniske samfund, der står på spil," siger økonomen Wang Xiaolu. Det er en dramatisk kommentar til et dramatisk udspil fra den kinesiske regerings side. Den har vedtaget en stimuluspakke på hele 3.400 mia. kr., som skal hjælpe verdens fjerdestørste økonomi med at modstå de negative konsekvenser af den drastisk faldende vækst og eksport, som den globale finanskrise har forårsaget. Størrelsen på den økonomiske indsprøjtning, der svarer til ca. en sjettedel af landets bruttonationalprodukt, indikerer, hvor alarmeret regeringen er over den lavere vækst.
Social stabilitet
Da pakken blev annonceret søndag, meddelte regeringen, at den var nødt til at "reagere hurtigt og håndfast" for at imødegå den "intensiverede globale finanskrise."
I sidste ende gælder det landets sociale stabilitet. Den økonomiske nedtur truer med at erodere de sidste års imponerende indkomstvækst og dermed skabelsen af det, præsident Hu Jintao kalder det 'harmoniske samfund'. Regeringen baserer sin legitimitet på økonomisk fremgang, men krisen skaber frygt for, at millioner af kinesiske fabriksarbejdere mister arbejdet, og nedgangen kan vise sig at være en stor forhindring for forsøget på at sprede væksten fra den rigere østkyst til resten af landet.
"Hjælpepakken er helt klart motiveret af, at regeringen føler sig nødsaget til at gribe ind og indføre positive makroøkonomiske tiltag for at opveje tabene i eksportsektoren," siger Wang Xiaolu fra Det Nationale Økonomiske Researchinstitut, en uafhængig tænketank i Beijing. 
"Det er nødvendigt for at sikre den sociale stabilitet. Krisen, med faldende eksport, fører til stigende arbejdsløshed, flere familier, der mister deres indkomstgrundlag, og det forværrer den allerede ulige velstandsdistribution. Det kan føre til social uro."
Regeringen vil bl.a. investere de mange penge i infrastrukturprojekter, boligmarkedet og sociale ydelser. Ifølge det statslige nyhedsbureau Xinhua, er det samtidig planen, at skatteændringer skal reducere virksomheders omkostninger, og der vil blive frigjort flere penge til lån til mindre virksomheder og til projekter i landområderne. Det blev ikke beskrevet, hvor pengene til projekterne skal komme fra, men med 11.000 mia. kr. i udenlandske valutareserver er Beijing i stand til at stable en kraftig stimuluspakke på benene.
Mistet fremdrift
Præsident Hu Jintao har for nylig beskrevet den globale økonomiske situation som "barsk", mens premierminister Wen Jiabao advarede om, at dette år vil blive "det værste i nyere tid."
Den aktuelle situation er en stor omvæltning fra første halvdel af 2008, hvor Beijing hovedsageligt var tvunget til at kæmpe mod inflation og en overophedet økonomi. Nu er regeringens største problem, at økonomien har mistet sin fremdrift. I det tredje kvartal i år er væksten faldet til ni procent, et godt stykke under sidste års 11,9 procent - og samtidig den laveste vækst siden 2002.
Denne weekend anslog Den Internationale Valuta-fond, at Kinas vækst næste år vil falde til 8,5 procent, mens flere banker forudser, den vil komme helt ned under 8 procent. Selvom det for andre lande fortsat er et misundelsesværdigt højt væksttal, vil det i kinesisk sammenhæng nærme sig recession. 
Den kinesiske regering anslår selv, at otte procent er smertegrænsen: under det tal vil økonomien ikke være i stand til at skabe tilstrækkeligt med nye jobs til de omkring 15 mio. kinesere, der hvert år melder sig på jobmarkedet. Samtidig vil den ikke kunne tilfredsstille resten af befolkningen, der er blevet vant til stadige indkomststigninger.
Større skel
Tilbagegangen for investeringer og eksport har allerede ført til fabrikslukninger i Sydkina, massefyringer og sporadiske demonstrationer fra arbejdere, der klager over, at fabriksejerne er forsvundet uden at udbetale løn. Hårdest ramt er den sydlige Guangdong-provins, hvor en stor del af Kinas eksport produceres. 
Men, siger Wang Xiaolu, effekten kan føles i hele landet:
"Arbejderne på fabrikkerne er nogle af Kinas ca. 130 mio. migrantarbejdere, bønder der er kommet til byerne fra hele landet for at tjene flere penge, end de kan derhjemme," siger han. 
"Pengene, som disse arbejdere sender hjem til familierne, er vigtige for at holde økonomien kørende i landområderne. Og hvis de mister arbejdet og pengetilførslen stopper, vil det farlige økonomiske skel mellem land og by blot blive større."
Brug for forbrug
Selvom stimuluspakken er den største, den kinesiske regering nogensinde har givet sig i kast med, er den dog i Wangs øjne kun en midlertidig løsning. 
"Kina vil fortsat være for afhængig af eksport og er derfor sårbar," siger han.
Han peger på, at det er nødvendigt, at kinesernes privatforbrug skrues i vejret. Noget som regeringen også fokuserer på for at styrke økonomien. Men hvis forbruget skal stimuleres, er vidtgående sociale reformer nødvendige, mener Wang.
"Kineseres forbrug er utrolig lavt. De føler sig tvunget til at spare en stor del af deres indkomst sammen, fordi boliger og uddannelse er for dyrt, og fordi de frygter, at en tur på hospitalet kan ruinere dem," siger han.
"Hvis det skal ændres, er det nødvendigt med bedre offentlige ydelser og et bedre socialt sikkerhedsnet. Her er en stimuluspakke ikke nok."
Foreløbig er stimuluspakken dog blevet hilst velkommen af Den Internationale Valutafond, der siger, den vil hjælpe godt til med at få rettet op på verdensøkonomien.
Det er formentlig ikke noget tilfælde, at pakken blev annonceret blot få dage før præsident Hu Jintao tager til Washington for at tage del i et globalt økonomisk topmøde. 
Han vil nu være i stand til at forklare, hvordan Kina, som stod for 27 procent af den globale vækst sidste år, vil være med til at løse krisen.
Pakken blev også modtaget positivt af finansmarkedet, da aktiemarkedet i Kina steg med syv procent i går. 


