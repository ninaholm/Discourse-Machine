Kina optrapper cybercensuren
Det kinesiske styre er fortsat nervøs for, at urolighederne i Mellemøsten skal sprede sig til Kina. En opfordring på internettet til protest har fået politi i stort antal på gaden, censuren af cyberspace øges, og aktivister tilbageholdes


 BEIJING - Der var ingen slogans, bannere eller knyttede næver. Det var, som en online-kommentator beskrev det, »en revolution, der aldrig fandt sted.«
Et anonymt indlæg på internettet opfordrede til demonstrationer søndag i 13 kinesiske byer, men kun et ganske lille antal kinesere troppede op for at deltage i en »kinesisk jasmin-revolution«, inspireret af de omsiggribende protester i den arabiske verden.
Det kinesiske styre tog heller ingen chancer. Ifølge Hongkongs Information Centre for Human Rights and Democracy blev der i flere end 20 byer udkommanderet et massivt politiopbud for at kvæle ethvert optræk til protester. Omkring 100 aktivister blev enten tilbageholdt af politiet eller sat i husarrest hen over weekenden. Og på internettet har censuren blokeret for søgninger på ordet 'jasmin', og næsten al online diskussion om den anonyme appel er blevet slettet.
Det er endnu et tegn på, at kommunistpartiets ledere er nervøse for, at den seneste tids oprør mod autoritære regimer i Mellemøsten og Nordafrika kan inspirere kinesere til at gå på gaden i protest.
Hidtil har de kinesiske myndigheder stærkt begrænset landets mediers omtale af protesterne i bl.a. Egypten, Tunesien og Libyen. I Kinas statsstyrede aviser lægges der vægt på, at de ramte lande er martret af kaos i et forsøg på i utide at indføre demokrati, og at stabilitet - ikke demokratisering - er nødvendig for at sikre stigende velstand.
Ifølge den Beijing-baserede politiske analytiker Hu Xingdou er det i kommunistpartiets øjne nødvendigt at forme diskussionen, så kineserne ikke begynder at drage paralleller mellem samfundsproblemerne i Kina og eksempelvis Egypten.
»Kinas situation er meget lig Egyptens. Der er mange uløste problemer i begge samfund, såsom manglen på social retfærdighed og voksende økonomisk ulighed,« siger professor Hu.
»Kina er som en olietønde, der blot venter på at blive tændt.«
Performance art
Det skete dog ikke søndag, efter kinesere, via den kinesiske dissidenthjemmeside Boxun.com, ellers blev tilskyndet til »at tage ansvar for fremtiden« og demonstrere for retfærdighed og bedre levevilkår.
I Beijing samledes omkring 100 personer på en central gågade, et stenkast fra Den Himmelske Freds Plads. Men det eneste tegn på protest kom, da en ung kinesisk mand blev tilbageholdt af politiet efter at have lagt jasminblomster foran en McDonald's restaurant.
Ifølge nyhedsbureauet AP blev tre personer ført væk af politiet i Shanghai efter at have klaget over regeringen og høje fødevarepriser. Der er ingen rapporter om demonstrationer i andre byer.
Mandag affærdigede den engelsksprogede kinesiske avis Global Times weekendens optrin som »performance art« og skrev, at »tilskyndelse til en 'revolution' vil fejle, da offentligheden er modstander af det.«
Folkets Dagblad, kommunistpartiets talerør, anerkendte dog, at Kina kæmper med store samfundsproblemer, og at »det ikke er fuldstændig udelukket, at nationen kan synke ned i social uro, hvis statens styreform fejler.«
Mens Kina, ligesom de uroplagede lande i Mellemøsten, er præget af korruption, uretfærdighed og undertrykkende kontrol med befolkningen, er den store forskel, at regeringen i Beijing kan pege på tre årtier med enorm økonomisk vækst som sit altafgørende legitimitetsgrundlag. Det giver støtte blandt kineserne og gør dem mindre villige til at følge en internetopfordring til at demonstrere og dermed potentielt sætte deres nyfundne velstand over styr.
»På kort sigt vil vi ikke se en revolution i Kina,« siger Hu Xingdou.
»De fleste ønsker en ændring, men de ønsker ikke uro. Kineserne er berømte for deres udholdenhed. Før end de ikke har noget andet valg, så vil de ikke gå på gaden.«
Øget internetstyring
Det til trods lader kommunistpartiet ikke til at føle sig sikker. Kina gør brug af verdens mest sofistikerede system for internetcensur i et forsøg på at kvæle systemkritik online. At protesterne i Mellemøsten i høj grad er blevet koordineret via internettets sociale medier lader blot til at understrege overfor Beijing, at kontrollen med cyberspace er mere nødvendig end nogensinde før.
I en tale lørdag lagde præsident og partichef Hu Jintao op til, at internetcensuren skal styrkes yderligere i »denne periode med forstørret social konflikt« for at øge »styringen med samfundet« og bedre »guide den offentlige opinion.«
»Efter Hu Jintaos tale er det tydeligt, at internetsituationen i Kina vil blive værre,« siger professor Qiao Mu, som er leder af centret for international kommunikation ved Beijing Foreign Studies University.
Hu Jintaos udmelding kom få dage efter, USA's udenrigsminister Hillary Clinton i en tale argumenterede for, at autoritære lande, som begrænser adgangen til internettet, vil havne i en »diktators dilemma«. Enten vil de være nødt til hele tiden at styrke deres undertrykkende taktik, ellers må de i sidste ende give efter og lade »murene falde«.
Kina valgte tydeligvis fortsat at følge den første mulighed, da Clintons budskaber blev censureret på det kinesiske internet.
Det fik blandt andre professor Qiao Mu at mærke. Gennem Sina Weibo, en kinesisk mikroblog a la Twitter, som 80 millioner kinesere gør brug af, udsendte han i sidste uge 10 beskeder med citater fra Clintons tale. I løbet af få timer blev alle hans beskeder slettet, og han modtog en streng advarsel fra Sina Weibo for at sprede »skadelig information« - hvis han fortsætter, vil hans internetkonto blive spærret, lød beskeden.
»Efter det, der skete i Egypten og Tunesien, lader regeringen ikke til at være villig til at tage nogle chancer,« siger Qiao Mu.


