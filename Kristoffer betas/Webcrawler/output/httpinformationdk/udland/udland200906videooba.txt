VIDEO: Obamas tale i Kairo
Vi er ikke konkurrenter, siger Obama i en tale til verdens muslimer. I talen tog han også fat på emner som demokrati, israelsk-palæstinensisk fred og Iran


 KAIRO | Klapsalverne bragede løs, da USA's præsident, Barack Obama, kort efter middag gik på talerstolen på Kairos Universitet og tog fat på sin længe ventede tale til den muslimske verden.
Embedded video from CNN Video
Det var en tale, hvor han ikke alene kom ind på de store politiske problemer som den israelsk-palæstinensiske strid og Irans atomprogram. Han kom også ind på demokrati og på kvinders rettigheder i den muslimske verden.
Ofte blev hans op imod tre kvarter lange tale afbrudt af de klappende tilhører på universitetet.
- Jeg er kommet her for at søge en ny begyndelse mellem USA og muslimer rundt om i verden. Baseret på gensidige interesser og gensidig respekt. Baseret på den sandhed, at Amerika og islam ikke udelukker hinanden og ikke behøver at være i konkurrence, sagde præsidenten.
- De overlapper hinanden og deler fælles principper. Principper om retfærdighed og fremskridt, tolerance og værdighed for alle mennesker, sagde han.
Obama sagde videre, at voldelige ekstremister har udnyttet spændinger mellem muslimer og Vesten, og at islam ikke er en del af problemet. Islam er derimod en del af arbejdet med at fremme freden.
Han fortalte, at han "personligt" vil arbejde for, at striden mellem israelere og palæstinensere løses via en tostatsløsning.
USA's bånd til Israel er ubrydeligt, sagde han, men tilføjede, at han ikke vender ryggen til palæstinensernes håb om en stat.
Angående Iran sagde han, at alle lande har ret til fredelig udnyttelse af atomkraft, og at et våbenkapløb med atomvåben i Mellemøsten kan føre ned ad et "meget farligt spor".
Han kom også ind på nogle af de samfundsforhold, som Vesten ofte bebrejder den islamiske verden, herunder forholdene for kvinder.
- Jeg afviser det synspunkt, som nogle i Vesten har, at kvinder, der vælger at dække deres hår, på en eller anden måde er mindre ligeværdige. Men jeg mener, at en kvinde, som nægtes uddannelse, nægtes ligeværdighed. Og det er ikke noget tilfælde, at lande, hvor kvinder er veluddannede, har lagt større sandsynlighed for at blive velstående, sagde han.
- Vore døtre kan bidrage lige så meget til samfundet som vore sønner.
 Præsidenten sagde, at han er overbevist om, at alle mennesker stræber efter nogle fælles ting.
- Muligheden for at tale frit og for at have indflydelse på, hvordan man bliver regeret. Tillid til loven og ligeværdighed i den juridiske proces. Åbenhed om regeringen, der ikke stjæler fra folk. Frihed til at leve, som man vælger, sagde Obama og tilføjede: - Dette er ikke blot amerikanske idéer. Det er menneskerettigheder, og derfor støtter vi dem over alt.
