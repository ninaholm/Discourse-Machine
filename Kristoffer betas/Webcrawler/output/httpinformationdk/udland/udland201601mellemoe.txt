Mellemøsten: FN: Krigen i Yemen er folkeretsstridig
Omfattende luftangreb mod civile mål dokumenteres i rapport, der også kaster kritisk lys på britisk våbeneksport og militærrådgivning til Saudi-Arabien


 Et FN-panel, der undersøger de saudiarabisk ledede bombetogter i Yemen har afdækket »omfattende og systematiske« angreb på civile mål. Dette er i strid med humanitær folkeret og rejser spørgsmål om Storbritanniens våbeneksport til Saudi-Arabien og britiske militærrådgiveres rolle.
Den endelige 51 sider lange rapport er udarbejdet af et panel af Yemen-eksperter og blev i sidste uge forelagt FN’s Sikkerhedsråd. Rapporten er ikke offentliggjort, men Guardian har fået adgang til et lækket eksemplar.
Menneskeretsgrupper – og Labour-leder Jeremy Corbyn, der kalder den lækkede rapport »foruroligende« – kræver en øjeblikkelig redegørelse for de forhold, rapporten påviser, og suspension af våbensalg til Saudi-Arabien, indtil en sådan foreligger.
Premierminister David Cameron siger, at den britiske regering vil granske rapporten, men insisterer på, at Storbritannien har et af verdens strengeste etiske regelsæt for våbeneksport. Han tilføjer, at britisk militær ikke er direkte involveret i de saudiarabisk ledede luftangreb.
Rettet mod civile
En af rapportens vigtigste konstateringer er denne:
»Panelet dokumenterer, at koalitionen har gennemført luftangreb rettet mod civile og civil infrastruktur, i strid med den humanitære folkeret, herunder imod lejre for internt fordrevne og flygtninge, civile sammenkomster, herunder bryllupper, civile køretøjer, herunder busser; civile boligområder, medicinske faciliteter, skoler, moskeer, markeder, fabrikker, fødevarelagre og anden væsentlig civil infrastruktur, såsom lufthavnen i Sanaa, havnen i Hudaydah og indenlandske transitruter.«
Rapportens forfattere tilføjer: »Panelet har dokumenteret 119 koalitionstogter, der har relation til overtrædelser af den humanitære folkeret.«
Saudi-Arabien, en af ​​de største købere af britisk forsvarsudstyr, herunder fly, indledte sin bombekampagne mod Yemen i marts sidste år til støtte for den yemenitiske præsident, Abd-Rabbu Mansour Hadi, som trues af houthi-oprørsgrupper, der får støtte fra Iran.
Ifølge ngo’en Campaign Against Arms Trade solgte Storbritannien for over 30 milliarder kr. våben til Saudi-Arabien i de første ni måneder af 2015, hvilket bringer det totale våbensalg til dette land op på over 70 milliarder, siden Cameron tiltrådte, inklusive en leverance på 72 Eurofighter Typhoon-jetfly.
Storbritannien bekræftede i sidste uge, at britiske styrker har været til stede i det saudiske militære hovedkvarters kommando- og kontrolcenter for angrebene i Yemen, men afviser at britiske tropper har haft en operationel rolle.
Pres på Cameron
Panelets resultater vil lægge øget pres på Cameron for at suspendere salget. I en ministeriel erklæring fra marts 2014 erklærede den britiske regering udtrykkeligt, at der »ikke vil blive udstedt eksportlicens, hvis der er klar risiko for, at det eksporterede udstyr kan blive brugt til en alvorlig overtrædelse af den humanitære folkeret«.
I rapporten vurderes det, at 60 procent svarende til 2.682 af de civile dødsfald under krigen i Yemen kan relateres til eksplosive våben affyret fra luften.
Endvidere hedder det:
»Koalitionens målrettede angreb på civile fra luften, hvor boligområder eller hele byer som Sadah og Maran gøres til militære mål, er en alvorlig krænkelse af principperne om proportionalitet og forsigtighed. I visse tilfælde har panelet fundet, at sådanne krænkelser er sket på udbredt og systematisk måde.«
Panelets undersøgere har ikke selv kunnet rejse rundt i Yemen, men har dog haft adgang til satellitbilleder til at se på områder før og efter bombningerne.
»Billedmaterialet afslører omfattende skader på boligområder og civile genstande som følge af interne kampe og koalitionens luftangreb,« fastslår rapporten.
© The Guardian og Information. 
Oversat af Niels Ivar Larsen

