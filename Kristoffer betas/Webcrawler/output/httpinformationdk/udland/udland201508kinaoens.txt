Kina: Vi ønsker ikke ’valutakrig’ med Vesten
Kinas Folkebank afviser, at sidste uges chokdevalueringer af renminbien er del af en bredere ny pengepolitisk strategi, men advarer om, at valuta-volatiliteten kan fortsætte i nærmeste fremtid


 Kinas Centralbank advarer nu om, at den kinesiske valuta, renminbien, fortsat kan befinde sig i en volatil periode, men forsikrer samtidig om, at Beijing ikke har hensigter om at føre ’valutakrig’, trods sidste uges serie af chokdevalueringer.
Cheføkonom i Kinas Folkebank (som centralbanken hedder, red.), Ma Jun, siger, at Kina »ikke har intentioner om eller behov for at deltage »i en valutakrig«.
Opsat på at nedtone frygten for gengældelsesdevalueringer fra USA, Europa og Japan, erklærer han, at Beijing kun vil gribe ind for at modvirke overdreven volatilitet – i ’undtagelsestilfælde’.
Renminbiens fald i sidste uge og deraf følgende øgede fleksibilitet vil være et stærkt bidrag til at mindske sandsynligheden for lignende justeringer i fremtiden, siger Ma. Han tilføjer, at et mere sandsynligt scenarie er ’tovejs-volatilitet’, det vil sige løbende op- og nedskrivninger af den nationale valuta som reaktion på økonomiske op- og nedture. Under henvisning til muligheden for yderligere tiltag udtaler han: »Selv hvis centralbanken i fremtiden skulle få brug for at gribe ind på markedet, kan det ske i begge retninger«.
Mas intervention, formidlet via Reuters, kommer som en overraskelse efter at de kinesiske myndigheders devalueringer i sidste uge udløste paniksalg på verdens aktiemarkeder.
Læs også: Krig på konkurrence
Hos investorer, der i forvejen er bekymrede for de pauvre økonomiske data, Kina har præsteret i en længere periode, har der været frygt for, at desperate embedsmænd i Beijing ville tvinge renminbien ned i værdi som eneste udvej til at rette op på den økonomiske udvikling.
Mas bemærkning skal sandsynligvis udlægges som et forsøg fra Kinas centralbank på at genvinde kontrol med renminbien på valutamarkederne i en fase, hvor analytikerne har spået yderligere devalueringer af den kinesiske valuta.
Analytikere vurderede i sidste uge, at kineserne ville søge at presse renminbiens værdi ned for at gøre sin eksport billigere, men ikke så meget at det skaber modreaktioner fra de rivaliserende handelsblokkes side. En 10 procents devaluering over for dollaren blev nævnt som målet for Kinas Folkebank at genvinde, hvad det ser som en konkurrencedygtig pris over for Washington.
I sidste måned fik Kinas myndigheder kritik for deres håndtering af en aktiefalds- panik, hvor millioner af investorer tabte deres opsparing.
For at forhindre kollaps af aktiemarkedet i Shanghai blev myndighederne tvunget ud i et pinligt tilbagetog, der omfattede ophævelse af hårde regler for hårde udlån, der skulle afskrække tradere fra overdreven låntagning.
Ma siger, at han forventer, at Kinas økonomi i år vil vokse med omkring 7 procent, hvilket er helt på linje med regeringens mål.
Fredag udtrykte Den Internationale Valutafond tilfredshed med de justeringer, Kinas Folkebank har foretaget i referencesats-mekanismen, ligesom Kinas børstilsyn erklærede, at man var rede til at stabilisere aktiemarkederne »over en årrække« gennem en statsstøttet fond. Det kinesiske børstilsyn har organiseret et såkaldt ’landshold’ af statsejede mæglere og fondsforvaltere, som har lovet ikke at sælge aktier, før aktieindekset Shanghai Composite Index igen når op på 4.500 point.
Ifølge kinesiske medieforlydender i sidste måned har Kinas største banker udlånt 1.300 milliarder renminbi i et forsøg på at stoppe aktiemarkedets nedsmeltning. Det blev rapporteret, at 17 kommercielle banker havde ydet penge til det statsstøttede China Securities Finance (CSF), der låner investorer penge til at købe aktier – en praksis kendt som marginaludlån.
© The Guardian og Information 
Oversat af Niels Ivar Larsen

