Demonstranter sårede betjente



 En nynazistisk demonstration i den tyske by Leipzig blev lørdag aften mødt af en moddemonstration fra venstrefløjen. Det fik uroligheder til at eskalere, og 69 betjente er blevet såret i sammenstødet, skrev det tyske nyhedsbureau dpa natten til søndag.
Politifolkene blev mødt af sten, flasker og fyrværkeri, da de forsøgte at få kontrol over urolighederne. Som svar brugte politiet vandkanoner og tåregas. Ifølge politiet er 23 blevet anholdt i forbindelse med urolighederne. Højreekstremister havde lørdag aften planlagt en demonstration i bydelen Südoverstadt. Det var den, der blev mødt af voldsomme protester fra venstreorienterede demonstranter.
Ritzau

