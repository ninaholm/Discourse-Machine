Nød lærer jo ...
I sidste uge mødtes BRIK-landene om spørgsmålet: Hvordan hjælper vi gamle Europa? Diskussionerne cementerede en gang for alle, at Europa for egne blå øjnes skyld må få fart på reformer af de internationale institutioner


 »Vi afbryder denne sending med en vigtig meddelelse: To århundreders vestlig dominans er forbi.«
Sådan indledte Pepe Escobar, korrespondent for Asia Times, i weekenden en kommentar. Bevares og hold hestene, følger Escobar op, ikke lige nu, men tingene er definitivt i bevægelse. Torsdag i sidste uge mødtes finansministre og nationalbankdirektører fra BRIKS-landene Brasilien, Rusland, Indien og Kina til lejligheden suppleret med et afsluttende 'S' for Sydafrika med det formål at diskutere, hvordan de nye store økonomier kan komme gamle kriseramte Europa til hjælp. Scenen var New York, og anledningen var et møde i G20 og IMF. Det nye var, at de store opkommende økonomier fandt det relevant at holde møde for sig selv og at sætte Europas krise øverst på dagsordenen.
»Det utrolige ved dette er, at det her er Europas gamle kolonier, der nu siger, at de nu måske er i stand til at hjælpe kolonimagten ud af kniben,« skriver Wall Street Journals kommentator Sudeep Reddy.
»Dette her er noget, vi vil se tilbage på som det øjeblik, hvor de fremadstormende økonomier fik muligheden for, for alvor, at sikre deres plads som meget større spillere og magtcentre i verden.«
Lån til IMF
Det var ikke det store, der konkret kom ud af mødet. Brasilien havde lagt op til, at de store udviklingsøkonomier skulle opkøbe statsobligationer fra de kriseramte lande, hvilket både Rusland og Indien afviste. Men det, der trods alt kom ud af mødet, var en hensigtserklæring om, at man vil arbejde på at yde IMF lån, hvis det skulle blive nødvendingt for, at Valutafonden kan komme de europæiske økonomier til undsætning. Og der kan i høj grad blive brug for en håndsrækning. I går lød der dystre toner fra IMF: Skulle det vise sig, at gældskrisen i Italien og Spanien bliver så dyb som frygtet, vil fonden ikke have penge nok til at redde dem.
Når de store nye økonomier har interesse i at hjælpe Europa, handler det i første omgang om, at der er tale om deres største eksportmarked, og at de derfor har en interesse i at holde de europæiske forbrugeres næser oven vande. Dernæst, at der især fra Kinas perspektiv er en stigende interesse i at bevæge sig væk fra dollaren til fordel for euroen. Europa er Kinas næststørste handelsmarked, og euroen udgør ca. 30 procent af Kinas valutareserver.
Men der er med et fortærsket udtryk jo intet, der hedder en gratis frokost. Når BRIK-landene lige nu kommer med denne udmelding, handler det også om, at det er en opportun lejlighed til igen at understrege, at de ikke har magt, som de har agt, i de internationale institutioner. Ikke mindst i IMF. Vest-europa står for omkring 24 procent af verdensøkonomien sammenlignet med BRIK's 21 procent. Alligevel sidder europæere på 32 procent af stemmeandelen i IMF mod BRIK's kun 11 procent. »Vi er bekymret over det langsomme tempo, hvormed reformerne i IMF sker,« hed det i en fælles udtalelse fra BRIK-landene fredag: »Der er behov for at ændre dette for at øge Fondens legitimitet og effektivitet.«
Anerkendelse
Og der er også en række individuelle målsætninger. For Brasilien og ikke mindst Indien gælder, at de ønsker at blive anerkendt som de hegemoniske magter, som de er i deres respektive regioner. Den anerkendelse kommer gennem en fast plads i FN's Sikkerhedsråd. For Kina handler det om noget andet, og signalet var klart fra New York: Anerkend os som en markedsøkonomi. Bag denne opfordring, som kan synes symbolsk, da der ikke umiddelbart følger privilegier med til at være en 'markedsøkonomi', ligger, at Kina er træt af altid at få stukket i næsen, at de dumper priserne på verdensmarkedet.
Og så mener Pepe Escobar, at der kan være et element af 'pay back time' fra de nye økonomiers side. »Den offentlige opponion i udviklingslandene har en god hukommelse. Mange drømmer om, at på samme måde som IMF engang 'hjalp' Det Globale Syd gennem at påtvinge de frygtede strukturtilpasninger, der deregulerede alting og overførte endnu mere til dem, der i forvejen havde meget  vil BRIKS nu indføre deres regler for at 'hjælpe' Europa,« skriver Pepe Escobar.
 

