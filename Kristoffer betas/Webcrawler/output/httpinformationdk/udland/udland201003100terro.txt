Over 100 terrormistænkte anholdt i Saudi-Arabien
Saudi-Arabien har slået til mod og anholdt 113 militante, hvoraf knap halvdelen er fra Yemen. 12 af de anholdte havde planlagt angreb på saudiarabiske olieanlæg


 Saudi-Arabien har anholdt snesevis af formodede militante, mistænkt for at have planlagt terrorangreb mod vitale installationer i landet, der er verdens største olieeksportør, skriver Ritzau. Det saudiarabiske indenrigsministerium oplyste onsdag, at der under aktionen er blevet anholdt 113 militante medlemmer af al-Qaeda. Blandt dem var selvmordsbombere, der havde planlagt angreb på olieanlæg i landet.
Godt halvdelen af de anholdte er saudiarabiske formodede militante, mens resten kommer fra Yemen, som kom i Vestens søgelys efter et mislykket terrorangreb mod et amerikansk rutefly på vej fra Holland til USA. Terroristerne var støttet af al-Qaeda i Yemen, tilføjede ministeriet.
De 113 terrormistænkte var organiseret i tre celler med blandt andre to planlagte selvmordsangreb på olie- og sikkerhedsinstallationer i landets olieproducerende østlige provins, hvor også verdens største olieraffinaderi ligger.
»De 12 i de to celler var selvmordsbombere. Vi har uomtvistelige beviser mod alle de anholdte for, at de var ved at planlægge terrorangreb i landet,« sagde talsmand for sikkerhedsanliggender Mansour al-Turki.
Myndigheder sagde, at de to selvmordsbomberceller består af 11 saudiarabere og en yemenit, der af sikkerhedsfolk beskrives som bror til et fremtrædende medlem af al-Qaeda.
Angiveligt fandt anholdelserne sted på et tidligt stadium i forberedelsen til et selvmordsangreb. >
Yemen som base
Omkring 101 militante blev tilbageholdt i den sydlige provins Jazan, nær grænsen til Yemen. Ud over yemenitiske og saudiarabiske militante blev der også anholdt militante fra Bangladesh, Eritrea og Somalia.
De saudiarabiske myndigheder har beslaglagt våben, ammunition og sprængstofbælter. De militante var knyttet til en »afvigende gruppe, der har valgt Yemen som base for at gennemføre deres kriminelle operationer,« hed det i en beskrivelse med et ordvalg, der typisk bruges om al-Qaeda.
»Den afvigende gruppe benytter elementer inde i riget, der er kommet til Saudi-Arabien under dække af arbejde, pilgrimsfærd eller bare er rejst ulovligt ind i landet,« hed det i en meddelelse fra ministeriet.
Regeringen i Yemens hovedstad Sanaa, der kæmper hårdt for at stabilisere en skrøbelig nation, er kommet under internationalt pres for at afslutte borgerkrigen i den nordlige del af landet.
Samtidig opfordres Yemen til at fokusere på kampen mod al-Qaeda, hvis afdeling i landet har påtaget sig skylden for det mislykkede bombeangreb mod det amerikanske fly i december.
Saudi-Arabien, der er en af USA's vigtigste allierede i Mellemøsten, blev tvunget til at revurdere sin egen rolle i forbindelse med den nationalt og globalt øgende terror, da det viste sig, at det var saudiarabiske statsborgere, der stod bag terrorangrebene på USA 11. september 2001.
Hjernen bag angrebene, al-Qaeda-leder Osama bin Laden, er født i Saudi-Arabien.
De farligste i al-Qaeda
Richard Barrett, FN's øverste ansvarlige for overvågningen af al-Qaeda og Talebans aktiviteter, vurderer at al-Qaeda på den arabiske halvø (AQAP), er den stærkeste lokale gruppe af netværket sammenlignet med f.eks. al-Qaeda i Irak, i de nordafrikanske lande eller i Pakistan og Afghanistan.
Barrett sagde for nylig i et interview til nyhedsstationen al-Jazeera om AQAP's aktiviteter:
»AQAP har hidtil fokuseret på mål i Saudi-Arabien og Yemen, og vil måske fortsætte den linje. Men forsøget på at udføre terrorangreb mod et amerikansk rutefly i december viser, at hvis mulighederne er tilstede, vil AQAP også udføre angreb uden for regionen. Ikke desto mindre er AQAP's hovedfokus - ligesom andre dele af al-Qaeda - lokalt.«
Al-Qaeda og deres støtters store fokus på Saudi-Arabien skyldes ifølge Barrett dels Vestens afhængighed af saudisk olie og dels den tætte politiske og økonomiske alliance mellem kongedømmet og USA.
På spørgsmålet om, hvorvidt al-Qaedas folk i Yemen er blandt de farligste, svarede Barrett:
»Jeg er overbevist om, at de er endog meget farlige - de er unge, hidsige og i takt med, at de Saudi-Arabiske myndigheder har været succesrige med at skubbe al-Qaedastøtter ud af landet, har de søgt til Yemen og sluttet sig til yemenitter dér, som er meget villige til at bakke op om angreb på Saudi-Arabien.«
At al-Qaeda i regionen primært har valgt Yemen som base - som anholdelserne i går peger på - hænger ifølge Barrett sammen med, at området i Yemen er svært at kontrollere.
»Yemen har desuden hænderne fulde med rebeller i nord og den seperatistiske bevægelse i syd, tillige med omfattende økonomiske og sociale problemer i landet,« lød det fra Barrett til al-Jazeera.
inf


