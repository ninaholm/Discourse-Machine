Politiforening udlodder våben i lotteri
I den lille New England-stat New Hampshire går en stor del af borgerne højt op i deres ret til at bære våben. Nogle politikere tager skjulte håndvåben med ind i parlamentet, mens politiet indsamler penge med et lotteri, hvor præmien er halvautomatiske våben
To våbenfabrikanter i New Hampshire har sponseret præmierne til det lotteri, som politimesterforeningen her har udskrevet. Køb et lod for 30 dollar, og er man heldig, er præmien en halvautomatisk Ruger SR-556c, som kan afhentes i Rody’s Gun Shop (billedet) i Newport. Lotteriet har fået en del opmærksomhed fra de amerikanske medier og kritik fra flere sider. Foto: Cheryl Senter/The New York Times


 Det er ikke hver dag, postbudet afleverer en pakke med en halvautomatisk riffel importeret fra Bulgarien i Al Bacons lille våbenbutik i den lille by Derry i New Hampshire.
Al’s Gun and Reel Shop ligger på en undseelig sidevej i et boligkvarter. Faktisk er forretningen en tilbygning til Bacon-familiens parcelhus. Hvis man ikke vidste, hvor man skulle finde forretningen, ville man uden videre køre forbi den.
Indenfor pakker Al Bacon en slank gråsort riffel ud af emballagen.
»Det kunne lige så godt være et maskingevær, den er fanme flot,« udbryder indehaveren om den halvautomatiske riffel fra Bulgarien. To kunder står bøjet over den aflange pakke og beundrer pragtstykket.
Hos Al Bacon er vægge og glasvitriner spækket med jagtrifler, halvautomatiske pistoler og geværer samt masser af ammunition. Der synes ikke at være nogen grænse for, hvad man kan købe. Der er bare et problem: I de tre måneder, der er gået side skolemassakren i Newtown, er våben og ammunition blevet revet ned fra hylderne, fortæller han.
Sådan er situationen over hele landet – specielt i delstater, hvor der findes en stærk og traditionsrig kultur for at eje og bruge skydevåben af alle slags. Men for første gang i lang tid tyder noget på, at lovgiverne i Washington, D.C., vil prøve at stramme lovene for køb, salg og besiddelse af våben, i hvert fald en smule.
Dråben
Det seneste skoleskyderi var dråben, der fik bægeret til at flyde over – og fik mange amerikanere op ad stolene. I delstate, der i særlig grad har været berørt af den slags hændelser – f.eks. Colorado og Connecticut – er man længere fremme med at behandle lovforslag til en stramning af de gældende våbenregler end i Washington.
I bjergstaten Colorado – hvor skoldeskyderiet på Colombine fandt sted i 1999, og en ung mand i 2012 skød og dræbte 12 mennekser og sårede over 50 i en biograf i byen Aurora – er parlamentet tæt på at vedtage en lov, som vil gøre det obligatorisk for sælgere på ’Gun shows’ at tjekke køberes personlige baggrund i en FBI-database. Den demokratiske guvernør John Hickenlooper har også foreslået at mindske størrelsen på ammunitionsbælter.
I Connecticut arbejder parlamentent på lignende love.
På den anden side har man i 15 delstatsparlamenter taget initiativ til at imødegå ethvert forsøg fra forbundsstatens side på at stramme den nationale lovgivning. Skulle det komme så vidt, vil højesteret skulle afgøre, om en delstats annullering af en forbundslov er i overenstemmelse med USA’s forfatning.
I de konservative delstater er der foreløbig ingen grund til bekymring. I Senatets retsudvalg er to lovforslag om at forbyde halvautomatiske rifler af militær karakter og begrænse ammunitionsbælter foreløbig kørt fast. Og hvis forslagene mod forventning bliver vedtaget i Senatets plenum, vil det republikanske flertal i Repræsentanternes Hus formentlig nedstemme dem.
Lotteri
Ifølge Al Bacon er denne hektiske lovaktivitet forklaringen på folks hamstring af våben.
»Folk er vildt bange for, at Obama og politikerne vil konfiskere deres våben. Vi ved jo, at det vrimler med magtfulde mennesker, der planlægger at trampe på vores forfatningssikrede ret til at besidde våben,« siger butiksindehaveren, som var retten til at eje og bære våben noget, som ingen fornuftig, tænkende borger i landet ville kunne indvende noget imod.
Adspurgt fremviser han en Bushmaster AR-15 riffel magen til den, Adam Lanza brugte til at skyde 20 små børn og seks lærere med på Sandy Hook-skolen 14. december sidste år. Jo, den model bliver der solgt mange af i øjeblikket.
Lige nu kan hverken fabrikanter og leverandører følge med i den høje efterspørgsel på skydevåben.
»Vi kan ikke overholde leveringstiderne – slet ikke,« forklarer en af Al Bacons ansatte til en kunde.
Alternativt kan våbenelskere her i New Hampshire deltage i et lotteri, der blev udskrevet af politimesterforeningen kort inden massakren i Newtown. Præmierne er våben.Den opsigtsvækkende historie om lotteriet blev bragt 12. januar i Valley News, en lokal avis i det nordvestlige New Hampshire, og den blev senere også bragt i nationale aviser.I løbet af januar blev 1.000 lotterisedler til 30 dollar pr. stk. hurtigt udsolgt. Den første trækning finder sted 1. maj. Præmien er en halvautomatisk Ruger SR-556c – en ’tvilling’ til Bushmaster AR-15. Hver dag i maj vil der blive trukket en ny vinder, der kan afhente sin gevinst i en anden våbenbutik, Rody’s Gun Shop, i Newport.
Samtlige præmier er doneret af New Hampshires to våbenfabrikanter, Sturm Ruger og Sig Sauer. Overskuddet på 30.000 dollar skal gå til at finansiere skydetræning til 100 unge i alderen 14 til 20 år, når de er på sommerlejr, lyder det fra politimesterforeningen.
Foreningen begrunder det usædvanlige initiativ med, at man tidligere ikke har kunnet indsamle penge nok til sommerlejren ved at ringe til de lokale og bede om donationer, så der var behov for at finde nye metoder til at skrabe pengene ind.
Det demokratiske parlamentsmedlem Sharon Nordgren finder det argument »absurd«.
»Det kan da ikke være politiets opgave at give borgerne våben. De kan jo ende i hænderne på kriminelle, eller de kan blive brugt under husspektakler eller til selvmord,« siger Nordgren.
Men politimesterforeningen har ikke fundet anledning til at aflyse lotteriet, selv om flere politimestre i New Hampshires storbyer har kritiseret initiativet.
Ude på landet
De tre New England-stater – New Hampshire, Maine og Vermont – adskiller sig fra andre nordøstlige delstater, hvor man har en streng våbenlovgivning. I de tre stater ejer næsten halvdelen af husstandene et våben; folk har dem til selvforsvar, de går på skydebane og på jagt i skove og bjerge.
»Det er en del af vores kulturtradition,« siger det republikanske parlamentsmedlem Al Baldasaro, der inden sin politiske karriere i New Hampshire var i marineinfanteriet i 22 år.
En tommelfingerregel lyder, at stater med storbyer, der er plaget af høj kriminalitet, fører strengere kontrol med salg og besiddelse af våben end de landlige enkeltstater gør. Årsagen er det høje antal mord, som kriminelle begår med skydevåben, især i storbyghettoernes narkomiljøer.
Men delstatslovenes effekt undergraves af våbensmuglingen på tværs af statsgrænserne. I Los Angeles, Chicago og New York køber de kriminelle banders stråmænd håndvåben i nabostaterne.
I den amerikanske provins kan våbenentusiaster ikke forstå, hvorfor deres omgang med skydevåben, skal underlægges strengere kontrol fra forbundsstatens side, blot fordi de kriminelle i storbyerne har så let adgang til våben.
»Vi bruger vores våben til selvforsvar,« forklarer Dan Tamburello, republikansk parlamentsmedlem i New Hampshires hovedstad, Concorde.
»I storbyerne forstår folk ikke, at det kan tage politiet meget lang tid at komme frem, hvis der opstår en nødsituation, fordi der er så store afstande her. Derfor skal vi kunne have egne våben,« forklarer Tamburello.
For konservative våbentilhængere er forklaringen på den lave kriminalitet i New Hampshire udelukkende, at forbrydere ved, at folk dér er væbnet til tænderne.
»Hvis de prøver at begå indbrud eller overfalde nogen, risikerer de at blive skudt. Det holder mange af de kriminelle væk,« hævder Tamburello.
Væbnet opstand
En anden begrundelse, der har mindst lige så stor vægt for de mest radikale våbenentusiaster blandt republikanere og Tea Party-aktivister, er artikel 10 i New Hampshires grundlov fra 1784:
»Ifølge vores forfatning har vi ret til at starte et væbnet oprør mod regeringen, hvis den undertrykker os,« forklarer Al Baldasaro en formiddag i et rygelokale i kælderen under New Hampshires parlamentsbygning.
Sammen med flere andre republikanske politikere tilhører Baldasaro den mest indflydelsesrige våbenlobbygruppe i delstaten, Pro-Gun New Hampshire.
Gruppens advokat, Evan Nappen, forklarer revolutionsparagraffen i forfatningen på følgende måde:
»De folkevalgte er fuldt bevidste om, at borgerne i New Hampshire vil forsvare deres frihedsrettigheder med våben, hvis nogen skulle finde på at træde på dem. Det holder politikerne i ave.«
Ideen om at have en ret til at starte en væbnet opstand, hvis lovgiverne skulle finde på at undergrave frihedsrettighederne – herunder retten til at bære våben – kan spores helt tilbage til landets grundlæggelse.
»Det er derfor, vores ret til at bære våben ikke kan antastes. Det er en ret, der er umistelig, ikke et privilegium,« forklarer advokat Nappen.
Bevæbnet i parlamentet
I New Hampshire er våbenlovene så liberale, at enhver kan købe en pistol eller en halvautomatisk riffel – blot man er over 18 år og kan fremvise en ren straffeattest. Kun hvis man ønsker at gå rundt med et skjult våben på sig, kræver det en særlig tilladelse fra politiet. En tilladelse, der generelt udstedes uden problemer.
Retssalene er det eneste sted, hvor borgere i New Hampshire tvinges til at aflevere deres våben, hvis de vil have adgang. Håndvåben kan derimod medbringes i parlamentet, og den mulighed benytter omkring 35 politikere sig af hver dag, vurderer Steve Shurtleff, der er demokrat og formand for Repræsentanternes Hus i New Hampshire.
Der er ingen kontrol i form af metaldetektorer eller kropsvisitering ved indgangen, så politiet har på intet tidspunkt overblik over, hvor mange våben der er i bygningen.
»Vi er i en vanvittig situation, fordi statens love giver borgerne ret til at trække våben og skyde i selvforsvar. Det betyder, at vi teoretisk set kan komme til at opleve skududvekslinger i parlamentssalen, hvis nogen føler sig truet,« forklarer Shurtleff, en pensioneret politibetjent med stor erfaring i at håndtere skydevåben.
»Vi har faktisk lovgivere, der har sagt, de ville skyde, hvis en bevæbnet person på tilskuerpladserne opførte sig truende. Det er et skræmmende perspektiv.«
Steve Shurtleff og demokraterne vandt i 2012 flertallet i Repræsentanternes Hus og forbød straks våben i parlamentssalen. Men flere republikanske politikere fortæller, at de ikke følger reglerne og bærer våben i bygningen.
»Ingen skal fortælle os, hvad vi må og ikke må. Det er vores ret at bære våben, lige meget hvor vi er,« siger Al Baldasaro.
Sidste år faldt en politikers ladte pistol ud af dens hylster under et udvalgsmøde. Pistolen gik dog ikke af.
»Det var en fyr, der hedder Kyle Tasker,« husker demokraten Sharon Nordgren. »Kort forinden havde jeg set ham i forværelset sammen med et andet medlem af parlamentet. De stod og konkurrerede om, hvem der kunne trække deres pistol hurtigst ud af hylstret.«

