Lækkede videoer fra fængsel truer Georgiens regering
Den første oktober går indbyggerne i Georgien til stemmeboksene i det mest uforudsigelige parlamentsvalg, siden landet blev selvstændigt for mere end 20 år siden. Lækkede videoer fra et fængsel i hovedstaden Tbilisi, der viser voldelige overgreb på fanger, har givet oppositionen medvind
Koalitionen Georgisk Drøm holdt et stort valgmøde i går i det centrale Tbilisi i går som sidste chance for at mobilisere vælgerne mod den siddende regering, som har mange odds imod sig bl.a. en dårlig økonomi.


 Renoveringen af de gamle bygninger og nye storslåede bygningsprojekter fortsætter ufortrødent i den georgiske hovedstad, Tbilisi. Ved første øjekast ligner det ikke en by, som i disse dage er på den anden ende på grund af det kommende parlamentsvalg, men nøjagtigt ligesom byens mange facader, der er i forfald, er billedet af det siddende regeringsparti og præsidenten, Mikheil Saakashvili, også ved at krakelere.
Blot to uger inden før parlamentsvalget i dag gik der et sug gennem landet, da chokerende videoer, vist på den georgiske tv-kanal 9 ejet af oppositionspartiet Georgisk Drøm, dokumenterede, hvordan fanger i et georgisk fængsel blev mishandlet. Videoen, der senere blev vist i EU’s hovedkvarter i Bruxelles, indeholdt blandt andet scener, hvor en fange blev slået og sparket, mens en anden video viste en mand, der blev voldtaget i enden med et kosteskaft.
Siden videoen blev lækket, har der været massive demonstrationer i de største georgiske byer, og regeringspartiet UNM (Den Forenede Nationale Bevægelse) med Saakashvili i front har fyret en lang række embedsmænd ansat i fængselsadministrationen, mens den ansvarlige justitsminister har forladt sin post.
Desuden har præsidenten igangsat en undersøgelse af landets strafferetslige system, på trods af at han stadig fastholder, at videoerne er blevet plantet og iscenesat af oppositionspartiet Georgisk Drøm.
»Disse videoer kom på det bedst mulige tidspunkt for oppositionspartiet. Selv om regeringen har været handlekraftig og fyret de ansvarlige, har det i høj grad ændret befolkningens holdning til regeringspartiet i en negativ retning. Det kan ikke undgås, at partiet vil få langt færre stemmer, når vi har valg på mandag (i dag, red.),« fortæller Iago Kachkachishvili, der er professor på og leder af sociologisk fakultet på Tbilisi State University og foretager meningsmålinger og analyser af valget.
Falmende roserevolution
Oppositionskoalitionen, som består af seks partier med forretningsmanden og milliardæren Bidzina Ivanis-hvili i front, er gået til valg på, at Georgien ligesom landets storslåede byggerier, er ved at falde fra hinanden, og at regeringen ikke har formået at forbedre vilkårene for borgerne.
Landets økonomi har været i bedring siden 2010, men regeringen forventer, at inflationen vil ramme seks-syv procent i år mod blot to procent sidste år.
Derfor er det gennemgående temaer som arbejdsløshed og uddannelse, der er på dagsordenen.
»Den siddende regering har formået at rydde op i et gennemkorrupt politivæsen og modsat før, hvor der var strømsvigt i lange perioder, har georgierne adgang til strøm 24 timer i døgnet. Men det økonomiske pusterum, som blev skabt, da Sakashvilli trådte til som præsident, er forsvundet. Den enkelte borger er ikke bedre stillet end før, og mange kan ikke overleve på deres udhulede løn,« fortæller Iago Kachkachishvili.
Det er svært at spå om resultatet i Georgien, da valide meningsmålinger ikke eksisterer. Men ligegyldigt, hvem der vil sidde med flertallet af sæderne i parlamentet efter valget, vil der stadigvæk være grund til at være optimist efter netop dette valg, understreger Iago Kachkachishvili.
»Førhen har UNM haft flertallet i parlamentet og kunne gennemføre de love, som det havde lyst til. Ved dette valg ser vi for første gang en samlet opposition, og selv hvis det ikke vinder flertallet i parlamentet, vil det kommende parlament, som det ser ud nu, komme til at bestå af flere forskellige partier, der vil have indflydelse,« siger Iago Kachkachishvili.
Den store nabo mod nord
Men det er ikke kun den indenrigspolitiske situation, som politikerne kæmper med. Spørgsmålet om, hvordan forholdet med Rusland håndteres har altid været uhyre relevant i Georgisk politik, og den nuværende præsident Mikheil Saakashvili og Ruslands Vladimir Putin har haft et særdeles anspændt forhold siden krigen i 2008, hvor Georgien og Rusland afbrød alle diplomatiske forbindelser.
Siden da er modsætningsforholdet mellem Rusland og Georgien blot vokset, og sent i august var der et sammenstød mellem georgiske soldater og en bevæbnet gruppe tæt på den russiske grænse, som fik begge lande til at skrue op for den hårde retorik igen. Rusland kaldte det en provokation fra Georgiens side.
Men Giga Bokeria, der er sekretær for Georgiens nationale sikkerhedsråd, afviser dog, at sagen, hvor tre georgiske soldater og 11 medlemmer af den bevæbnede gruppe blev dræbt, var en trussel mod Georgiens sikkerhed.
»Rusland forsøgte som med alt andet at bruge den som et påskud til at være aggressiv over for Georgien. Regeringen havde kontaktet Moskva med det henblik at fortælle, at georgiske sikkerhedsstyrker opererede i Kakheti-regionen tæt på Rusland. Men de valgte alligevel at kalde det en provokation,« siger Giga Bokeria.
Mens den nuværende regering kører en hård linje over for Rusland, vil oppositionen indtage en mere diplomatisk linje over for Rusland, fortæller formanden for De Frie Demokrater, Irakli Alasania, der er en del af oppositionskoalitionen Georgisk Drøm.
»Vi ønsker at etablere tættere kontakt med Moskva. Vi bliver nødt til at indse, at Rusland er vores største nabo og en samarbejdspartner. Et bedre forhold til Rusland kan bringe stabilitet i regionen og skabe økonomisk vækst, hvis Rusland for eksempel leverer gas og olie til lave priser. Georgien vil desuden have chancen for at genvinde det tabte russiske marked for vin og andre landbrugsvarer,« forklarer Irakli Alasania.
Nøjagtigt ligesom den nuværende regering er det partiets fremtidige mål at blive en del af EU og NATO.
»Vi ønsker at knytte tættere bånd til Vesten, men vi ønsker ikke Rusland som fjende. Vi ønsker at bevæge os i retning af Europa og den Europæiske Union,« siger Irakli Alasania. Ifølge målinger går over 70 procent af befolkningen også ind for NATO-medlemskab og mere end 80 procent ønsker en integration med EU.
Rusland kigger mod Georgien
I Moskva skæver man stadigvæk til valget i Georgien, da Rusland har både politiske og økonomiske interesser i området. Rusland leverer olie og især gas til Vesteuropa, men en stor del af gassen kommer fra Turkmenistan og Kasakhstan, som Rusland sælger videre til en meget højere pris. Da Aserbajdsjan besluttede at transportere gas til Europa via Georgien og Tyrkiet i stedet for gennem Rusland, skabte det store spændinger, da russernes indbringende energimonopol blev truet. For Vesteuropa er Georgien og Aserbajdsjan derfor vejen til centralasiatisk gas udenom Rusland og Iran.
»Energi er en vigtig grund til, at Rusland ønsker kontrol over landet, hvilket vi også så under krigen i Sydossetien i 2008,« lyder det fra Iago Kachkachishvili.
Desuden har Rusland under Putin formuleret et ønske om igen at dominere de tidligere sovjetiske områder – hvilket omfatter Georgien. Georgiens nuværende flerårige bejlen til NATO vækker også bekymring i Rusland, da det kan skabe præcedens og trække andre tidligere sovjetrepublikker i retning af Vesten.
Rusland har offentligt undgået at vælge side før valget på i dag, men Vladimir Putin har tidligere udtalt, at de bilaterale forbindelser mellem Georgien og Rusland vil afhænge meget af valget, da han under ingen omstændigheder ønsker at arbejde sammen med den nuværende regering.
Kristian Foss er freelancejournalist

