Strid om jord i Det Vilde Vesten
En militsgruppes besættelse af nogle føderale bygninger i en øde egn af Oregon tilskrives en årtier lang konflikt mellem forbundsstat og lokalbefolkning


 Turen i bil fra Las Vegas i det sydlige Nevada til Carson City nær vestgrænsen til Californien tager syv timer i bil – en strækning på 700 km, hvor man sjældent ser et hus eller et menneske. Man kan blive helt oplivet ved synet af modkørende bilister. Afstanden mellem de små byer langs Highway I-95 kan være op til 50-60 km.
Det første par timer kører man gennem et ørkenlandskab med kaktusser. Senere bliver landskabet frodigt med enorme græsarealer, hvor Nevadas farmere sætter deres kvæg på græs. Nevada er så stor, at når man kører ind i Carson City, er der stadig tre timers kørsel nordpå til grænsen mod Oregon og endnu tre timer videre til byen Burns. Det er i nærheden af Burns, at en snes stærkt bevæbnede militsfolk for en uge siden besatte bygninger tilhørende forbundsstaten og endte på avisforsiderne.
Historien om besættelsen bærer præg af Det Vilde Vesten. Lederne af oprøret mod forbundsstatens administration af de kolossalt store jordarealer i de vestlige stater er de såkaldte Bundy-brødre.
Det er ikke første gang, at brødrene er involveret i et oprør mod forbundsstaten. I 2014 var de med til at stoppe føderale agenters forsøg på at fjerne kvæg, der tilhører familiens ranch i det sydøstlige Nevada, fra forbundsejet jord. Siden 1993 havde deres far, Cliven Bundy, nægtet at betale forbundsstaten gebyr for græsning. Dengang gik det godt for Bundy-klanen. Politiet trak sig, og kvæget græsser stadig på forbundsstatens jord, uden at familien betaler en øre for det.
Landbrug eller miljøbeskyttelse
Succesen kan have opildnet brødrene til at gribe mere radikalt til værks i denne omgang for at skabe opmærksomhed om en årtier lang strid mellem forbundsstaten, kvægfarmere og den lokale befolkning i de vestlige stater om retten til at udnytte de store jordarealer – en konflikt, der i mange tilfælde også berører de oprindelige brugere af jorden, nemlig den indfødte befolkning.
Den umiddelbare anledning til militsens besættelse af forbundsbygningerne er deres protest mod udfaldet af en retssag, hvor to kvægfarmere er idømt mindst fem års fængselsstraf for at have sat ild til forbundsstatslige græsenge klos op ad deres ranch. De er allerede blevet dømt skyldige efter en antiterrorlov fra 1995, der pålægger minimumstraf.
Store dele af den lokale befolkning deler militsens forargelse over den hårde straf. Ifølge udsendte fra landsaviser sympatiserer folk også med Bundy-brødrenes krav om, at kvægfarmere og skovhuggere pålægges mindre begrænsninger i udnyttelsen af jord, som de mener tilhører dem – og ikke forbundsstaten. Men på et bymøde i Burns tog hele forsamlingen afstand fra besættelsen.
Forbundsstaten har siden 1970’erne begrænset udnyttelsen og salget af sine jorder i de vestlige stater for bl.a. at beskytte truede dyrearter og miljøet. Det drejer sig om kæmpe arealer – 85 pct. af Nevada og 50 pct. af Oregon. Lokale beboere føler sig tilsidesat af Washington, der ifølge dem ikke forstår deres vanskelige økonomiske vilkår.

