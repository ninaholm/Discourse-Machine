EU’s ydergrænser skal genoplives
Der skal lægges en jernring uden om de porøse og besværlige ydergrænser til havs for at redde Schengen-samarbejdet, lyder opgaven for EU’s stats- og regeringsledere ved topmødet i dag. Men fordi den foreslåede reform indeholder kontroversielle tvangsmekanismer, stritter adskillige lande hårdt imod


 EU’s ydergrænser har været hullede som en si, efter at foreløbig 1,55 million flygtninge i år har taget turen mod primært Grækenland, hvilket den græske kystvagt sjældent har kunnet forhindre. Spørgsmålet er nu, om den nye foreslåede reform af EU’s grænsekontroller overhovedet vil blive mere effektiv, når de mest besværlige grænser er placeret i havet.
»Man kan ikke etablere et solidt sikkerhedsnet, fordi Europas ydergrænser slet ikke gør det muligt. Man kan nu engang ikke bygge grænsehegn til vands. Så meget fysik må også de europæiske ledere have lært sig,« siger Joachim Fritz-Vannahme, der er programleder for Europe’s Future hos Bertelsmann Stiftung til Deutschlandradio. Alligevel mener han, at grænsesamarbejdet Frontex fremover, som foreslået af Frankrig og Tyskland, vil få mere magt. Det er der bred enighed om i EU-kredsen. Spørgsmålet er bare hvordan, hvilket skiller vandene på topmødet i Bruxelles, hvor EU’s 28 stats- og regeringsledere i dag afslutter deres to dages diskussioner.
Men presset på de europæiske ledere for at handle er stort. Derfor skal grænsesamarbejdet Frontex udstyres med en ny operativ styrke på op mod 1.500 ekstra grænsebetjente, budgettet skal mere end tredobles til i alt 300 millioner euro, og Frontex skal omdannes fra et samarbejdsorgan til en reel myndighed.
Det mest kontroversielle er, at bliver forslaget vedtaget i sin fulde form, så kan Frontex i yderste fald kunne agere mod viljen hos det enkelte medlemsland, hvis et givent land har brug for hjælp, men ikke selv anmoder om det. Det har fået en række lande med ydergrænser til at se rødt. Adskillige lande, inklusive Grækenland, Spanien, Polen og Ungarn, har forud luftet massive betænkeligheder.
Kamp om kompetencer
De nye tvangsmekanismer er især konsekvensen af særlige forhold i Grækenland. For da flygtningetallene eksploderede hen over sommeren 2015, tøvede landet alligevel med at søge om hjælp hos Frontex, fortæller græske Angeliki Dimitriadi, migrationsforsker og visiting fellow hos European Council on Foreign Relations i Berlin. Hun har læst EU-forslaget, hvor Frontex med en frist på tre dage skal kunne gribe ind over for et Schengen-medlem.
»Hvis et land nægter ved f.eks. slet ikke at reagere eller åbent ikke vil samarbejde, skal Frontex hos EU-Kommissionen få grønt lys til at sende mandskab til et problematisk område. Også mod et lands vilje. I teksten står der, at det givne land skal samarbejde. Men hvordan skal 500 grænsekontrollører gøre deres arbejde, hvis et land nægter at samarbejde? Det er helt umuligt.«
Angeliki Dimitriadi mener, at ideen om, at der ligger en implicit trussel om indgriben fra Frontex, skal forhindre, at det overhovedet bliver nødvendigt. Selv om det fortsat vil være det givne lands myndigheder, der sidder med det endelige ansvar, så kan det i praksis udvikle sig til en kamp om kompetencer.
»På den anden side vedkender EU-Kommissionen sig, at hele forehavendet vil være nyttesløst, hvis man undlader at samarbejde. Med selve strafmekanismen skaber man dog en Catch-22-situation.«
Forslagene til et reformeret og styrket Frontex har været undervejs i årevis, men det pludselige hastværk giver også anledning til protester. Især fordi det lægger sig oven i processen med omfordelingen af flygtninge, som fire østeuropæiske lande nægtede, men hvor landene blev nedstemt.
»De østeuropæiske lande er i forvejen vrede. Men selve timingen er interessant, fordi alt dette, man nu vil gøre, egentlig i årevis har været på ønskelisten. Især efter Paris-attentaterne er det blevet svært at afvise,« siger Angeliki Dimitriadi.
Ifølge migrationsforskeren er det afgørende nye aspekt, at der skabes en fælles grænsemyndighed, »hvor EU-landene anerkender, at ydergrænserne ikke kun er et græsk eller italiensk ansvar, men derimod er et fælleseuropæisk ansvar«.
»Men Frontex-forslagene vil dog ikke her og nu skabe en ny virkelighed, for de har frem til 2020 til at opbygge den nye myndighed.«
Hvad der så sker i mellemtiden er også helt uvist. Både fordi man ikke aner, hvordan flygtningestrømmene udvikler sig, og i erkendelse af at grænsekontrol alene ikke slår til, siger hun.
»Selv om Frontex kan registrere flygtningene, hvad sker der så bagefter? Det er ikke deres ansvar eller opgave. For man kan ikke bare sende personer fra tredjelande tilbage uden klare aftaler. Vi har netop set, at Pakistan har nægtet at modtage afviste pakistanere. Og hvad sker der så? Ingenting. Man kan derfor ikke se isoleret på grænserne. Der skal findes løsninger på alle de omkringliggende udfordringer.«
Et yderligere element er at styrke Frontex’ efterretningsdel, siger Angeliki Dimitriadi.
»Målet er også at få et klarere billede af, hvordan flygtningenes ruter ændrer sig. Det er i stigende grad blevet vigtigt set i forhold til sikkerhedsaspektet, der efter Paris-attentaterne er blevet et mål i sig selv.«

