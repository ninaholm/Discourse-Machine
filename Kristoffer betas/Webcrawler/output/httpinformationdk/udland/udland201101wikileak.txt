Wikileaks: USA bruger millioner på Egyptens opposition
Udviklingen i Egypten kan stille USA i vanskeligt dilemma efter mange års støtte til Mubarak


 Regeringen i USA har brugt hundredvis af millioner kroner på støtte til oppositionen i Egypten, viser hemmelige amerikanske dokumenter.
Amerikanernes forhold til Egypten er modsætningsfyldt, og Washingtons støtte til regimet beløber sig til flere hundrede milliarder kroner i løbet af de seneste tre årtier. Men også oppositionen i landet har fået betydelige summer, viser dokumenter, som er lækket af WikiLeaks, og som den norske avis Aftenposten har gennemgået.
Alene i 2009 skulle det have været planen at give omkring 430 millioner kroner til oppositionsgrupper, som modarbejder regimet i Kairo.
NUPI-forsker Daniel Heradstveit mener, at udviklingen trods pengeoverførslerne fra USA kan få uønskede konsekvenser. Han henviser til, at demokratiske valg i både Algeriet og i Gazastriben førte til resultater, som ikke var i tråd med USA's og Europas ønsker. 
De omfattende protester i Egypten stiller amerikanerne i et dilemma, da den upopulære præsident Hosni Mubarak har været en vigtig allieret for USA i årtier. Han har været garant for fred med Israel og en central deltager i USA's fredsudspil. Men udsigten til et "arabisk forår" med revolte og folkelig opstand kan medføre, at amerikanerne må begive sig gennem et politisk minefelt.
- Der er alle mulige forskellige former for bevægelse i gang i Egypten, og i Washington venter mange blot, at dominobrikkerne vil falde en efter en, siger mellemøsteksperten Gregory Gause på Vermonts universitet. 
Mere optimistiske politikere deriblandt tilhængere af George W. Bushs regering vil kræve mere og mere støtte til en demokratisk udvikling i Mellemøsten, siger Gause.
Han tilføjer, at politikere med en mere skeptisk holdning vil være bekymret over at miste Mubarak, da en eventuel ny regering vil omfatte Det Muslimske Broderskab.

