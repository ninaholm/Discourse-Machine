Assad klar til våbenhvile på én betingelse

To bilbomber kostede i går mindst 57 mennesker livet i den syriske by Homs.


 Syriens præsident erklærer sig klar til en våbenhvile – på én betingelse.
Bashar al-Assad siger, at lande uden for Syrien skal stoppe deres støtte til »terroristerne«. Det gælder særligt nabolandet Tyrkiet.
»Vi har sagt, at vi er klar til at stoppe militære indgreb, men denne sag handler om vigtigere ting. Eksempelvis at forhindre terrorister i at styrke deres positioner,« siger Assad ifølge præsidentkontorets officielle netmedie.
Han siger, at en våbenhvile skal sikre, at »andre lande, specielt Tyrkiet, forhindres i at sende flere terrorister og våben – og enhver form for logistisk støtte«.
Assad-styret har under den fem år lange krig i landet omtalt oprørere som »terrorister«.
Præsidenten sagde tidligere på ugen i en tv-transmitteret tale, at en våbenhvile – hvis en sådan træder i kraft – ikke betyder, at konfliktens parter helt holder op med at anvende våben. Det syriske styre var presset af forskellige grupper på flere fronter, da Rusland sidste efterår besluttede at gå ind i krigen med kampfly til støtte for Assad.
Det har vendt udviklingen, så Assad de seneste måneder har generobret en række byer og områder.
Den russiske offensiv har også betydet, at titusinder er drevet på flugt fra den nordlige del af Syrien.
Regeringshæren forsøger i øjeblikket tilsyneladende at genvinde Idlib-provinsen, som i vid udstrækning kontrolleres af ekstremistiske grupper. FN’s forsøg på at mægle mellem Assad-styret og oppositionen i starten af februar endte uden den ønskede løsning på konflikten, som menes at have kostet flere end en kvart million mennesker livet. Millioner af mennesker er flygtet. Langt hovedparten bor i nabolande som Tyrkiet, Jordan og Libanon.
Det seneste år er en del syrere også kommet til Europa, selv om det fortsat er en meget begrænset andel. Få timer efter at Bashar al-Assad erklærede sig klar til en våbenhvile, blev den syriske by Homs i går ramt af et af de dødeligste angreb i den syriske by under den fem år lange borgerkrig, da mindst 57 mennesker blev dræbt af to bilbomber.
Meldingen kom fra overvågningsgruppen Syriens Observatorium for Menneskerettigheder. Islamisk Stat har søndag eftermiddag taget skylden for angrebet. Dermed bekræfter den ekstremistiske gruppe en tidligere melding fra overvågningsgruppen.
Mindst 100 blev såret ved bombemassakren i byens centrale Zahra-distrikt, hvor mange biler blev sat i brand af de voldsomme eksplosioner.
Optagelser fra syrisk tv viser forkullede lig liggende mellem murbrokker og ødelagte forretninger i et stort område. Sårede gik bedøvede rundt i kaosset.
Ritzau

