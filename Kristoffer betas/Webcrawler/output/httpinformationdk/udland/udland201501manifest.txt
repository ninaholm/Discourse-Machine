Manifestation fra mennesker, som eksisterer
Med bølger af klapsalver og ’Marseillaisen’, bannere og ’Jeg er Charlie’-t-shirts stimlede pariserne i går sammen i den største demonstration, Frankrig nogensinde har set. Halvanden million gik bag terrorofrenes familier. Tilstede var også statsledere fra hele verden
 Da gårsdagens march i Paris begyndte, dannede statsledere, ministre og kongelige fortrop. Omkring halvanden million franskmænd deltog


 Ved den store march i går eftermiddags i Paris var der selvfølgelig slægtninge og venner til de 17 tegnere, betjente og de andre, der i den forgangne uge blev brutalt dræbt. Slægtninge til de mennesker omkring redaktionen for satirebladet Charlie Hebdo, der blev udsat for det mest morderiske terrorangreb i Frankrig i et halvt århundrede. Også familiemedlemmer til de andre, der lige så koldblodigt blev myrdet i supermarkedet Hypercacher ved Porte de Vincennes. De gik allerforrest. Allerede denne flok var udtryk for den franske Republiks brogede og på denne søndag i januar ekstremt sørgende ansigt. Hvide, sorte, gamle og unge, mænd og kvinder, folk med religiøse tegn, andre uden.
Dernæst et så imponerede opbud af statsmænd og kvinder fra Europa og resten af verden, at det kommer til at gå over i historien: præsident Hollande med et fast greb i kansler Angela Merkel på den ene side og Malis præsident, Ibrahim Boubacar Keïta, på den anden. Til verdens forbavselse gik den israelske premierminister, Netanyahu, lidt længere på den ene side og den palæstinenske leder, Abbas, på den anden, men på samme linje. Helle Thorning- Schmidt fulgtes med Paris’ borgmester, Anne Hidalgo, og Storbritanniens premierminister, David Cameron.
De mange statsoverhoveder gik i samlet flok de 300 meter fra Republikpladsen ad Boulevard Voltaire, der næppe nogensinde har båret sit navn så symbolsk: Det var Voltaire, der efter sigende hævdede, at han ville ofre sit eget liv for selv sin fjendes ret til at ytre sig frit.
Men ikke mindst var der alle de andre fra pariserområdet og endnu længere ude, der lige fra middagstid strømmede mod Republikpladsen fra nær og fjern, så man til sidst ikke kunne røre sig ud af stedet ved Place de la République, hvor folk ventede i timevis. Den planlagte rute blev hurtigt fyldt op, så den fælles begivenhed snarere blev en højtid end en march. Ved 15-tiden var gaderne en enorm ubevægelig menneskemasse, der først langt senere satte sig i bevægelse.
Scanpix
Noget er forandret
Amandine på fem år blev allerede ved 14-tiden løftet op på skuldrene af sin far, for at hun kunne se statuen på Place de la République, hvor en masse unge mennesker var kravlet op med flag og bannere. Amandine var med hendes forældre til sit livs første demonstration »for republikken«.
17 mennesker er i den forløbne uge blevet slået ihjel af terrorister, og alle har mærket frygten og sorgen, også de helt små. Og som en fornægtelse af den dystre stemning, der nærmest fysisk har kunnet mærkes de seneste fem dage i Paris, lød den lille piges første begejstrede råb fra sit udsigtspunkt på fars sikre skuldre:
»Der er en masse mennesker, som eksisterer!«
Det var en veritabel menneskebølge, der i går strømmede sammen for at dele en følelse af fællesskab.
Nogle ankom alene, andre i større eller mindre grupperinger. Spontane klapsalver gik som bølger gennem forsamlingen og forsvandt ud i alle de tilstødende gader.
»Vi er taget herind sammen, fordi det er utroligt vigtigt at være med til det her. Vi må vise, at republikken er noget andet end det, vi har oplevet de seneste dage,« forklarede Muriel, der kommer fra en forstad til Paris.
Datteren Cleo tager hurtigt ordet: »Ytringsfriheden er noget, vi skal forsvare hver dag. At vi er, hvad vi er, fordi vi har denne ytringsfred.« Noget hun slet ikke har tænkt over før i denne uge, forklarer hun ivrigt.
»Det har virkelig vækket noget i mig. Jeg laver film og teater, og indtil nu tror jeg simpelthen ikke, at det var gået op for mig, hvor vigtigt det er at forsvare de mest grundlæggende principper i republikken. Det vil ændre sig totalt nu, det har jeg også talt med mine venner om. Der er noget, der er forandret.«
Scanpix
’Intet med muslimer at gøre’
Rundt om os opstår spontante klapsalver, så hun råber: »Selv om jeg kun er 162 cm, er jeg stor nok til at slås for friheden og retten til at tale.«
Hendes far, Bahir, vil gerne have et ord indført: »Som muslim kan man overhovedet ikke kende sig selv i det, som er sket.«
»Vi har alle religioner i familien,« forklarer moderen stolt og tilføjer: »Jeg er protestant, min mand er muslim, og vores svigersøn er katolik.«
Rundt om istemmes »Marseillaisen« – stort set den eneste sang, alle franskmænd nogenlunde kan synge. Dog kun et enkelt vers, som altid ebber lidt ud til sidst. Men så kan man jo begynde forfra.
Der er også megen latter, og folk prøver forgæves at få fat i hinanden via et overbelastet mobiletelefonnet, forsamlingen begynder at nærme sig en million.
Tre 17-årige piger er standset fnisende op, mens de hurtigt og ivrigt sender sms’er. De udvælger lige så hurtigt en talsperson, Moina, som tager den alvorlige mine på: »Vi er her, fordi vi vil kæmpe for ytringsfriheden. Det er jo vores rettigheder og vores fremtid, det gælder,« siger hun.
De tre piger går i samme gymnasieklasse og har været virkelig rystede over ugens begivenheder: »Det var min mor, der ringede og fortalte mig det i onsdags,« begynder den ene at fortælle, »og så snart jeg fik det at vide, var vi sammen på skolen. Også næste dag. Vi klædte os alle i hvidt tøj og tog fotos i skolegården med en blyant i hånden. Det var magisk, vi var stille alle sammen, og vi var glade for, at lærererne også delte deres følelser med os.«
Flere i menneskemængden forklarer, at de ikke ønsker, at de 17 menneskers død skal være for ingenting. Andre, at de føler, det er en historisk dag.
»Vi er nødt til virkelig at forandre noget, og det er på tide, at vi gør det,« siger en større gruppe venner i kor.
»Det er jo verdsligheden, vi skal forsvare,« siger de – og vil derfor ikke fortælle, hvilken Gud de tror på. »Det er jo det, der er pointen. Religion er privat. Vi skal være her alle sammen.«
Ahmed trækker mig til side. Han er halalslagter i Paris: »Det, der er sket, har intet med os muslimer at gøre,« insisterer han. »Dem, der har gjort dette, aner intet om islam. Islam er en kærlighedsreligion. Jeg er født i Algeriet, men jeg går ind for republikken med alt det, som det indebærer. Forstår De det?«
På Place de la République var halvanden million franskmænd i går republikanere. Landet over demonstrerede næsten tre millioner franskmænd i løbet af weekenden fredeligt.
»Vil du ikke godt sige til danskerne, at vi virkelig er rørte over al den internationale støtte? Det er jo for os selv, for republikken, men det er fantastisk at mærke det her,« lyder afskedshilsnen fra Jocelyne og hendes datter søndag eftermiddag i Paris.
Scanpix

