'Perkerne' bærer fransk litteratur videre
Frankrigs fornemmeste litteraturpriser blev uddelt i denne uge, og såvel Goncourt som Renaudot-prisen gik til forfattere med rødder i helt andre kulturer


 Hvert efterår under det, der kendes som la rentrée litéraire - den litterære tilbagekomst - udkommer der i Frankrig hundredvis af romaner. Kun de færreste finder dog noget større publikum - for slet ikke at tale om læsere i udlandet. Den beskedne gennemslagskraft var baggrunden for at nyhedsmagasinet Time's Paris-korrespondent, Donald Morrisson, sidste år skrev en - syntes man i Frankrig - såre perfid klumme betitlet 'Den franske kulturs død'. Morrisson hånede den "statssubsidierede" franske roman for at være ude af stand til at formidle fortællinger, der kan fascinere andet end en marginal, indspist elite af åndsaristokrater. Han påpegede samtidig, at det er længe siden, at den franske nation har fostret generationer af giganter som Sartre, Camus og Malraux. 
Morrissons ord gjorde ondt hos de selvbevidste franskmænd, der har været vant til at finde trøst i det faktum, at er Frankrig en falmet stormagt, så er det dog fremdeles en kulturel supermagt med universelle værdier og en mission civilisatrice - en civiliserende mission. En smule afstivning kom i år med tildelingen af Nobelprisen til Jean-Marie Gustave Le Clézio, om end onde tunger var hurtige til at påpege, at den 68-årige for længst har sin storhedstid bag sig. 
Men svigter udlandets blik for fransk storhed, kan man da heldigvis fejre sig selv, og i denne uge blev der så sat navne på vinderne af to af Frankrigs mest fornemme litteraturpriser, Goncourt-prisen og Renaudotprisen. De udkårne kandidater blev, som vanen tro, fundet over (adskillige) bedre middage i Restaurant Drouant i hjertet af Paris, hvor juryen forsamles den første tirsdag i november for at votere. 
Var det så franskmænd, der vandt? Ja, men det var indvandrede franskmænd med oversøiske rødder i andre kulturer, som spiller en afgørende rolle for deres forfatterskab.
De 10 kritikere valgte denne gang at tildele Prix Goncourt, den fransksprogede litteraturs mest prestigefulde pris, i 2008 til en afghaner, som flygtede fra sit hjemland for 23 år siden medbringende intet andet end sin mors tæppe og et par krøllede pengesedler. Den 46-årige Atiq Rahimi får prisen for sin fjerde roman - en svidende skarp monolog om den massive kvindeundertrykkelse i Afghanistan.
Tålmodighedens sten
Romanen er den første Rahimi har skrevet på fransk. Dens titel, Syngué Sabour, er dog på farsi og kan oversættes med 'tålmodighedens sten', som i persisk mytologi er en magisk sten, til hvilken man betror sine hemmeligheder. Fortællerstemmen er lagt i munden på en kvinde, der sidder hos sin døende mand og 'krigshelt' og fortæller sin lidelseshistorie i passager, der veksler mellem at være rå og poetiske. Budskabet er ifølge forfatteren, at under deres burka er de afghanske kvinder de samme som "kvinder overalt med de samme ønsker, drømme og håb, de samme stærke og svage sider". 
Romanen er i øvrigt dedikeret til Nadja Anjuman, en ung kvindelig digter fra Herat-provinsen, som blev tævet ihjel af sin mand. 
Rahimis far var guvernør i Panshir-provinsen og hans mor skolelærerinde. Familien var liberal og velhavende, men efter monarkiets fald i Afghanistan 1973 bliver den spredt. Faderen bliver sat i fængsel, broderen bliver kommunist og senere myrdet. Rahimi får politisk asyl i Frankrig i 1984. 
Min ven Diderot
Til Libération udtalte Rahimi, der har dobbelt (fransk-afghansk) statsborgerskab, i 2005: 
"Der står på min fødselsattest, at jeg er født i Kabul den 26. februar 1962, men som jeg ser det, blev jeg født 200 år før i Oplysningstidens Frankrig. Dette er min hemmelighed: Diderot, Rousseau er mine venner, mine brødre".
Det er den slags udtalelser, som kan gøre ethvert patriotisk medlem af Goncourt-juryen blød i knæene.
Rahimis kærlighed til fransk kultur blev grundlagt på det fransk-afghanske gymnasium i Kabul, hvor han begejstredes for Godards, Resnais' og Sautets film. Rahimi er tillige filminstruktør. 
Hans første film Terres et cendres fik ved Cannesfestivalen i 2004 prisen Prix du regards vers l'avenir. Den er en filmatisering af hans første roman, som også fik en særdeles positiv modtagelse af kritikere i Danmark, da Tiderne Skifter udsendte den på dansk i 2002. Samme forlag udgav i 2004 Rahimis lige så vel modtagne Drømmenes Labyrint, og har, efter hvad Information erfarer, allerede skrevet kontrakt om også at udgive Syngué Sabour. 
Postkolonial litteratur
Imellem gourmetmåltiderne på restaurant Drouant fik de franske litteraturkritikere også talt sig til rette om, hvilken forfatter der skal hædres med Renaudot-prisen, der engang blev stiftet som en slags opgør med Goncourt-juryernes konservatisme, men nu i samme grad er favnet af det etablerede. Den går til den 61-årige guineaner, der har levet i eksil i Frankrig siden 1969. Tierno Monénembo hedder han og hans prisvindende roman Le Roi de Kahel er en historisk biografi om den franske eventyrer Olivier de Sandervals rejser i Vestafrika i 1880'er, umiddelbart før den franske kolonisering. 
Om man vil give Morrisson ret i, at Frankrig ikke sætter de stærkeste litterære aftryk på verden i disse år eller ej, så har nationens civiliserende ildhu i verden udenfor alligevel båret litterære frugter. I sin lovprisning postkolonial litteratur taler Le Mondes litteraturkritiker, Alain Beuve-Méry overstrømmende om, at 'Obama-effekten' nu er slået igennem i den litterære republik. Og som en anden fremragende fransksproget forfatter af indvandrerbaggrund, fransk-marokkaneren Tahar Ben Jelloun udtalte for nylig: 
"Den franske litteratur forsvares i dag af méteques" - et ord, der nok bedst kan oversættes med 'perker'. 

