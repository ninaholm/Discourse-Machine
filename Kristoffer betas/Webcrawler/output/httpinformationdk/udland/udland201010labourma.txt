'Labour må erkende sine fejl, før folk vil lytte'
Labour må tage ansvar for det økonomiske rod, før middelklassen igen vil lytte til dem, advarer kritiker


 MANCHESTER - Det britiske Labour-parti vil tiltrække vælgerne ved at være »det positive parti«, der vil investere i uddannelse og jobtræning og lade finanssektoren betale mere af regningen for den økonomiske krise, lød budskabet fra partikonferencen i Manchester i sidste uge.
Men selv om der vil være et kæmpe potentiale for at vinde utilfredse vælgere tilbage ved næste valg, så vil landet først begynde at lytte til partiet igen, når det indrømmer sin del af ansvaret for det økonomiske rod, advarer formand for den uafhængige tænketank Social Market Foundation Mary-Ann Sieghart.
»Vi befinder os i det værste økonomiske rod siden 1980'erne og i de fleste vælgeres livstid, og det skete, mens Labour var ved magten. Det er på tide, at Labour tager en del af ansvaret,« siger Sieghart på et debatmøde om Storbritanniens økonomiske fremtid 'Hvad nu for Labour, staten og markedet?'
»74 procent af svingvælgerne mener, at det økonomiske rod er Labours skyld. Mange vil komme tilbage til Labour, hvis partiet indrømmer sine fejl,« mener hun.
Hun peger på, at koalitionsregeringens nedskæringsplaner vil ramme middelklassen hårdest, men at Labour må have en ansvarlig økonomisk plan, hvis den igen skal stole på partiet. Det var netop manglende tillid til Labours økonomiske politik, der var med til at holde partiet i opposition i 18 år, efter at landet under Labour-regeringen i 1976 måtte bede Den Internationale Valutafond om et lån på 2.3 mia. pund.
Mangler opfindsomhed
Den nye Labour-formand, Ed Miliband, sagde i sin tale til konferencen forleden, at partiet under hans ledelse vil tage udgangspunkt i forhenværende finansminister Alistair Darlings plan om at skære halvdelen af underskuddet inden for fem år, og han pointerede, at han ikke vil modsætte sig hver eneste nedskæring, koalitionsregeringen foretager. En undskyldning var der imidlertid ikke, og Liam Byrne, minister i Finansministeriet fra 2009-10, holder fast i, at den økonomiske krise ikke var Labours skyld.
»Krisen startede i Wall Street, ikke Downing Street. Det startede med risikable investeringer i boligmarkedet i USA og spredte sig som en virus til resten af verden, og jeg tror ikke, vi kunne have gjort noget for at undgå det,« siger Liam Byrne, der i dag er Labours finanstalsmand, på debatmødet.
»Hvis vi vil undgå et årti uden vækst, så må vi ud i verden og lave globale løsninger - ligesom Gordon Brown gjorde,« siger han.
Rachel Reeves, der er nyvalgt Labour-parlamentsmedlem, er mere villig til at kritisere New Labours økonomiske politik - især manglen på regulering af finansbyen og accepten af bonuskulturen.
»Den opskrift, som New Labour opfandt, hvor man var ligeglad med, hvor væksten kom fra, er begyndt at bryde sammen. Kløften mellem rig og fattig blev større, uden at Labour gjorde noget ved det,« erkender hun og lægger sig dermed op ad Ed Milibands linje. I sin tale til partiet i sidste uge pointerede han netop, at han ønsker, at Labour skal arbejde hen imod et mere lige samfund.
Mary-Ann Sieghart mener imidlertid ikke, at Ed Miliband er gået vidt nok.
»Der er tre måder at anskue krisen på. Det første er Gordon Browns svar: At det ikke havde noget med os at gøre - den kom fra USA. Den anden er Eds tilgang: Vi startede den ikke, men vi kunne have reguleret mere. Den tredje går på, at Labour brugte for mange penge op til 2008. Og George Osborne (konservativ finansminister, red.) har en pointe, når han siger, at Labour skulle have repareret taget, mens solen skinnede,« siger hun.
Hun mener, at Labour skal være forsigtig med at afvise enhver koalitionspolitik, såsom ideen om det Store Samfund, hvor frivillige skal stå for flere ydelser.
»Under Tony Blair hed det sig, at man var ligeglad med, hvem der leverede de offentlige servicer, så længe de blev leveret. Labour bør finde kreative måder at stimulere vækst på uden at øge de offentlige udgifter - f.eks. kan man se på en ide om at lade energiselskaberne betale for, at folk gør deres huse grønne, hvorefter folk betaler tilbage over tid. Det vil skabe job og spare penge og være godt for miljøet,« foreslår hun.
Rachel Reeves og Liam Byrne er enige om, at briterne skal producere sig ud af krisen. Og de mener, at koalitionsregeringens spareplan frem for at stimulere vækst vil dræbe den.
»En strategi handler i virkeligheden om at træffe valg, og denne regerings valg er at skære lån til virksomheder væk. Disse lån ville være blevet betalt tilbage, og det er netop den slags initiativer, vi bør have flere af,« siger Byrne.


