Kinas fredspris ender som et flop
Det skulle have været Kinas udfordrer til Nobels Fredspris, og et symbol på en kinesisk 'version af fred'. Men Konfuciusprisen er nu blevet aflivet lige så abrupt, som den blev oprettet


 BEIJING — Den blev indvarslet som en kinesisk rival til Nobels Fredspris, da den norske Nobelkomite sidste år valgte at ære den fængslede kinesiske dissident Liu Xiaobo — et valg, som gjorde regeringen i Beijing rasende.
Men Konfucius Fredsprisen, præsenteret som en måde at »vise verden, hvordan kineserne opfatter fred«, fik en tåkrummende premiere, da Beijings forsøg på at stjæle rampelyset fra prisceremonien i december sidste år i Oslo endte i en farce. Den første modtager af prisen, den tidligere formand for det taiwanske parti Kuomintang, Lien Chan, udvalgt for sin indsats for at forbedre forholdet mellem Kina og Taiwan, dukkede aldrig op for at tage imod den nyindstiftede pris, da han aldrig officielt blev oplyst om, at han var vinder. I stedet fik en fortumlet seksårig tilsyneladende tilfældig pige, som dog af Konfuciuskomiteen blev beskrevet som 'en fredsengel', til opgave at modtage prisen på 100.000 yuan.
Og nu ender Lien Chan med den tvivlsomme ære at være den første og eneste modtager af Konfuciusprisen, da den nu, lige så pludseligt som den blev oprettet, er blevet droppet. Det blev i slutningen af sidste uge annonceret på det kinesiske kulturministeriums hjemmeside — blot to uger efter dette års kandidater var blevet offentliggjort. De inkluderede den russiske premierminister, Vladimir Putin, Microsofts grundlægger, Bill Gates, Sydafrikas præsident, Jacob Zuma, og den tyske kansler, Angela Merkel, nomineret for »hendes bidrag til fred i Europa«.
Aflysningen sker efter, den kinesiske pris siden sin undfangelse stort set kun har påkaldt sig negative overskrifter i vestlige medier.
I Beijing var foreningen for kinesisk folkekunst, der hører under Kulturministeriet, og som arrangerede prisen, hurtig til at lægge skylden for misæren over på et løbsk departement, kendt som departementet for kulturbeskyttelse: »Dette departement oprettede prisen sidste år uden at fortælle nogen om det,« sagde en talsmand. »Det gik mod vores forenings regler. Og da prisen blev dækket af medier, så kontaktede både Udenrigsministeriet og Kulturministeriet os og gav os skylden for det hele. Vi fortalte dem, at de ikke kunne gøre det igen i år, men de forsøgte alligevel. Det er fuldstændig ulovligt.«
Mislykket indflydelse
Tilbage står blot et mislykket kinesisk forsøg på at udbrede sin stemme og version af fred og menneskerettigheder. Konfuciusprisen blev som nævnt stablet på benene, efter Nobelkomiteen pegede på Liu Xiaobo som sidste års vinder af fredsprisen. Liu Xiaobo sidder fortsat fængslet efter en dom på 11 år for statsundergravende virksomhed. Beijing udtrykte enorm harme over prisen til dissidenten, beskrev det som en 'uanstændighed', og anklagede prisen for at være et vestligt forsøg på at undergrave Kinas økonomiske succes.
Fra Konfuciuskomiteen lød motivationen for oprettelsen af prisen, at Kina »bør have en større indflydelse på verdensfreden« på grund af landets store befolkningsantal, mens lille Norge og den norske komite »uundgåeligt kan være forudindtaget og galt afmarcheret«.
Ved ceremonien for Konfuciusprisens uddeling sidste år blev det oplyst, at Lien Chan var blevet udvalgt af kinesiske internetbrugere blandt 11 kandidater. Men da arrangørerne blev spurgt, hvornår og på hvilken internetside denne online-afstemning skulle være fundet sted, måtte de indrømme, at den aldrig var blevet gennemført på grund af 'tekniske problemer'.
I stedet blev udvælgelsen af prisvinderen beskrevet som »en meget lang og kompliceret proces, som vi kan diskutere i fremtiden«.
Det bliver så ikke nødvendigt længere.

