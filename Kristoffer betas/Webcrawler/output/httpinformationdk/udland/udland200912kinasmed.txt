Kinas medier: Wen fik forhandlingerne på sporet
Kinas forhandlere er vendt hjem til ros for at have opretholdt Kinas suverænitet, samtidig med at have demonstreret, at Kina er en ansvarlig deltager i international politik
Ifølge de kinesiske medier er der stor tilfredshed med resultaterne fra klimatopmødet, og Kinas premierminister, Wen Jiabao, beskrives som en statsmand, der med 'en fleksibel attitude' fik ført klimaforhandlingerne frem 'ad rette spor'. Her ses premierministeren (nr. to fra højre) under forhandlinger med blandt andre den amerikanske præsident og den indiske premierminister.


 BEIJING - Repræsentanter fra miljøorganisationer beskrev udfaldet af FN's klimatopmøde i København som et 'historisk sammenbrud'. Men Kina er tilfreds. Da medlemmerne af den kinesiske delegation i sidste uge forlod Bella Center, var de 'glade', fortalte chefforhandler Xie Zhenhua.
Delegationen havde fremvist Kinas voksende politiske muskler. Den var ikke blevet presset til indrømmelser  eller en traktat med bindende krav. Og den havde  indgået en klimaaftale, der beskyttede Kina mod påtrængende og utidig international granskning af landets implementering af egne klimamål.
»Mødets udfald var positivt, og alle bør være glade,« sagde Xie Zhenhua. »Efter forhandlingerne har begge sider formået at fastholde deres bundlinje. For kineserne var det vores suverænitet og vores nationale interesser.«
Og samtidig med, at klimaaftalen internationalt udsættes for hård kritik, udtrykte Kinas udenrigsminister Yang Jiechi i går, at mødet i København havde produceret »betydelige og positive« resultater.
Kina lader da også til at have god grund til at være tilfreds. Den kinesiske regering ville i København undgå en bindende aftale, som den følte ville lægge bånd både på det kinesiske lederskabs råderum og på Kinas økonomiske udvikling. Det lykkedes.
Men Kina kom samtidig også til forhandlingsbordet i København for at beskytte sit internationale image og ikke fremstå som nationen, der blokerede for en ambitiøs klimaaftale.
Derfor er regeringen i Beijing og dens statsmedier nu også godt i gang med at kaste et positivt skær over resultatet i København og specielt den kinesiske regerings egen konstruktive præstation.
Kina bringer håb
Mens de fleste internationale medier rapporterer om udbredt mismod efter det københavnske kollaps, så udtrykker kinesiske statsmedier med anderledes positive ord en stående applaus til Kinas indsats.
Kina spillede en »konstruktiv rolle«, og »bragte håb og tillid til verden«. Det officielle nyhedsbureau Xinhua fokuserede på internationale lovprisninger af Kina:
»Internationale organisationer roser Kinas stærke engagement«, og u-landene »hylder Kinas indsats«.
Kinas premierminister, Wen Jiabao, beskrives som en statsmand, der med »en fleksibel attitude« fik ført klimaforhandlingerne frem »ad rette spor«, og i sidste ende var afgørende for at få banket en aftale sammen af klimamødets vragdele.
Det står i kontrast til skildringen fra adskillige andre internationale aktører, der beskriver Kina som en forhindring for en mere vidtgående aftale. Der er også kritik fra kinesiske eksperter.
Om aftalen siger Dr. Zhang Haibin fra Peking Universitet til Hongkong-avisen South China Morning Post:
»Det er en tynd aftale, som tager betydelige skridt baglæns fra nogle af de tidligere internationale aftaler, og gør meget lidt for at hjælpe verden med at modstå klimaændringerne.«
»Kina er gået på kompromis med meget for at få en aftale og undgå en katastrofal fiasko. Men landet er ikke gået på kompromis på det allervigtigste emne om at gå underlægge sig en tvungen CO2-reducering, som de rige lande og små østater har krævet,« siger Zhang.
Yang Ailun fra Greenpeace i Kina er enig:
»Aftalen er for svag, og alle er skuffede. Verdens ledere, inklusiv Kinas, deler ansvaret for sammenbruddet, og de har vendt ryggen til en stor mulighed for at omdanne det politiske momentum til reel handling.«
»På trods af den indsats, Kina har gjort for tackle klimaændringerne, så har Kina i København spildt en chance for at vise, at de kan være en proaktiv og ansvarlig spiller på så vigtigt et område,« siger Yang.
Ingen verificering
Som verdens største udleder af CO2 er Kina en yderst vigtig brik i en klimaaftale. Men Kina udsættes for kritik fra andre lande, der anklager Kina for at have blokeret forhandlingerne. Og det primært med sin afvisning af at underlægge sig krav om øget gennemsigtighed og international inspektion, der kan verificere, at Kina - som er berygtet for sin mangel på pålidelige statistikker - faktisk lever op til sine løfter om reduktion af forurening.
Beijing har afvist kravet med det argument, at det vil være »påtrængende« og skade Kinas suverænitet. I sidste ende fik Kina sin vilje. Klimaaftalen indeholder ikke krav om international verificering.
I København gentog premierminister Wen Jiabao, at Kina som udviklingsland ikke vil underlægge sig internationalt bestemte udledningsbegrænsninger, da det kan skade landets økonomiske udvikling, og at vestlige lande bør påtage sig en større byrde pga. deres historiske ansvar for udledning af CO2.
Wen Jiabao understregede med sine udmeldinger, at Beijing ikke vil tillade, at Kinas udvikling styres af andre end netop Beijing selv.
Premierministeren sagde, at det er op til Beijing at udstikke Kinas egne mål, og at resultatet fra klimatopmødet ikke vil betyde noget for det kinesiske engagement på klimaområdet.
»Lige meget hvad udfaldet af FN's klimakonference bliver, så vil Kina fortsat være opsat på at opnå og oven i købet overgå de reduktionsmål, som vi har sat for os selv,« sagde Wen.
Inden mødet i Danmark lovede Kina at udnytte energien mere effektivt, så energiforbruget pr. enhed af den økonomiske produktion vil falde mellem 40 og 45 procent inden år 2020. Men pga. landets fortsatte høje økonomiske vækst siger eksperter, at det mål alligevel vil betyde, at Kinas CO2-udledning vil blive fordoblet sammenlignet med niveauet i 2005.




