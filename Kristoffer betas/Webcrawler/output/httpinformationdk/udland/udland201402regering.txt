Regeringen: GMO-nej kan genere TTIP-forhandling
Alligevel fastholder Danmark sit nej til den gensplejsede GMO-majs. EU-Kommisionen vil formentlig gennemtrumfe et ja


 
	Et eventuelt nej fra EU til en gensplejset majs fra den amerikanske, agrokemiske virksomhed DuPont kan blive en kæp i hjulet på de aktuelle forhandlinger mellem EU og USA om en transatlantisk frihandelsaftale, kaldet TTIP. Det er vurderingen i den danske regering, fremgår det af et notat fra Miljøministeriet, udarbejdet som led i Folketingets behandling af sagen om GMO-majsen.

	Trods denne risiko for at vanskeliggøre TTIP-forhandlingerne stod regeringen dog fast på sit nej, da ansøgningen om tilladelse til at dyrke den gensplejsede majs tirsdag var på dagsordenen i EU’s ministerråd. Sagen ligger nu i EU-Kommissionen, som hævder at være tvunget til at sige ja til DuPonts ansøgning, fordi der ikke i Ministerrådet kunne samles kvalificeret flertal imod.

	Kun fem lande sagde ja til ansøgningen, og hele 19 lande sagde nej, men det er angiveligt ikke nok til at blokere en godkendelse. Tyskland stemte blankt, fordi den tyske regering er delt i sagen, og det blev afgørende for fraværet af det kvalificerede flertal.

	»Kommissionen skal vedtage forslaget om at tillade GMO’en. Reglerne er klare, der er ikke noget valg,« sagde Roger Waite, talsmand for EU-Kommissionen, efter tirsdagens møde.

	Den danske overvejelse om sagens indflydelse på TTIP-forhandlingerne fremgår af et rammenotat om GMO-majsen fra Miljøministeriet til regeringens specialudvalg vedrørende miljø, dateret 3. december 2013.

	»USA har længe været kritisk over for EU’s beslutninger, der træffes på GMO-området, og som man fra amerikansk side ikke i alle tilfælde finder videnskabeligt begrundede,« hedder det i notatet.

	»Det bemærkes, at der er risiko for, at EU’s beslutninger om at tillade eller afvise markedsføring af genetisk modificerede afgrøder kan spille ind på EU’s handelspolitiske relationer til USA,« vurderer Miljøministeriet derfor.

	GMO overalt

	Ifølge det amerikanske landbrugsministerium er 83 pct. af USA’s majsmarker i dag tilplantet med genetisk modificerede sorter, mens 93 pct. af sojabønnearealet og ca. 80 pct. af bomuldsarealet er GMO-dækket.

	I EU er der derimod kun givet grønt lys til dyrkning af to GMO-afgrøder siden 1998, hvoraf den ene siden er bremset af EU-Domstolen. Så i dag er en gensplejset majs med indbygget giftvirkning over for skadelige insekter den eneste GMO på de europæiske marker, hvor den dækker beskedne 1,35 pct. af majsarealet.

	Den aktuelle ansøgning gælder en tilsvarende insektresistent GMO-majs. Den har ligget på EU’s bord siden 2001, men er blevet bremset adskillige gange, dels efter krav fra en række lande om grundigere undersøgelser af de mulige risici, dels på grund af Kommissionen, som sidste år fik en dom for passivitet. Derfor bliver der nu ageret. Samtidig er EU under stærkt pres fra USA og den internationale agrokemiske industri for at åbne sine marker for de gensplejsede afgrøder.

	I forhandlingerne om den transatlantiske frihandelsaftale har både medlemmer af Kongressen og repræsentanter for amerikanske landbrugs- og industriorganisationer kaldt EU’s GMO-praksis for en uberettiget handelshindring. Hvor USA godkendelsesmæssigt betragter GMO-afgrøder som sidestillet med traditionelle afgrøder, forlanger EU’s regler en grundig risikovurdering, der afspejler EU’s såkaldte forsigtighedsprincip.

	Kan der siges ja?

	Miljøorganisationen Greenpeace kalder det bemærkelsesværdigt, at regeringen i rammenotatet påpeger den mulige konflikt mellem EU’s GMO-afgørelse og TTIP-forhandlingerne med USA.

	»Notatet fra regeringen afspejler det faktum, at EU-Kommissionen har et stærkt fokus på frihandelsforhandlingerne med USA. Den måde, Kommissionen reagerede på efter ministerrådsmødet tirsdag, er et tydeligt eksempel på, at Kommissionen er dybt optaget af ikke at gøre noget, der kan forstyrre disse forhandlinger,« siger Jan Søndergård, politisk rådgiver i Greenpeace.

	Organisationen betvivler Kommissionens udlægning af reglerne, når Bruxelles-talsmanden tirsdag sagde, at Kommissionen nu snarest skal sige god for DuPonts GMO-majs, fordi der kun var almindeligt og ikke kvalificeret flertal imod i Ministerrådet.

	Greenpeace henviser i den sammenhæng til flere breve og notater fra tidligere danske ministre. Daværende miljøminister Connie Hedegaard fremhævede således i 2005 Kommissionens forpligtelse til i bl.a. sager om GMO »at finde en afbalanceret løsning for at undgå at gå imod den fremherskende holdning i Rådet«.

	Også Mariann Fischer Boel henviste som landbrugsminister til, at »Kommissionen har i tilknytning til rådsafgørelsen afgivet en erklæring om, at den på særligt følsomme områder vil undgå at gå imod en eventuel fremherskende holdning i Rådet. Det indebærer, at Kommissionen ikke vil gå imod et simpelt flertal i Rådet, som udtaler sig imod Kommissionens forslag«.

