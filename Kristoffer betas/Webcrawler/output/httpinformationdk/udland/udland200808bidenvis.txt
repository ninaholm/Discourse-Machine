Biden viser sig som bidsk hund
Joseph Biden illustrerede allerede på det første fælles valgmøde, at han som vicepræsidentkandidat skal være Obamas bidske hund, som angriber McCain.



 Joseph Biden blev sent lørdag præsenteret som demokraten Barack Obamas vicepræsidentkandidat i USA, og han viste sig straks som Obamas bidske hund.
 Biden gjorde på det fælles valgmøde i Springfield, Illinois, grin med den republikanske præsidentkandidat, John McCain, og stemplede ham som en videreførelse af den upopulære amerikanske præsident, George W. Bush.
 Biden beskrev McCain som en gammel ven, men skosede ham samtidig for at "give efter for højrefløjen" i Det Republikanske Parti og for at gennemføre en smædekampagne mod Obama.
 Den 65-årige Biden fremhævede også, at McCain tidligere på ugen indrømmede, at han ikke ved, hvor mange boliger han ejer. Biden mente, at McCain derfor ikke har begreb om de økonomiske trængsler, som den jævne amerikanske vælgere oplever.
 - Hvis dit køkkenbord er som mit, så sidder du der om aftenen efter at have lagt børnene i seng, og du overvejer, hvad der er behov for. Du taler om, hvor bekymret du er for, om du kan betale dine regninger, sagde Biden.
 - Mine damer og herrer, det er ikke en bekymring, som McCain har. Det er en temmelig barsk oplevelse. Han skal bare finde ud af, hvilket af sine syv køkkenborde han vil sætte sig ved.
 Bidens mere aggressive optræden i valgkampen skal tilsyneladende kompensere for, at Barack Obama er en slags politisk gentleman, hvilket måske koster hos vælgerne. McCain er i den seneste meningsmåling rykket forbi Obama.
 Obama sagde på valgmødet, som blev holdt på stedet, hvor han i fjor indledte sin valgkamp forud for præsidentvalget i november, at han valgte Joseph Biden på grund af dennes statsmandslignende egenskaber.
 - Joe Biden er, hvad mange andre foregiver at være - en statsmand med en god dømmekraft, som ikke behøver at kæfte op for at sikre et stærkt Amerika, forklarede Obama om sit valg af vicepræsidentkandidat.
 Biden har været senator fra delstaten Delaware i næsten 30 år. Han er formand for Senatets udenrigsudvalg.
 Barack Obama og Joseph Biden tager fra Illinois til Demokraternes partikonvent, som indledes mandag i Denver, Colorado. Her bliver Obama natten til fredag formelt nomineret til partiets præsidentkandidat.
