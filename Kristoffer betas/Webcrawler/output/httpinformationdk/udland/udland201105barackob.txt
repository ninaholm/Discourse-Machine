Barack Obama: Vi har dræbt Osama bin Laden
USA har dræbt al-Qaedalederen Osama bin Laden i et hus i Pakistan, hvor han opholdt sig med sin familie


 USA's præsident, Barack Obama, siger i en tv-tale, at al-Qaedalederen og terroristen Osama bin Laden er blevet dræbt i ildkamp med amerikanske sikkerhedsstyrker søndag. USA er i besiddelse af liget.
- Retfærdigheden er sket fyldest, siger Obama i sin tale.
- USA har gennemført en operation, hvor Osama bin Laden blev dræbt.
Ifølge nyhedskanalen CNN har de amerikanske myndigheder fået foretaget omfattende dna-prøver for at være 100 procent sikre på, at der er tale om bin Laden.
Obama siger, at terroristen blev dræbt i et hus i Pakistan. CNN rapporterer, at det var uden for den pakistanske hovedstad Islamabad, hvor han skulle have opholdt sig med familiemedlemmer.
Bin Laden har været klodens mest jagtede mand siden 11. septemberangrebene i 2001, hvor cirka 3000 mennesker blev dræbt i en række koordinerede angreb, der ramte blandt andet World Trade Center og Pentagon.
Den saudisk fødte bin Laden blev dræbt i ildkampe med "et lille team" af amerikanske sikkerhedsstyrker. Ingen amerikanere blev såret i operationen.
Det er antiterrorsamarbejde med Pakistan, der førte frem til bin Laden, siger Obama.
Pakistansk efterretningstjeneste bekræfter, at Bin laden blev dræbt i efterretningsoperation.
Amerikanske medier rapporterer, at USA tager en række ekstraordinære sikkerhedstiltag for at sikre sig mod eventuelle gengældelsesangreb fra al-Qaeda eller relaterede grupper.
Uden for Det Hvide Hus i Washington har en stor gruppe af mennesker forsamlet sig for at juble over bin Ladens død.
 De synger den amerikanske nationalsang og gentager i kor: USA! USA! USA!
USA's tidligere præsident, George W. Bush, kalder drabet på bin Laden for en "betydningsfuld bedrift".

