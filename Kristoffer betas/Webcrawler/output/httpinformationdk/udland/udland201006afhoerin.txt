Afhøringer om Irak-krig starter igen
Irak-panel har været vidt omkring i den fire måned lange pause, men holder detaljer af møder tæt til kroppen


 LONDON - Den britiske Irak-høring genoptog i går - efter en fire måneder lang 'valg-pause' - de offentlige afhøringer med en opfordring til internationale jurister om at indsende »juridiske analyser« af krigsgrundlaget.
»Høringen har udsendt en åben invitation til internationale jurister om at kommentere på det grundlag, som den britiske regering støttede sig til, da den besluttede sig for militær indgriben i Irak,« sagde høringens formand, John Chilcot, i sin åbningstale.
Chilcot afslørede også, at komiteen i afhøringspausen har besøgt Frankrig og USA, hvor de har holdt »private møder« med en række centrale aktører i tiden op til og efter invasionen - bl.a. den første civile administrator i Irak, Paul Bremer.
I Storbritannien har den fem mand store komite desuden afhørt embedsmænd, diplomater og officerer i militæret om emner såsom efterretningsmateriale, som ikke kan offentliggøres. Den amerikanske general David Petraeus blev afhørt under et besøg i London.
'Ingen britiske protester'
Kun Paul Bremer har offentliggjort en erklæring, hvori han afviser den kritik, som flere britiske vidner er kommet med i løbet af høringen, af at det var USA, der var over-optimistisk og dårligt forberedt på efterkrigstiden. Bremer skriver i sin erklæring, at britiske embedsmænd støttede den siden hen meget kritiserede opløsning af den irakiske hær, da det »tidligt i april stod klart, at den tidligere hær ikke længere var intakt«. Han skriver, at britiske embedsmænd blev briefet om planerne i London i maj 2003.
»Ingen af dem (embedsmændene, red.) udtrykte det synspunkt, at koalitionen i stedet skulle forsøge at genopkalde den irakiske hær,« skriver Bremer.
Tværtimod, fortsætter han, »var de britiske embedsmænd enige i behovet for en omfattende af-Baath-ificering, især af sikkerhedssektoren«.
Nye navne
Ud over Bremers erklæring afslørede Chilcot imidlertid kun sparsomme detaljer om, hvem der var blevet afhørt bag lukkede døre, og intet om resultatet af afhøringerne - til stor frustration for krigsmodstandere og kritikere af selve høringen.
»Hvis den fortsætter med at afsløre så lidt, som den har gjort indtil nu, vil folk hurtigt miste interessen. Men det kan gå værre endnu: Hvis den fortsætter med at tillade en procession af vidner fra etablissementet at omskrive historien ud fra deres eget perspektiv, vil høringen blive en katastrofe,« skriver Chris Ames, redaktør for hjemmesiden Iraq Inquiry Digest.
Irak-komiteen har siden starten d. 24. november sidste år afhørt flere end 80 vidner - heriblandt de tidligere Labour-premierministre Tony Blair og Gordon Brown samt deres netværk af spindoktorer, rådgivere, ministerkolleger og juridiske eksperter. I går - hvor det var politiets rolle, der var i centrum - løftede Chilcot-komiteen desuden sløret for yderligere 43 navne, som den agter at afhøre i løbet af den kommende måned og eventuelt til efteråret.
Blandt de nye vidner er chefen for våbeninspektørerne forud for krigen, Hans Blix, tidligere chef for efterretningstjenesten MI5, Eliza Manningham-Buller, generalerne Mike Jackson og Richard Dannatt, tidligere vice-premierminister John Prescott og den tidligere diplomat Carne Ross.
'Ikke en trussel'
Især sidstnævnte kan blive interessant. Ross forlod sit job i udenrigsministeriet i 2004 efter at have arbejdet i rollen som Mellemøst-specialist for Storbritanniens FN-mission. Carne Ross var involveret i udarbejdelsen af de centrale resolutioner forud for beslutningen om at gå i krig og vidnede tidligere for Butler-høringen, der undersøgte, hvorvidt der blev manipuleret med efterretningsmaterialet op til krigsudbruddet.
Ross sagde dengang, at Storbritannien på intet tidspunkt op til 2003-invasionen vurderede, at  de masseødelæggelsesvåben, som Irak formodedes at besidde, var en trussel.


