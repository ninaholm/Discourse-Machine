Kreml skrotter nationalismen
Russisk nationalisme og imperialisme er modsætninger, fremhæver russisk analytiker. Derfor har Kreml opgivet sidste års nationalistiske mobilisering til fordel for antivestlige og imperialistiske opråb


 Kreml har uhæmmet brugt nationalisme til at mobilisere befolkningen for Vladimir Putin, men frygter i stigende grad at have stimuleret en radikal nationalisme, som det ikke kan kontrollere.
Det siger Lilja Sjevtsova, en af de skarpeste russiske analytikere af russisk indenrigspolitik og forfatter til flere bøger om Putins regime.
Sjevtsova fremhæver, at regimets frygt for radikal nationalisme er baggrunden for, at Kreml »har skiftet kurs fra nationalistisk mobilisering i kølvandet på annekteringen af Krim sidste år til fordel for antivestlig mobilisering ud fra påstanden, at Rusland er et belejret fort, som Vesten søger at indtage og ødelægge.«
Sjevtsova peger på, at omdrejningspunktet for sidste års propaganda var ’den russiske verden’ og målet at »genforene« russisk-talende i andre tidligere sovjetrepublikker med moderlandet. Den tankegang svarer imidlertid ifølge Sjevtsova dårligt til virkeligheden:
»Rusland er stadig et imperium, og den nationalistiske parole ’Rusland for russere’ undergraver imperiet. Nu er den militaristiske imperialisme i fokus for propagandaen.«
– Kreml frygter den radikale nationalisme, men udgør den en reel fare for Putin?
»Nej, formentlig ikke. Når Kreml alligevel frygter den, viser det desperationen i regimet. De største manifestationer som ’Marchen for Rusland’ har kun tiltrukket nogle få tusinde deltagere.
Nationalismen er blevet stadig mere aggressiv, men er samtidig i forfald. Når Kreml alligevel frygter den, viser det desperationen i regimet.«
– Hvad med grupper som motorcykelbanden Natteulvene, som Putin åbenlyst støtter?
»De kan være mange, men de er ikke stærke. Natteulvene har forsøgt at opsuge lokale ekstremister, men uden held. Natteulvene er betalt af Kreml og har mediernes store interesse, men de er patetiske. Russisk nationalisme er ikke fremtiden. Det er snarere venstreorienterede værdier som lighed, retfærdighed og værdighed. Værdighed spiller hovedrollen i byerne, mens det er længsel efter lighed og retfærdighed, som dominerer i landområderne.«
– Giver det kommunistpartiet mulighed for comeback?
»Nej, kommunisterne har endegyldigt tabt, for de er simpelthen for pro Kreml. I den traditionelle opposition er der stort set ingen venstrefløj. Og oppositionen er lille, demoraliseret og plaget af interne stridigheder, så dens stemme er meget svag i vores politiske ørkenlandskab. Men oppositionen kan og bør fastholde en niche.«
At der er noget at fastholde, viste reaktionerne på mordet på oppositionslederen Boris Nemtsov i februar. »70.000 gik i gaderne. Det er mange i den aktuelle politiske ørken. Og der er mange tegn på stigende utilfredshed,« siger Lilja Sjevtsova.
64 procent mener ifølge meningsmålinger fra det uafhængige analyseinstitut Levada, at samfundet bevæger sig i den rigtige retning, men 65 procent mener, at Rusland er i dyb krise.
»Rusland er et politisk skizofrent samfund, der viger tilbage for at se problemerne i øjnene. Men det vil ændres i takt med, at massefyringer og lockouts skaber stadig større utilfredshed på fabrikkerne,« er Sjevtsovas overbevisning.
– Hvordan vil du forklare den fortsat store støtte til Putin?
»Rusland er endnu ikke et fuldt udfoldet diktatur, for det er usikkert, hvor meget kontrol staten har med samfundet. At Putins popularitetstal er på 89 procent betyder intet. Da Kommunistpartiet mistede magten, havde det officielt en opbakning på 99 procent.«
Til spørgsmålet om Putins Kreml overhoved har en ideologi, siger Sjevtsova: »Ja og nej. Ideologien er antivestlig og samtidig imperialistisk, men regimet har ingen sammenhængende ide sammenlignet med kommunismens. Sidste år lignede nationalismen en ideologi. Nu er det den Eurasiske Union.«
Den overnationale organisation under Moskva, som blev søsat ved årsskiftet med Rusland, Hviderusland, Kasakhstan som grundlæggere. Siden Har Armenien og Kirgisistan tilsluttet sig.
»Kreml bruger forskellige ord, men retorikken er sovjetisk. Teorier har mistet værdi, herunder også al snak om demokrati. Regimet siger en ting om morgenen, men noget andet om aftenen.«
Putin er ikke nationalist
»Putin er ikke nationalist. Det vigtigste for ham er at bevare imperiet med Nordkaukasus, Basjkortostan, Tatarstan og andre ikke-russiske områder. Nationalisme og imperialismen kan ikke forenes.«
»Putins Storrusland, det eurasiatiske Rusland, er derfor ikke en nationalstat. Det mangler stadig at udvikle en postsovjetisk identitet.«
– Ukraine er vel ved at blive en nationalstat, måske takket være Putin?
»Ja, Putin har hjulpet Ukraine på vej til en reel national identitet. Blandt de utilsigtede konsekvenser af hans politik er også, at den har givet Nato nyt liv.«
– Men Putin står vel alligevel tilbage med sejren i det geopolitiske spil?
»Putin har hidtil vundet, men kun taktiske sejre. Han har ikke vundet i den store geopolitiske historie, hvor Rusland er marginaliseret, isoleret og i dyb krise, som sanktionerne har skærpet.«
– Men der er vel ikke udsigt til sammenbrud for Putins regime i nær fremtid?
»Nej, Putins system har et vist manøvrerum. Social uro vil komme, men uvist hvornår. Staten har økonomiske reserver til at klare sig i endnu et par år. Nu har den guld- og valutareserver for omkring 300 milliarder, men staten skylder mere end 700 milliarder. Blandt andet Grækenland viser imidlertid, at sådan en situation kan vare længe.«
Blandt Ruslands store problemer er ifølge Lilja Sjevtsova, at der ikke længere er økonomisk vækst, men en forældet infrastruktur og en oliepris på 60 dollar tønden, mens Rusland har behov for omkring 100 dollar per tønde, hvis budgettet skal hænge sammen. Forbruget falder, men regimet har manøvrerum de næste par år. Blandt de ubekendte faktorer er, hvor høj tålmodighedstærsklen er blandt russerne.« »I så vanskelige tider er folk desorienterede. Positive ideer smuldrer væk og det er frugtbar jord for ekstremisme. Fra Nordkaukasus drager unge ud for at kæmpe for Islamisk Stat, som også står stærkt blandt etniske muslimer i Centralasien og i det russiske kerneland. Staten er rædselsslagen for nationalismen og spærrer ekstremistiske nationalister inde. Kreml er desperat for at aflede opmærksomheden fra de reelle problemer som økonomien.«
Had som foder
At oppiske had imod Vesten og imod egen opposition spiller en central rolle i Putinregimets overlevelsesstrategi.
»Hvis folk var glade, var der jo ingen grund til at fodre dem med had,« siger Sjevtsova og fremhæver, at regimet rammer sig selv med krigstrommerne mod naboer og Vesten.
»Der er simpelthen ikke velstand eller stabilitet nok i Rusland til, at Kreml kan forlade krigstilstanden til fordel for fred. Konsekvenserne af den ikke erklærede krig mod Ukraine er allerede for meget for Putin at klare.«
Der er sat kræfter fri, som Kreml kan få stadig sværere ved at kontrollere, herunder høge, som kræver »total sejr« og flere ressourcer til militærindustrien. »Det er udtryk for øget frustration blandt russiske nationalister og imperialister, der forventer at Putin undertrykker andre nationer effektivt.
Det er ikke overraskende, at Putin konstant søger nye ideer til at retfærdiggøre sin stadig mere autoritære magtudøvelse,« siger Sjevtsova, der sammenligner det med en sammenkogt ret, som Putin putter alt det i, som han har ved hånden som chefkok:
»Sovjetisme, nationalisme, imperialisme, militær patriotisme, russisk ortodoks fundamentalisme og økonomisk liberalisme. Han roder ideer sammen, som er lånt fra såvel russiske konservative som vestlige højrekræfter.« Som eksempel nævner hun, at Putin ofte citerer den russiske filosof Ivan Iljin (1883–1954), der i 1948 ud fra Francos Spanien og Salazars Portugal beskrev fascisme som »et sundt fænomen«.
Iljin opfordrede til at skabe et »russisk nationalt diktatur«. Putin har endnu ikke talt om et »nationalt diktatur,« men taler stadig oftere om vestlige forsøg på at trænge Rusland op i en krog. Putin taler om frihed, men det gælder ikke for individet. Med citater fra Iljin mener han »frihed for Rusland«.
For Kreml er ideer simpelthen instrumenter, ifølge Sjevtsova. Når en handling skønnes nødvendig, bliver der fundet ideer, som retfærdiggør den.
»Et atomiseret folk er til for at forvirre og bibringe opfattelsen, at alt er relativt og flyder. Propagandaen kan påstå, at ’russiske værdier ikke askiller sig dramatisk fra vestlige værdier.Vi tilhører samme civilisation’. Men et øjeblik efter hedder det, at Vesten er Ruslands værste fjende.«
Det er ifølge Lilja Sjevtsova blevet en del af Kremls drejebog at udsende modstridende signaler for at forvirre både russerne og det internationale samfund og »dermed gøre kaos til selve slagmarken«.

