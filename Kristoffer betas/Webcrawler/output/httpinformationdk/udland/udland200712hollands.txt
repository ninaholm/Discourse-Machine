Hollandske ngo'ere risikerer fængsel i Indien



 Syv aktivister fra den hollandske afdeling af den internationale ngo Clean Clothes Campaing (CCC) risikerer retsforfølgelse og fængsling, hvis de kommer til Indien igen. Aktivisterne har dokumenteret grove arbejdsretsovertrædelser hos en tøjproducent i den indiske by Bangalore. Virksomheden har lagt sag an, og de indiske myndigheder har accepteret. Der er nemlig tale om tekniske handelshindringer, mener inderne. Da den hollandske dronning tidligere på året besøgte landet, valgte den indiske handelsminister at bryde al etikette og drøfte sagen. Han mente, at da CCC modtog penge fra de hollandske myndigheder, var der tale om et angreb på den indiske tekstilindustri - og derved indirekte subsidier til hollandske producenter. Clean Clothes har startet en international kampagne for at gøre opmærksom på problemet. "Det er et groft angreb på ytringsfriheden og i yderste konsekvens lykkes det dem at bremse kritikken," siger Dorthe Sørensen fra CCC's danske afdeling. En af de virksomheder, der har brugt den indiske tøjproducent er G-star, der har flere butikker i Danmark. De har fastholdt, at der var ordentlige forhold på fabrikken, men efter medieomtalen valgte de i sidste uge at afbryde samarbejdet med virksomheden.  

