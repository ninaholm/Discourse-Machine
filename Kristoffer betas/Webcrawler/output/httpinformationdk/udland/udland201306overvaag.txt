Overvågning overskygger Obamas besøg i Berlin
Under sit besøg i Berlin forsvarede USA’s præsident spionprogrammet PRISM, men omfanget af den amerikanske overvågning vækker vrede langt ind i det overvågningsskeptiske Tyskland
Barack Obamas besøg hos Angela Merkel i Berlin er i høj grad kommet til at handle om amerikansk overvågning af internetbrugere over hele verden.


 
	Egentlig skulle Barack Obamas besøg i Berlin have handlet om transatlantiske frihandelsaftaler, hyggesamtaler med Angela Merkel og om at træde i John F. Kennedys fodspor med en tale foran en tusindtallig skare ved Brandenburger Tor.

	I stedet er den amerikanske præsidents besøg i den tyske hovedstad blevet overskygget af en massiv tysk debat om afsløringerne af den amerikanske efterretningstjeneste NSA’s overvågning af internetbrugeres konti og aktiviteter på sociale medier som f.eks. Facebook, Skype og Google.

	Både græsrodsorganisationer og politikere i det overvågningsskeptiske Tyskland langer ud efter det amerikanske spionprogram PRISM, der for nylig blev afsløret af den tidligere NSA-medarbejder Edward Snowden. Med programmet kan amerikanske myndigheder indsamle data om internetbrugere på globalt plan. De amerikanske myndigheder forsikrer om, at programmet kontrolleres af en hemmelig domstol, men det har ikke dæmpet den tyske vrede.

	»Den store forargelse i Tyskland skyldes primært omfanget af overvågningstiltagene, for det er ikke i sig selv nyt, at der overvåges og analyseres data i hemmelighed. Det er et meget konkret billede, der har erstattet en diffus forestilling, og det har chokeret mange mennesker på grund af dimensionerne, især fordi de bliver direkte berørt, eksempelvis ved overvågningen af sociale netværk som Facebook,« siger den tyske internetsociolog Stephan Humer.

	Balance og proportionalitet

	På et pressemøde i går i Berlin forsvarede Obama NSA-programmet med henvisning til, at mindst 50 konkrete trusler, deriblandt også trusler mod Tyskland, var blevet afværget som følge af en overvågning. Obama forsikrede ved samme lejlighed, at amerikanske myndigheder aldrig har læst indholdet af hverken franske, tyske eller amerikanske e-mails.

	Merkel udtrykte forståelse for behovet for de amerikanske sikkerhedstiltag, men understregede samtidig, at overvågningen må finde sted inden for klart definerede juridiske rammer:

	»Det er derfor, at vi vil fortsætte med at diskutere spørgsmålet om balance og proportionalitet og vores aftaler om at udveksle information mellem det tyske indenrigsministerium og de relevante myndigheder i USA.«

	NSA-diskussionen udløser klassisk tysk ubehag ved statslig overvågning og uigennemsigtige juridiske procedurer, siger den tyske professor i informationsvidenskab Hartmut Pohl fra Hochschule Bonn-Rhein-Sieg.

	»Der står i de tyske medier, at NSA’s påståede overvågning er tilladt via en hemmelig lov. I Tyskland har man ikke anvendt hemmelig lovgivning til den slags i mere end 50 år.«

	’Yes, we scan’

	Det er derfor tvivlsomt, om Obamas forsikringer om, at de amerikanske myndigheder respekterer grænsen mellem national sikkerhed og privatlivets fred vil stille tyske kritikere af NSA-programmet tilfreds. Forud for Obamas tale ved Brandenburger Tor demonstrerede aktivister ved Checkpoint Charlie med skilte med ordene »Yes, we scan« mod den amerikanske præsident. Ifølge demonstranterne giver Obama frie beføjelser til NSA til at krænke basale menneskerettigheder.

	Andre aktivister har valgt at gå rettens vej. Linnea Riensberg fra den tyske internetaktivistgruppe Digitale Gesellschaft har henvendt sig til de tyske anklagemyndigheder med en anmodning om at indlede efterforskning af, om USA overvåger tyske statsborgere.

	»Jeg går ud fra, at PRISM handler om statslig spionage på vegne af amerikanske myndigheder, hvor både private og statslige hemmeligheder i forbundsrepublikken efterforskes,« skriver Riensberg i sin anmeldelse.

	Også i den etablerede politik har NSA-affæren afstedkommet protester fra både regerings- og oppositionspartier. Det liberale regeringsparti FDP kræver oplysninger om omfanget af NSA’s overvågning af tyske borgere.

	Justitsminister Sabine Leutheusser-Schnarrenberger (FDP), en skarp kritiker af statslige overvågningstiltag, har efter NSA-affæren anklaget USA for »datalagringsvanvid.« Som justitsminister har Leutheusser-Schnarrenberger tidligere blokeret for tysk implementering af EU-regler, der pålægger samtlige medlemsstater at lagre telekommunikation i mindst seks måneder.

	Et statsligt alternativ til Google

	Et af de mere opfindsomme forslag fra politikere, der ønsker at omgå amerikansk overvågning af tyske internetbrugere, er ideen om at skabe et statsligt tysk alternativ til søgemaskiner som Google.

	»Vi må konstruere vores egen kommunikationsteknik, sådan at ingen amerikansk, for slet ikke at tale om russisk eller kinesisk, efterretningstjeneste kan få adgang til vores statslige og vores virksomheders kommunikation,« siger Hans Peter Uhl (CSU) til avisen Frankfurter Allgemeine.

	Samme budskab lyder fra socialdemokraten Dieter Wiefelspütz:

	»Hvis Washington misbruger amerikanske firmaers markedsdominans i internetbranchen, så må vi udvikle passende alternativer.«

	Wiefelspütz omtaler samtidig NSA-affæren som en »intensiv belastning af det tillidsfulde forhold mellem USA og Tyskland«.

	Flere eksperter afviser imidlertid tanken om en statsstyret søgemaskine, der kan omgå de amerikanske firmaers markedsdominans. Det er meget tvivlsomt, om den tyske stat har teknologisk og bureaukratisk kapacitet til at udvikle et gangbart alternativ, som internetbrugere vil tage til sig.

	Ifølge Stephan Humer vidner forslagene om en uhyre naivitet, der præger den tyske internetdebat. Humer påpeger samtidig, at det er risikabelt udelukkende at fokusere på statslig overvågning.

	»Der er stadig fare for, at man holder for nøje øje med staten og mister fokus på private virksomheder. Demokratiske stater kan efter min overbevisning kontrolleres nemmere end globale koncerner. Men netop hos de sidstnævnte akkumuleres enorme datamængder, ofte nærmest ukontrollerbart. Og mange mennesker afleverer næsten betingelsesløst deres oplysninger til disse koncerner,« siger han.

	 

