Obama vil øge støtten til Syriens moderate oprørere
En af Syriens største oprørsgrupper har mistet det meste af sin ledelse i et voldsomt bombeangreb. Barack Obama lover, at USA vil optrappe sin støtte til landets moderate oppositionskrigere. Udenrigsminister Martin Lidegaard bakker op, men har ingen planer om, at Danmark skal levere våben
Foruden at erklære sig klar til at lade luftbombardementerne fortsætte ind i Syrien lagde USA’s præsident Barack Obama op til at øge støtten til Syriens moderate opposition.


 Truslen fra Islamisk Stat (IS) får nu USA’s præsident til at øge sin støtte til Syriens moderate oprørere, der med Barack Obamas ord er »den bedste modvægt« mod det selverklærede kalifat.
Obama holdt natten til i går en længe ventet tale, der løftede sløret for USA’s strategi i kampen mod IS i Irak – og i Syrien. Foruden at erklære sig klar til at lade luftbombardementerne fortsætte ind i Syrien lagde præsidenten op til at øge støtten til Syriens moderate opposition.
»På den anden side af grænsen, i Syrien, har vi øget vores militære støtte til den syriske opposition,« sagde præsidenten.
Talen fandt sted kort efter et voldsomt bombeangreb, der dræbte det meste af lederskabet i Ahrar al-Sham, en af Syriens bedst organiserede oprørsgrupper og den største i Islamisk Front, en koalition af mere pragmatiske islamister. Dermed har Assads fjender mistet et af sine vigtigste bindeled mellem den sekulære Frie Syriske Hær og de hårdkogte islamister som Jabhat al-Nusra, vurderer analytikeren Aron Lund i en analyse for tænketanken Carnegie Endowment for International Peace. Lund mener, at det hårde slag mod Ahrar al-Sham kan få oprørskrigerne til at kigge andetstedshen efter våben og penge. Han bakkes op af Joshua Landis, leder af Mellemøststudier på University of Oklahoma og stifter af den anerkendte blog Syria Comment.
»Hvis jeg var syrisk kriger, ville jeg holde lidt fri og se, hvor pengene havnede,« siger Landis.
Våben til FSA
Obama har samtidig bedt Kongressen om at godkende en pakke, der skal give USA »et øget mandat samt ressourcer til at træne og udstyre disse krigere«.
»Det er endnu uklart, hvor langt han vil gå for at lave partnerskaberne med de oprørere, der skal erstatte IS. Den pakke i Kongressen, som skal støtte oprørerne, er kun på en halv milliard dollars. Det er ingenting set i forhold til det store billede,« siger Joshua Landis.
Herhjemme bliver initiativet hilst velkommen af udenrigsminister Martin Lidegaard (R), der i foråret – i en politisk kovending – opfordrede til, at man skulle forsyne den moderate opposition med våben.
»Hvis vi ikke gør det, vil der til sidst ikke være nogen moderate kræfter tilbage,« siger ministeren.
Han mener, at IS’ store fremgang kan vendes, hvis det lykkes at skabe stærke sunnimuslimske alternativer.
»Mange har tilsluttet sig IS af ren og skær frygt. Men hvis krigslykken vender, vil mange sunnigrupper gå den anden vej,« siger ministeren.
Han foretrækker dog at lade USA stå for våbenleverancerne.
»Det ligger ikke i kortene, at Danmark skal levere våben til Syrien. Det er ikke vores største ekspertise. Det var heller ikke pointen dengang (hvor ministeren foreslog at bevæbne oprørerne, red.), men en principiel diskussion med vores allierede,« siger Martin Lidegaard over telefonen fra et udenrigsministermøde i Estland.
Manglende koordination
Ingen steder i den et kvarter lange tale uddyber Barack Obama, hvilke oppositionsgrupper han taler om. USA har dog hidtil kun støttet Den Frie Syriske Hær (FSA) og holdt sig fra alle islamistiske grupper, inklusive dem under Islamisk Front.
Via CIA har en række militser længe modtaget både træning og våben fra amerikanerne. Det har dog ikke ændret på magtbalancen i landet, fordi FSA ikke har kunnet koordinere større offensiver.
Derfor giver Joshua Landis heller ikke meget for præsident Obamas nye planer.
»Oprørsgrupperne er meget splittede. USA har været i stand til at forsyne omkring 12-14 militser i den nordlige del af landet og omkring 60 mindre grupper sydpå. Men der er intet samlet lederskab. De skændes, og de er typisk ekstremt forankrede i deres region, klan eller landsby,« siger Joshua Landis.

