Bag kulisserne inden dagens topmøde i New York
I kontrast til det kaotiske COP15-møde i København starter dagens FN-topmøde med visheden om, at den samlede forsamling af verdens stats- og regeringschefer vil bakke op om den fælles sluterklæring. Fortjenesten har en dansk og senegalesisk diplomat


 Det hører til sjældenhederne i vor tid, at lederne af lande som Cuba, Iran og Venezuela går med til at skrive under på det samme dokument som USA's præsident. Og på COP15-topmødet i København fik statsminister Lars Løkke Rasmussen (V) at føle, at man ikke bør tage verdens landes opbakning for givet. Men det står allerede nu klart, at det to dage lange topmøde i New York i dag og i morgen vil blive føre til en sluterklæring med fuld opbakning.
Danmarks FN-ambassadør Carsten Staur har ledet forhandlingerne sammen med sin senegalesiske kollega, og han fortæller Information om den seneste spurt om enigheden op til topmødets begyndelse:
»Cuba, Iran og Venezuela havde deres problemer med teksten, men de kalder resultatet for rimeligt. Venezuelas ambassadør holdt endda et langt indlæg om, hvad der burde have stået i slutdokumentet,« fortæller FN-ambassadør Staur. Men det endte trods alt med en ja-stemme fra de tre lande.
I forbindelse med den årlige åbning af FN's Generalforsamling skal 140 besøgende stats- og regeringschefer tage bestik af, hvordan det går med opfyldelsen af otte 2015-mål for udviklingslandene, som FN's medlemsnationer satte for 10 år siden. Og hvad man kan gøre for at accelerere bestræbelserne.
Til det formål har delegationer fra alle FN's medlemslande siden januar forhandlet sig frem til et slutdokument, som topmødelederne vil skrive under på.
Hr. Staur og Mr. Badji
Begivenheden kan gå hen og blive ekstraordinær, fordi tv-seere i hele verden måske vil se de i Vesten så upopulære præsidenter fra Iran og  Venezuela, Hugo Chavez og Mahmoud Ahmadinejad, afstå fra udfald mod USA's præsident og Israel og i stedet deltage i en konstruktiv debat om, hvorledes FN-samfundet kan få de fattige lande i mål inden 2015. Sammen med præsident Barack Obama.
Slutdokumentets tekst faldt på plads for godt en uge siden, på trods af at Berlingske Tidende få dage før havde advaret om, at Lars Løkke risikerede »en ny FN-fiasko«. At det lykkedes at få alle delegationer til at enes skyldes overvejende to diplomaters indsats - den danske FN-ambassadør Carsten Staur og hans kollega fra Senegal, ambassadør Paul Badji. De har siden begyndelsen af indeværende år tjent som forhandlingsledere i et forløb, der for en uge siden endte med et dokument på 31 sider, som blev vedtaget enstemmigt af Generalforsamlingen.
Staur og Badji blev udpeget af Generalforsamlingens præsident i januar og brugte herefter nogle måneder på at indkalde landedelegationerne og repræsentanter fra ngo-grupper, den private sektor og FN-systemet til orienteringsmøder. Herefter satte de to diplomater sig ned med deres rådgivere og formulerede en tekst på 14 sider, som blev sendt til landene 31. maj.
Hektisk forløb
I løbet af juni begyndte det at vælte ind med ændringsforslag. »Dokumentet voksede fra 14 til 138 sider,« husker ambassadør Staur.
Igen måtte Staur og Badji tilbage til tegnebordet. Det tog dem en måned at få kogt de mange ændringsforslag og hovedteksten ned til 23 sider, som tilgik delegationerne 28. juli, der fik hele august til at kommentere.
»Denne gang fik vi færre ændringsforslag. I slutningen af august stod vi med en tekst på 43 sider.«
Den 25. august begyndte de skrappe drøftelser. Til stede i forhandlingsrummet var repræsentanter fra fire hovedgrupper i FN - USA, EU, G77-gruppen af udviklingslande og den såkaldte CANZ-gruppe bestående af Canada, Australien og New Zealand samt en række ikke-allierede stater.
»I 14 dage mødtes vi hver dag kl. 10 om formiddagen og gik hjem kl. fire om natten. Den 8. september fremlagde vi et fælles dokument på 31  sider,« fortæller den danske FN-ambassadør.
To knaster
Han lægger ikke skjul på, at de to forhandlingsledere gik aktivt til sagen og anvendte deres myndighed til at stille kompromisforslag og finde en 'middelgrund'. Hver linje blev gået igennem. Der skete ved at slå klumper af tekst op på en storskærm i lokalet og så diskutere formuleringerne igennem og til bunds.
Undervejs til det endelige resultat stødte forhandlingslederne på to store knaster. Fra vestlig side ønskede man en udtalelse om de lande, som på grund af væbnede konflikter har vanskeligere end andre ved at realisere de otte mål, men det blev pure afvist af G77-gruppen.
Det politisk mest vanskelige punkt opstod, da G77-gruppen krævede, at de rige vestlige industrilande forpligtede sig til højere bistandsydelser, end de havde gjort på G8-mødet i Gleneagles i Storbritannien i 2005.
»De havde meget svært ved at acceptere, at erklæringen ikke indeholder nogle nye finansielle forpligtelser fra donorlandene. Vi pegede på, at hvis vi blot kunne få de rige lande til at leve op til de nuværende forpligtelser, vil det bringe os i mål i 2015,« fortæller Carsten Staur.
»Herudover betyder den økonomiske krise, at mange lande har vanskeligt ved at mobilisere flere ressourcer.«
Manglen på nye finansielle forpligtelse i slutdokumentet har allerede mødt forhåndskritik fra ngo-miljøet, som advarer om, at dokumentet kan blive for svagt.
Man skal stå fast
En topmødetekst er som regel mere en vejledende hensigtserklæring end et dokument, der binder de underskrivende lande til at omsætte løfter til virkelighed. Indenfor FN råder man ikke over straffeinstrumenter mod syndere. Derfor kan intet på forhånd siges om resultatet over kort sigt.
Meget kan komme i vejen. Finanskrisen i 2008 har f.eks. resulteret i betydelige tilbageskridt for arbejdet mod 2015-målene.
»Pointen med dette topmøde er i den forstand, at lederne skal give hinanden håndslag på, at vi nu er på vej ud af 2008-krisen og at vi står fast ved målene, at vi har alle redskaberne til at virkeliggøre dem; efter 10 års arbejde ved vi hvad der virker og ikke virker,« forklarer Staur og fortsætter: »Hvad, vi har brug for, er en ramme, som kan samle alle lande om at få projektet bragt i hus. I-landene skal leve op til deres bistandsforpligtelser og de lovede handelspolitiske tiltag, mens u-landene skal opprioritere deres indsats indenfor sundhed og uddannelse og indføre sociale sikkerhedsnet for de fattige.«
»Hvad dette slutdokument signalerer, er, at vi under krisen i 2008-2009 tabte tid og flyvehøjde. Nu skal vi gøre en indsats for at indhente det tabte.«

