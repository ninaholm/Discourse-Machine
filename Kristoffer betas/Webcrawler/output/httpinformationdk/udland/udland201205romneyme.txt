Romney har medvind
Republikansk enhed, gode meningsmålinger for Mitt Romney  og stærke donorer tyder på et tæt opløb på valgdagen i USA i november


 Hun er en newyorker på 50, højt på strå i en velkendt institution med hovedsæde midt på Manhattan, uddannet på Harvard og fuldblods-demokrat.
»Jeg tror, at Mitt Romney vinder,« bekender hun over en hummusfrokost.
»Ikke fordi Romney som præsident kan gøre det bedre end Obama. Problemet er polariseringen mellem de to partier og handlingslammelsen i Washington. Ingen præsident magter at løse opgaverne. Så hvis Romney vinder, ryger han ud i 2016.«
Frygten og pessimismen blandt Obama-tilhængere har i de sidste par uger spredt sig som en steppebrand i USA. Kan det virkelig tænkes, at denne talentfulde mand – som så mange satte deres lid til i 2008 – kan tabe til en investor og specialist i sanering af skrantende virksomheder?
»Ja, Romney kan vinde,« siger den demokratiske partikonsulent Dan Payne, der har arbejdet for flere af Romneys politiske modstandere i Boston. »En sejr ville ikke nødvendigvis have noget med Obama eller Romney at gøre, men snarere hænge sammen med en svækkelse af økonomien. Det kunne være dårlige ledighedstal offentliggjort ugen før valgdagen eller et styrtdyk på aktiemarkedet som følge af gældskrisen i Europa.«
Ifølge Payne er det en reel mulighed, at et flertal af de 10 mio. vælgere i syv-otte svingstater, der i realiteten afgør udfaldet af præsidentvalget, i de sidste dage af valgkampen siger: »Okay, vi gambler og stemmer på Romney. Han vil næppe forvalte økonomien værre end Obama.«
Ron Paul og mormonerne
De sidste par uger har været opløftende for republikaneren. Efter en en lang og bitter primærvalgkamp har Romneys argeste modstandere, Rick Santorum og Newt Gingrich, sluttet op om ham, og deres pengestærke donorer har også sluttet sig til Romneys kampagne.
Meningsmålinger viser, at vælgere på Republikanernes konservative og religiøse fløj er så fast besluttede på at sende Obama hjem til Chicago, at de formentlig vil sluge en kamel og stemme på den ’moderate’ republikanske præsidentkandidat.
Sværere bliver det for Romney-lejren at få overtalt kongresmedlem Ron Pauls libertære vælgere. I flere svingstater i det vestlige USA – hvor den libertære strømning står stærkt – kan Paul-tilhængernes fravær eller stemme på Obama afgøre udfaldet. I de selvsamme stater, Arizona og Colorado, kan Romney til gengæld regne med massiv opbakning fra mormoner – det trossamfund, han selv tilhører.
På den anden side kan det religiøse højres ambivalente forhold til mormonerne holde republikanske vælgere i svingstater som Iowa, Ohio og Wisconsin væk fra urnerne. I de seneste landsdækkende meningsmålinger står Romney og Obama lige. Republikanerne kan glæde sig over, at Romneys usædvanligt lave popularitet er steget, og at de kvindelige vælgere er mere positivt indstillede over for ham end tidligere.
Landsdækkende meningsmålinger har imidlertid aldrig været et troværdig redskab til at forudsige udfaldet af et præsidentvalg, der i realiteten afgøres i de 50 delstater. I begge lejre fokuserer man på stater, hvor meningsmålinger viser et tæt opløb eller mulighed for at styrke en vælgergruppes opbakning gennem personligt fremmøde, tv-og radioreklamer og græsrodsarbejde.
Obamas kampagneleder, Jim Messina, antager, at Obama vil vinde de samme stater, som stemte på John Kerry i 2004. Det vil give præsidenten 246 ud af et flertal på 270 stemmer i valgkollegiet. Romneys udgangspunkt er svagere og derfor bliver hans opgave sværere. Han skal vinde flere eller større svingstater end Obama.
Men Romneys fordel er, at det Republikanske Parti og rige donorer vil indsamle flere penge end Obama og Demokraterne. For tiden lyder forudsigelsen på 1,3 mia. dollar til Romney og mellem 750 mio. og 1 mia dollar til Obama.
Til syvende og sidst vil den republikanske kandidats evne til at overbevise vælgerne om hans økonomiske ekspertise og arbejdsløshedstallet for oktober gøre udslaget. »Det er derfor, Obama-kampagnen er begyndt at angribe Romneys guvernørtid i Massachusetts. I hans embedsperiode blev der skabt færre job end i nogen anden delstat,« påpeger Dan Payne.

