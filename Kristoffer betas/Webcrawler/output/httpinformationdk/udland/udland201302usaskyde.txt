USA skyder håb om direkte atomsamtaler med Iran ned
Iran er parat til direkte forhandlinger, ’men ikke med en pistol for panden’, hed det i går på den iranske revolutions årsdag
Foto: Scanpix


 Efter nogle få dages optimisme, hvor det så ud, som om en diplomatisk åbning mellem Iran og USA var på vej, er situationen igen fastlåst forud for de aftalte forhandlinger mellem Iran og gruppen af ’5+1’ – de fem permanente medlemmer af FN’s Sikkerhedsråd plus Tyskland – programsat til den 26. februar i Kasakhstan. Men nu synes begivenhederne at vise, at USA reelt ikke er interesseret i en løsning, der på sigt vil ophæve de hårdhændede sanktioner mod den islamiske republik.
En e-mail fra den iranske ambassades presseansvarlige i København siger sådan set det hele: »I lørdags (den 2. februar, red.) foreslog vicepræsident Joe Biden direkte forhandlinger med Iran,« hed det, og videre: »I onsdags udvidede USA sanktionerne mod Iran med det formål at stramme grebet om Irans muligheder for at bruge dets olieindtægter« (i internationale banktransaktioner, red.). Teherans svar kom torsdag i en tale af den øverste leder, ayatollah Ali Khamenei:
»I retter en pistol mod Iran og siger, at I vil forhandle. Men den iranske nation lader sig ikke skræmme af trusler.«
I går, på 34-års-dagen for den iranske revolution, annoncerede præsident Mahmoud Ahmadinejad, at Iran er klar til tosidede forhandlinger med USA om en aftale for landets atomprogram. »Men ikke under pres,« lød det med en retorik, der lå et sted mellem Khameneis totale afvisning og det svar, udenrigsminister Ali Akhbar Salehi gav den amerikanske vicepræsident på hans tilbud om direkte samtaler på sikkerhedstopmødet i München i sidste weekend, nemlig at Iran »er åben og ikke sætter nogen grænse« for forhandlinger, men at USA måtte have »reelle hensigter«.
Iran under pres
Iranernes argument er, at dersom amerikanerne havde ’reelle hensigter’ med Joe Bidens tilbud, ville de have suspenderet, eller i det mindste udsat. I israelske og internationale medier nævnes ’mellemregningen’ med onsdagens økonomisanktioner ikke eksplicit, hvorfor det fremstår, som om Khamenei blot afviser Joe Bidens ’tilbud’ – ikke hvorfor. I det britiske The Guardian og i en blog på www.israelnationalnews.com hed det samstemmende, at ayatollah Khameneis svar til Joe Biden »har aflivet ethvert håb om direkte forhandlinger med Washington«.
Og formentlig er det meningen med det hele. Da IAEA, FN’s atomvagthund, i 2006 i strid med reglerne for NTP-traktatens (ikke-spredningsaftalen, som Iran har underskrevet, red.) forvaltning sendte Iran-rapporterne til FN’s Sikkerhedsråd alene på en mistanke om, at præstestyret, eftersom det ikke fortalte alt (hvad det ikke var forpligtet til), pønsede på at fremstille et kernevåben. Forhandlingerne overgik til den såkaldte ’P5+1’-gruppe, bestående af USA, Kina, Rusland, Frankrig, Storbritannien og Tyskland, der sendte et forslags til forhandlingsløsning. Endnu inden Iran havde nået at svare, vedtog Sikkerhedsrådet den første forkrøblende resolution mod Iran (1696), der pålagde iranerne at indstille al produktion af uranbrændsel.
Øverst på dagsordenen
Det gentog sig i 2010, da Iran havde indgået en aftale om deponering af uranstokke i Tyrkiet. USA hastede en resolution igennem, der pålagde Iran nye sanktioner. Hensigten var ikke ønsket om en løsning, men at opretholde isolationen af landet.
Isolation af Iran er også øverst på dagsordenen, når præsident Barack Obama i marts besøger Israel. Ifølge de israelske medier har Irans atomprogram topprioritet over Syrien. Obamas tidligere krav til Israel om at genoptage den fastkørte fredsproces med palæstinenserne er nummer tre på listen. Israels regeringsleder, Benjamin Netanyahu, ser det iranske atomprogram som en »eksistentiel trussel mod Israel«.

