Britiske universiteter risikerer at gå fallit
Mange universiteter risikerer at måtte dreje nøglen om, efter Storbritanniens højere læreranstalter er blevet tvunget til at overleve på markedsvilkår, samtidig med at studieafgiften er blevet kraftigt forhøjet
Universitetslukninger vil have alvorlige økonomiske og sociale konsekvenser og være en skændsel for Storbritannien, advarer universitetsrektorer.


 I mange år forekom den blotte tanke om, at et universitet kunne gå konkurs, aldeles udelukket. Nu advarer ledende akademikere om, at den fare må betragtes som ganske reel for flere britiske universiteter. Og deres eventuelle fallit kan komme til at efterlade et enomt hul i systemet for videregående uddannelser.
Allerede i det akademiske år 2012-2013 har mange universiteter oplevet i fald i studieoptaget. For enkeltes vedkommende endda et markant og uforholdsmæssigt stort fald. Antallet af studerende på London Metropolitan University, der i forvejen er igennem en hård nedskæringsrunde, faldt således med svimlende 43 procent, mens University of East London havde en tilbagegang på 20 procent, og flere andre universiteter oplevede fald på mellem 15 og 16 procent.
Professor Steve Smith, der er formand for UCAS, de britiske universiteters optagelsesnævn, siger, at med den borgerlige regerings indførelse af højere studieafgifter og forsøg på at skabe et decideret marked for højere uddannelse, »er der opstået en betydelig risiko for, at markedsfejl kan ramme vores uddannelsesinstitutioner«.
Steve Smith, der er rektor for Exeter University, advarer om, at det vil skade alle britiske universiteters internationale anseelse, hvis et eller flere universiteter går konkurs.
Mange universitetsrektorer beretter, at de allerede har taget højde for en mulig nedgang i studieoptaget i det første år med højere studieafgifter, og de fleste hævder at være tilstrækkeligt polstrede til at håndtere den. Men mange sætter også deres lid til, at studieoptaget allerede fra næste år finder tilbage til det gamle niveau. Denne formodning er dog tvivlsom. Ledende akademikere advarer om, at universiteter, der rammes af et væsentlig fald i studieoptag i to eller tre år i træk, kan blive nødsaget til at dreje nøglen om.
Professor David Green, rektor for Worcester University, siger: »De fleste institutioner har mistet en del studerende, men der er stor forskel på en tilbagegang på henholdsvis 4-5 procent og 20 procent. Det er de institutioner, der mister tocifrede procenttal studerende i to år i træk eller mere, der vil løbe ind i problemer.«
Færre valg for studerende
Pam Tatlow, administrerende direktør for universitetstænketanken Million+, siger, at de trængte institutioner ikke har andet valg end at gribe til nye nedskæringer for at tilpasse sig de lavere budgetter.
»De bliver nødt til at kigge grundigt på, hvilke studieretninger der kan betale sig. De kan ikke oprette kurser, medmindre der er klar efterspørgsel efter dem. Og det skal kunne være rentabelt i tre år, ikke bare i ét. Konsekvensen bliver, at de studerende fremover får mindre at vælge imellem.« De britiske universitetsrektorer er gået skarpt i rette med regeringen for ikke at have forklaret den nye afgiftsordning for offentligheden. Studieafgiften er fra 2012 steget fra et niveau på 3290 pund (29.000 kroner) til op mod 9000 pund (80.000 kroner). Eksperter er enige om, at selv hvis ministrene skulle ønske, at et økonomisk nødlidende universitet lukker, ville det politisk være enormt kontroversielt. Uden for London er mange universiteter den største eller næststørste arbejdsgiver i deres lokalområde og giver adgang for studerende, der ellers ikke kan komme ind på videregående uddannelser. Men mange mener, at den britiske hovedstad, der har 42 videregående uddannelsesinstitutioner, kan blive nødt til at klare sig med færre.
Professor og rektor Paul O’Prey indvender således, at »det er nemt at sige, at vi bare skal lade et universitet, der løber ind i økonomiske vanskeligheder, gå fallit, men de økonomiske og sociale konsekvenser af dette kan blive svære at håndtere for ethvert lokalsamfund, selv London.«
Mulige fusioner
En mulighed, der overvejes, er at opsplitte et skræntende universitet, så dets mere konkurrencedygtige områder reddes igennem fusion eller overtagelse. Hvis det sker, vil private uddannelsesudbydere næsten helt sikkert stå klar i kulissen.
Rådet for Finansiering af Højere Uddannelse i England (HEFCE) kan også rette henvendelse til andre offentlige institutioner for at forhandle en saneringsfusion.
»Der er naturligvis mulighed for fusioner i storbyområder med masser af institutioner. Dette har været en mulighed i London i mange år, men også i regioner som West Yorkshire og Greater Manchester,« siger professor David Green.
»Mit synspunkt er, at dette ikke vil være ønskeligt. Jeg tror ikke meget på den idé, at landet ville have godt at måtte nøjes med kun halvt så mange institutioner.«
Michael Shattock, der er ekspert i universitetsledelse og har været involveret i nogle af de højt profilerede institutionelle fusioner, er også skeptisk: »Omkostningerne ved sammenlægninger kan være ret afskrækkende,« siger han.
© The Guardian og Information
Oversat af Niels Ivar Larsen

