Trods klimalov: Regeringen tillader 600 millioner ekstra ton CO2
Ifølge en ny rapport gemmer der sig for 190 milliarder kroner uudnyttede olieressourcer i Nordsøen. Klima- og energiministeren vil udnytte brøndene maksimalt, men klimaorganisation advarer mod at udvide produktionen


 
	Med den ene hånd vil regeringen udfase brugen af fossile brændsler i Danmark, og med den anden vil man nu give tilladelse til at pumpe yderligere 1,4 milliarder tønder olie ud af Nordsøen og sælge den til andre lande. Og det hænger ikke sammen, mener klimaorganisationen Greenpeace.

	Kritikken kommer i kølvandet på en ny rapport fra brancheorganisationen Olie Gas Danmark, som vurderer, at der eksisterer uudnyttede olieressourcer i den danske del af Nordsøen svarende til 1,4 milliarder tønder olie.

	Olien gemmer sig angiveligt i felter, der endnu ikke er opdaget eller ikke udnyttes fuldt ud. Hvis det lykkes at pumpe blot halvdelen af den uberørte olie op, vil det ifølge rapporten svare til en ekstra skatteindtægt til staten på 190 milliarder kroner frem mod 2042.

	Rapporten konkluderer derfor, at »der skal handles hurtigt« med udvidet olieefterforskning, øget produktion fra svært tilgængelige og hidtil uudnyttede oliefelter samt udvikling af nye teknologier, der kan forhøje udbyttet fra de enkelte felter. Om 10-20 år vil der være så lidt olie tilbage i de aktive oliefelter, at det ikke længere vil kunne betale sig at udvikle infrastrukturen i Nordsøen, vurderer rapportens forfattere, konsulentvirksomheden Quartz+Co. Derfor skal der handles nu, hvis ikke ressourcerne skal »forblive i undergrunden for altid«.

	Men det er netop dér, de uudnyttede olieressourcer bør forblive, mener Tarjei Haaland, klima- og energimedarbejder i Greenpeace. Han finder det påfaldende, at regeringen vil tillade at udvide produktionen, når selvsamme regering i torsdags indgik aftale om en ny klimalov.

	»Vi har en regering, som vil udfase brugen af fossile brændsler i Danmark. Men samtidig har man åbenbart tænkt sig at fortsætte med at producere fossile brændsler. Og det, mener jeg, er et udtryk for to hjernehalvdele, som ikke rigtig er i forbindelse med hinanden,« siger han.

	15 års energiforbrug

	Olien fra de danske nordsøfelter bliver i dag primært brugt til produktion af energi internt i Danmark. Den overskydende olie bliver solgt på det såkaldte spotmarked, hvor andre lande kan byde på den.

	1,4 milliarder tønder olie svarer cirka til en CO2-udledning på 600 millioner ton. Ifølge tal fra Energistyrelsen svarer det til 15 gange den danske energisektors årlige udledning, som i 2012 lå lige under 40 millioner ton.

	»Når vi selv bliver ved med at producere, så leverer vi mere olie og gas ude på markedet. Og det betyder, at vi i princippet tapper af de reserver, som ikke skulle hentes op,« siger Tarjei Haaland og tilføjer, at vi kun kan tillade os at brænde en fjerdedel af verdens allerede kendte reserver af fossile brændsler af, hvis målet om en temperaturstigning på maksimalt to grader skal overholdes.

	Regeringen har netop indgået aftale om en klimalov, som skal udfase brugen af fossile brændsler i Danmark frem mod 2050. Samtidig støtter Danmark op om målsætningen om at begrænse klodens opvarmning, så temperaturen ikke stiger med mere end to grader. Ifølge klimaforskere vil det kræve, at 66-80 procent af verdens kendte brændstofreserver forbliver i jorden. Derfor bør Danmark gå forrest og undlade at øge olieproduktionen yderligere, mener Tarjei Haaland.

	»Skal Danmark finansiere sin fortsatte velfærd ved at bidrage til at ødelægge vores klima? Det synes jeg ikke, vi skal,« siger han.

	Et spørgsmål om økonomi

	Klima- og energiminister Rasmus Helveg Petersen (R) er imidlertid glad for nyheden om, at de danske olieanlæg i Nordsøen tilsyneladende kan hente endnu mere olie op end hidtil antaget. Ministeren satte sig i går i spidsen for et arbejde, der skal munde ud i en ny strategi for olie- og gassektoren. Én dag efter at have indgået en aftale om en klimalov, der skal udfase brugen af fossile brændsler i Danmark inden 2050.

	Oliestrategiens formål vil være at gøre det lettere for private virksomheder fortsat at operere i Nordsøen. Blandt andet vil olieindustriens rammevilkår og skatteregler stå til forhandling, har han forklaret. »Når man kigger ud af sit vindue, som jeg gør lige nu, så kigger jeg ned på en vej, der er fuldstændig proppet med biler. Og de kører alle sammen på olie og benzin. Det er nødvendigt, at vi skaffer sådan noget. Vi har i dag et samfund, der kører på olie og benzin. Og jeg er glad for, at vi i Danmark har en høj selvforsyningsgrad. Det er godt for vores økonomi, og det betyder også, at arbejdspladserne bliver i Danmark,« siger Rasmus Helveg Petersen.

	Ifølge ham er der ikke nogen modsætning mellem at arbejde for at begrænse efterspørgslen på fossile brændsler, samtidig med at man øger udbuddet. Derfor vil ministeren tillade Dansk Undergrunds Consortium, som blandt andre består af A.P. Møller, Shell og Chevron, at udvide olieboringen i Nordsøen.

	»Det er et spørgsmål om at få mere ud af de brønde og anlæg, vi har derude. Der er langt bedre økonomi i, at vi får hentet al olien op af brøndene end at lade noget af det blive dernede og så bare tage anlæggene ned,« forklarer han.

– Men hvordan kan man på den ene side bakke op om en international CO2-reduktion og på den anden side udvide olieindustriens indvinding i de danske nordsø-felter?

	»Det vigtige er at begrænse efterspørgslen og reducere forbruget. Det skal vi gøre, og det skal alle andre lande også gøre. Men der vil som sagt være brug for olie og benzin i lang tid endnu, indtil vi har fundet de nye teknologier. Den olie og gas kan lige så godt være dansk,« siger ministeren.

