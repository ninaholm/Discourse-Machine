Akademikerfetich frister tyske politikere til citatfusk
Noget i Tysklands politiske kultur frister toppolitikere til at svindle sig til akademiske titler Nu er den tyske uddannelsesminister blevet føjet til en række af højtprofilerede politikere, der tvinges til afgang efter at være blevet grebet i akademisk fusk begået for årtier siden. I Danmark har kun få politikere en ph.d.


 Annette Schavan er den seneste i en efterhånden opsigtsvækkende lang række af tyske toppolitikere, der tvinges til at trække sig fra en ministerpost efter anklager om plagiat med deres doktorafhandlinger.
I fredags måtte den 57-årige Annette Schavan (CDU) efter længere tids pres endelig trække sig som minister for uddannelse og forskning i Angela Merkels liberalt-konservative regering. Tirsdag sidste uge besluttede et udvalg ved universitetet i Düsseldorf at annullere Schavans doktorgrad, som hun modtog efter afleveringen af sin filosofiske ph.d.-afhandling med titlen ’Person und Gewissen’ (Person og samvittighed) i 1980. Schavan bedyrer fortsat sin uskyld og agter at føre en klagesag, men sagen er for belastende til at hun kan blive siddende.
Schavan er den seneste i en række af højtstående tyske regeringspolitikere, der er blevet grebet i fusk. I 2011 måtte den daværende forsvarsminister Karl Theodor zu Guttenberg (CSU) træde tilbage efter omfattende afsløringer af plagiat og citatfusk i hans doktorafhandling. For godt et år siden mistede forbundsdagsmedlemmet Bijan Djir-Sarai sin doktorgrad efter, at universitetet i Köln vurderede hans afhandling som plagiat. Også FDP-politikeren Silvana Koch-Mehrin fik i 2011 frakendt sin doktortitel efter opdagelsen af plagierede passager i hendes doktorafhandling.
I Tyskland bliver akademiske grader i langt højere grad end eksempelvis i Danmark set som et bevis på politisk troværdighed. Selv afleverede Angela Merkel i 1986 sin ph.d.-afhandling i analytisk kemi og arbejdede efterfølgende flere år som forsker.
»Der er helt klart en fetich for det akademiske i tysk politisk liv«, forklarer Albrecht von Lucke, redaktør på tidsskriftet ’Blätter für deutsche und internationale Politik’.
»Og den gælder især ph.d.-afhandlingen, som i masseuniversitets tid er et tegn på tilhørsforhold til den virkelige akademiske elite. Traditionelt har akademikere med en doktorgrad (ph.d., red.) en enorm anseelse i Tyskland.«
Karrierebevidste politikere fristes derfor ifølge Albrecht von Lucke især i Tyskland til at snyde med deres afhandlinger.
Tysk politisk kultur
Dermed adskiller tysk politisk kultur sig i væsentlig grad fra det danske folketing, hvor godt 46 pct. af folketingsmedlemmerne ifølge pjecen ’Folketinget efter valget i 2011’ har taget en lang videregående uddannelse. Det tilsvarende tal for den samlede danske befolkning er 7,7 pct. Kun 9,7 pct. af de danske folketingsmedlemmer har en erhvervsuddannelse, mens det samme er tilfældet for godt 35,5 pct. af den danske befolkning.
I den tyske forbundsdag har 90,5 pct. af de 620 parlamentarikere en længere videregående uddannelse. Næsten en femtedel af forbundsdagen har endvidere en ph.d.-afhandling på CV’et.
Kun få danske folketingsmedlemmer har taget en ph.d. Socialdemokraternes forsvarsordfører, Nick Hækkerup, har en ph.d. i EU og folkeret fra Københavns universitet, mens Esben Lunde Larsen (V) har en ph.d.-grad i teologi fra samme sted.
Udviklingsminister Christian Friis Bach (R) har en ph.d. i international økonomi fra Landbohøjskolen. Forhenværende klima- og energiminister Lykke Friis (V) er ph.d. i statskundskab, mens forhenværende udenrigsminister Per Stig Møller (K) står med sin dr.phil.-grad i litteraturvidenskab øverst på den akademiske rangstige blandt de danske folketingsmedlemmer.
Forskningsministeren vil klage
I modsætning til andre skandaleramte plagiatorer har Schavan dog reddet en del af sin æreved foreløbigt at sætte punktum for en 17 år lang karriere i spidsen af tysk uddannelsespolitik.
Selvom Schavan har meddelt, at hun agter at anke universitetets afgørelse, kan Tyskland ikke være tjent med en forskningsminister, der fører sag mod en uddannelsesinstitution, som hun selv er den øverste leder af.
»Når en forskningsminister klager mod et universitet, så er det forbundet med visse belastninger, for min post, for ministeriet, regeringen, samt CDU«, sagde Schavan på fredagens pressemøde. »Og netop det ønsker jeg at undgå, det går ikke, embedet må ikke beskadiges.«
Schavans afløser som uddannelsesminister bliver matematikeren og den tidligere østtyske borgerrettighedsforkæmper Johanna Wanka (CDU). Som den første østtyske kvinde i 2010 blev Wanka valgt til minister i en tidligere vesttysk delstatsregering. Lige som sin forgænger afleverede hun sin ph.d. afhandling i 1980. Så vidt vides uden at plagiere.
 

