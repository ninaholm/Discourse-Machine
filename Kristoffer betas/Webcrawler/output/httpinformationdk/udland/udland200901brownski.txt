Brown skifter holdning - igen
Den britiske regering vil alligevel udbygge Heathrow Lufthavn. Konservative vil omgøre beslutningen, hvis de kommer til magten
Efter megen vaklen besluttede den britiske regering sent onsdag at give Heathrow-lufthavnen uden for London grønt lys til en udvidelse.


 LONDON: Fra en af hans tidligere studiekammerater forlyder det, at den britiske trafikminister Geoff Hoon i sin studietid var optaget af nordisk litteratur.
Om han har læst Holbergs skuespil Den Vægelsindede, vides ikke. Men onde tunger kan med en vis ret beskylde Hoon og premierminister Gordon Brown for politisk vaklen.
Det er gårsdagens beslutning om udbygning af lufthavnen i Heathrow vest for London et eksempel på. Nye læsere kan begynde her.
I sidste uge lækkede repræsentanter for regeringen en planlagt tale til nøje identificerede pressekontakter. I talen - der skulle holdes i denne uge - stod der, at regeringen havde givet grønt lys for en udbygning af lufthavnen i Heathrow. Man ville - stod der i talen - bygge en tredje landingsbane. 
I mandags indrykkede BAA (der ejer de britiske lufthavne) annoncer, der forsvarede udbygningen. Det hele var planlagt til mindste detalje.
Men i tirsdags aflyste regeringen planerne. 
En demonstration iværksat af Greenpeace gjorde Gordon Brown bekymret, det samme gjorde kritiske røster på regeringsmødet tirsdag morgen. Miljøminister Hilary Benn og klimaminister Ed Miliband - bror til udenrigsminister David Miliband - protesterede. 
Det virkede. I hvert fald i begyndelsen. Brown beordrede, at fremlæggelsen af planen blev udsat. Men onsdag aften ændrede Brown holdning. Efter et møde med gruppeformand Nick Brown, trafikminister Geoff Hoon og industriminister Peter Mandelson besluttede Brown, at forslaget alligevel skulle fremsættes.
Det blev det i går. I radioavisen sent onsdag aften - på et tidspunkt, hvor alle gårsdagens aviser var gået i trykken - offentliggjorde Mandelson regeringens beslutning.
Mandelson - der oprindeligt var medierådgiver for Tony Blair - havde tilsyneladende ikke glemt sit gamle håndværk.
"Jeg kan bekræfte, at vi vil fremsætte forslag om, at Heathrow udvides, men på en grøn måde," sagde Peter Mandelson. 
Klokken 12.33 lokal tid fremlagde Geoff Hoon planen.
"Vi har besluttet os til at fremlægge forslaget om udvidelse af lufthavnen med endnu en terminal og en yderligere landingsbane."
Modstand
Denne zigzag-kurs er blevet kritiseret af de konservative. Men - som noget nyt - har den konservative leder David Cameron lovet, at han - dersom han vinder næste parlamentsvalg - vil indstille planerne og stoppe projektet.
"Vi vil ikke gennemføre denne plan. En eventuel fremtidig konservativ regering vil rulle planen tilbage," sagde James O'Shanesy, talsmand for David Cameron, i går til Information.
Planen om at udbygge lufthavnen kritiseres også af miljøgrupper og lokale aktivister.
Regeringen har sagt, at en lufthavnsudvidelse er nødvendig af hensyn til den økonomiske vækst. Men det afvises af Wiz Baines fra Plane Stupid, en af de lokale miljøorganisationer. 
"Luftfartsindustrien er ikke grøn. Det ligger i sagens natur. Man kan ikke udvide flytrafikken på en grøn made. Det er en selvmodsigelse," siger hun.
Men disse protester bliver afvist som "urealistiske drømmerier" af Clive Soley, der er direktør for FutureHeathrow: 
"I en perfekt verden ville man næppe gøre det. Men vi lever i den virkelige verden. Og der er jobs at tage vare på. Hvis lufthavnen ikke bliver udbygget, vil det have alvorlige konsekvenser - meget alvorlige konsekvenser - for erhvervslivet og beskæftigelsen," siger han.
150.000 arbejdspladser er direkte afhængige af Heathrow i dag.
MiljøorganisationenGreenpeaces direktør, John Sauven, er - næppe overraskende - uenig i dette synspunkt. Han forstår ikke Gordon Brown
"Dette er politisk selvmord for Gordon Brown. Der er mange i hans eget parti og i befolkningen, der er imod. Det er irrationelt," siger Sauven til BBC.
Måske vil den vægelsindede Gordon Brown ændre holdning endnu engang. Men denne gang forekommer det mindre sandsynligt.


