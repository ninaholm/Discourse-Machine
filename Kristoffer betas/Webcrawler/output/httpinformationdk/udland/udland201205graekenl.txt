Grækenland må vælge: Bliv i EU eller stå alene
Grækerne kan ikke blive i euroen og samtidig opgive låneaftalen med EU og IMF. Så langt var en række Grækenland-eksperter enige i en debat på London School of Economics. Derimod er de uenige om, hvorvidt Grækenland er bedst stillet indenfor eller udenfor Unionen
Ingen økonomiske eksperter tror på, at det vil være lettere for Grækenland at træde ud af Europa og starte forfra. Den politiske pilrådne kultur vil stadig være den samme, og mange ting vil tværtimod ikke ændre sig uden for eurozonen.


 Valget i Grækenland i søndags producerede et mudret billede: Væk var de to store partier, det socialistiske PASOK’s og det konservative Nea Demokratias normale dominans. I stedet mere end tredoblede den radikale venstrealliance Syriza sin størrelse og blev landets næststørste parti. Yderligere fire partier – inklusive nynazisterne fra Chrysi Avgi (Gyldent Daggry)klarede sig over spærregrænsen. Og hele 19 procent af vælgernes stemmer gik til partier, der ikke kom ind.
Imidlertid er Costas Lapavitsas, professor i økonomi på SOAS, University of London, ikke i tvivl om, hvad de græske vælgere ville fortælle:
»Det er et klart resultat. Grækerne vil ikke have låneaftalen. Situationen er blevet udredet,« siger han på et debatmøde på London School of Economics om valget.
»Men der er en modsigelse,« tilføjer han, »grækerne ønsker at blive i euroen«.
Kort før redaktionens slutning i aftes tydede det på, at venstrefløjspartiet Syriza havde opgivet at danne regering, efter at lederen af det socialdemokratiske Pasok havde udtalt, at de nu får mandat til at forhandle regering. Det skrev AFP og DPA. Syriza havde dog ikke selv bekræftet, at partiet har opgivet at danne regering.
Dionyssis G. Dimitrakopoulos, seniorlektor i politik på Birkbeck College, University of London, mener også, at det er et paradoks, at grækerne ønsker at blive i eurozonen. Han erklærer »låneaftalen« for en af valgets tabere og siger samtidig:
»Grækerne havde et klart valg og kunne have stemt imod euromedlemskabet, men det gjorde de ikke.«
Michael Arghyrou, seniorlektor i økonomi på Cardiff University, mener også, at resultatet viser, at grækerne ønsker at blive i euroen, eftersom over 80 procent stemte på proeuropæiske partier.
»Der er tre lejre: Dem, der er pro-Europa og prolåneaftalen, dem der pro-Europa og antilåneaftalen, og dem der er anti-Europa og antilåneaftalen. Hvis vi ser på de to første grupper, så er de stort set samme størrelse – omkring 40 procent hver – så det her er ikke et jordskredsvalg,« siger Arghyrou og tilføjer, at »nogle grækere er faldet for slogans om, at der er en anden vej«.
»Det er der ikke. Hvis vi siger nej til hjælpeprogrammet, kan Grækenland ikke blive i eurozonen. Det er kun en mulighed i nogle politikeres og nogle vælgeres hoveder. Det kan ikke lade sig gøre,« mener han.
Costas Lapavitsas er helt enig:
»Borgerne er de klare vindere ved dette valg. De ønsker statsbankerot, de ønsker gældsafskrivelse, de ønsker omstrukturering af økonomien – præcis hvad Grækenland har brug for. Men de ønsker det inden for møntunionen. Det kan ikke lade sig gøre,« erklærer han og slår beklagende ud med armene.
Ude eller inde bedst?
Alle tre er de enige om, at Grækenlands medlemskab af både euroen og EU nu står på spil. Imidlertid er de ikke enige om, hvorvidt landet i sidste ende vil forlade det europæiske samarbejde, og hvorvidt det vil være bedst for grækerne at genrejse deres økonomi inden for eller uden for dette samarbejde. Costas Lapavitsas mener, at grækerne i søndags tog det første skridt hen mod at forlade eurozonen.
»Problemet er, at det ikke vil være muligt at forme en regering, og selv hvis det skulle ske, så vil den ikke være stærk nok til at implementere nedskæringerne. Låneaftalen er død,« erklærer han med henvisning til, at partierne, der er imod låneaftalen, tilsammen højst vil kunne samle 151 af mandaterne i det 300-mandat store parlament.
Han gætter på, at der vil komme nyvalg i juni eller juli – samtidig med, at Grækenland igen skal tilbagebetale på sin gæld.
»Tid er afgørende, og den næste regering vil stå over for denne modsætning med det samme. Hvis Syriza regerer, vil de blive nødt til at trække Grækenland ud af eurozonen. Men faktisk, tror jeg, at forlade eurozonen vil ske som resultat af en statsbankerot, og så vil det blive påtvunget regeringen, hvem end den er,« siger Lapavitsas, der personligt mener, at »Grækenland kun kan reformere sig selv uden for euroen«.
»Hvad der foregår i Grækenland lige nu er meget farligt. Resultatet vil ikke blive en mindre og mere effektiv stat, men en mafiastat,« mener han.
Michael Arghyrou er enig i, at valgresultatet betyder, at græsk politik nu er endt i en fastlåst situation. Men han mener ikke, at det betyder, at Grækerne ved et nyvalg vil stemme på samme måde, og at resultatet vil blive euroexit.
»Ved et nyvalg skal valget mellem euromedlemskab eller låneaftale præsenteres klart for grækerne, og partierne, der støtter låneaftalen, bør forme en koalition og spørge Lucas Papademos (den afgående teknokratiske premierminister, red.), om han vil lede den. Hvis befolkningen stemmer for koalitionen, vil den have et klart mandat,« siger han og påpeger, at landet under alle omstændigheder er tvunget til at gennemføre reformerne. »Grækenland løb tør for penge, fordi dets økonomi var baseret på en forældet, ineffektiv planøkonomisk struktur. Alle lignende strukturer i historien er kollapset, og Grækenland var den sidste. Kun de lande, der har stolet på frihandel og konkurrence, har kunnet trække sig selv ud af fattigdom,« siger han med henvisning til de østeuropæiske tidligere Sovjetstater.
»Grækenland har altid blomstret som en del af den europæiske hovedgruppe. Det er, hvor vi hører til, og hvor vi bør blive.«
Dionyssis G. Dimitrakopoulos er den eneste, der mener, at der med François Hollandes valgsejr i Frankrig er en mulighed for, at vilkårene for hjælpepakken kan justeres, men han er enig i, at det ikke betyder, at Grækenland ikke skal i gang med reformerne.
»Medlemskabet af EU og eurozonen er et enormt politisk projekt, som grækerne har tilsluttet sig – de føler sig europæiske. Hvad, de nu er ved at lære, er, at medlemskab ikke kommer med en gratis frokost. Medlemskab af euroen blev solgt til dem med argumenter om, at de ville kunne få billige huslån, og ingen har nogensinde forklaret dem, hvad medlemskab indebærer,« forklarer han og tilføjer, at han ikke tror på, at det vil være lettere for Grækenland at træde ud af Europa og starte forfra.
»Der er en antagelse om, at græsk exit fra eurozonen vil føre til en ny græsk ’person’. Da landet forhandlede den første låneaftale på plads, var der ikke én græsk minister, der kunne svare på, om hans ministerium havde 10 eller 1.000 embedsmænd. Det vil ikke ændre sig uden for eurozonen. Tendensen til skatteunddragelse vil ikke ændre sig uden for eurozonen,« siger han.

