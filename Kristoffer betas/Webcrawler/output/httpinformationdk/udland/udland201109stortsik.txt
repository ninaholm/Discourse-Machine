Stort sikkerhedsopbud sikrede ro i Østjerusalem
Forudsigelser om voldsbølge i anledning af det palæstinensiske krav om anerkendelse som stat blev til spredte sammenstød på 'vredens fredag'


 JERUSALEM - Na'ama, en ung kvinde fra den jødiske bosættelse Kdumim nær Nablus, fortalte, at hendes bror var midlertidigt genindkaldt, og at bosættelsens jeeps var mobiliseret af militæret. Hun lød ikke specielt bekymret. Som om hun talte om muligheden for snarligt regnvejr.
Og således illustrerede Na'ama, der studerer i Jerusalem, den særegne apati, der har præget israelernes reaktion på de israelske myndigheders og mediers sabelraslen før denne fredag.
Og kendsgerningerne i gadenettet dementerede delvis bekymringen. I det jødiske Vestjerusalem henlå byen i weekenddøs før den jødiske sabbat. Det arabiske Østjerusalem var domineret af et politiopbud i fuldt demonstrationsornat, der i et nabolag, Ras al-Amud, blev angrebet med stenkast af maskerede aktivister.
Fredagen var på forhånd udråbt som 'vredens dag', og moskeernes imamer i såvel Jerusalem som på Vestbredden havde ifølge det israelske website Debkafile fået ordre til at skrue minaretmegafonerne op til fuld styrke, så kampråbet Allah-u-akbar kunne nå alles øren.
Vel, vel - megafonerne er faktisk altid skruet op på fuld styrke, men Debkafiles 'nyhed' er betegnende for den nervøse atmosfære, der har været fremherskende op til i går.
500 journalister
En 35-årig palæstinenser meldtes dræbt af skud fra israelske soldater, der var til stede for at afværge radikale jødiske bosætteres angreb på Vestbred-landsbyen Kusra, hvor de blev mødt af landsbybeboere.
Ved Kalandia-kontrolslusen til Ramallah kastede unge med sten og blev mødt med tåregas. I den palæstinensiske landsby Bili'in, et brændpunkt ved sikkerhedsmuren - eller apartheidmuren alt efter synsvinkel - kom det til episoder, men den frygtede eksplosion af vrede udeblev i det store og hele.
Som en svensk kollega bemærkede i telefon fra Kalandia:
»Her er vel højst et par hundrede stenkastere, der lige nu dækkes af 500 journalister«.
Fra selve Ramallah rapporterede israelsk tv, at den storskærm, PA-styret opstillede på Arafat-pladsen for at transmittere den palæstinensiske leder, Mahmoud Abbas' tale til FN's generalforsamling, styrtede sammen.
For at forebygge uroligheder før og efter PA-styrets FN-anmodning havde Israel indsat 22.000 mand i en sikkerhedsstyrke langs den 'grønne linje' mellem Israel og Vestbredden, også kendt som 1967-linjen, og i Jerusalem.
I den jødiske bosættelse Shimon Hatzadik, etableret for få år siden ved profeten Simon den Retfærdiges gravsted i Østjerusalems Sheik Jarrah-distrikt og lige siden et permanent urocenter, havde de jødiske bosættere op til denne fredag anskaffet flere våben og »to store vagthunde«, som det hed i avisen Ha'aretz. De havde endvidere meddelt, at de var »parat til at skyde«, dersom de blev angrebet af »tusind arabere«.
»Vi snakker om at skyde efter benene, men vi vil ikke tøve med at sigte lige på dem, hvis vi skønner, at vi er i livsfare,« sagde bosætternes talsmand, Yehonatan Yosef.
Skuffelse over Obama
I skrivende stund sent fredag var det ikke kommet så vidt. Sikkerhedsopbuddet i den hellige stad betød, at atmosfæren i de arabiske kvarterer var spændt, men relativt rolig.
»Vi vil se uroligheder ude i områderne, men næppe i Jerusalem, hvor sikkerhedsstyrkernes antal er massivt,« sagde viceborgmesteren i Nablus, Jaffa Ishtayeh, i en kommentar til drabet på den 35-årige palæstinenser i Kusra.
Han anslår, at uroen - hvis anledning nu ikke længere kun er den israelske regerings afvisning af et byggestop i bosættelserne, men også USA's præsident Obamas afvisning af det palæstinensiske krav om anerkendelse som selvstændig stat - højst vil vare tre eller fire dage.
En opinionsmåling, offentliggjort i går, viste, at 83 pct. af palæstinenserne støtter Abbas' krav om anerkendelse. Men såvel israelske som palæstinensiske analytikere påpeger, at en voldelig udgang, når det viser sig, at FN-anmodningen ikke fører til noget, stadig ikke kan udelukkes.
lael@inforomation.dk

