Etnisk uro rumler stadig i Vestkina
Bombeeksplosion sætter fornyet fokus på etnisk strid i den vestkinesiske provins Xinjiang. Regeringen siger, det er resultatet af 'fjendtlige elementer' opildnet af kræfter udefra, mens medlemmer af det muslimske mindretal peger på det kinesiske styre i provinsen som årsag
I Xinjiang-provinsen er stemningen stadig spændt efter uroligheder sidste sommer. I går sprang en bombe og slog syv ihjel, og på gaderne i Urumqi patruljerer kinesisk politi for at
 holde roen.


 URUMQI - Klokken 10.30 torsdag morgen dræbte en bombeeksplosion syv personer og sårede 14 i Kinas nordvestlige provins Xinjiang. Politiet har anholdt en person mistænkt for at stå bag eksplosionen - en person, som lokalregeringen samtidig siger er fra det muslimske mindretal uighurerne. Oplysningen om den mistænktes etniske baggrund kan intensivere spændingerne i provinsen, hvor næsten 200 blev dræbt og omkring 1.400 såret sidste sommer i kampe mellem uighurer og hankinesere, Kinas dominerende befolkningsgruppe.
Samtidig har Xinjiang tidligere været ramt af det, som den kinesiske regering beskriver som terrorangreb udført af militante uighurer, der søger selvstændighed fra Kina. 16 politibetjente blev dræbt i angreb i den sydvestlige by Kashgar kort før OL blev afholdt i Beijing i 2008.
»Der er fjendtlige elementer iblandt os, og det vil der fortsætte med at være i fremtiden,« sagde Hou Hanmin, talskvinde for provinsregeringen, i går på en pressekonference her i provinshovedstaden Urumqi.
Angrebet fandt sted i en forstad til byen Aksu ca. 500 km sydvest for Urumqi. Ifølge Hou Hanmin skete eksplosionen, da den mistænkte på en ladcykel nærmede sig en større forsamling af mennesker. Den mistænkte skulle selv være blevet såret ved eksplosionen.
»Vi arbejder hårdt for at behandle de sårede, hvoraf nogle er hårdt sårede, og politiet er i gang med efterforskningen,« sagde Hou Hanmin.
Terror?
Myndighederne har dog ingen oplysninger om, hvorvidt  der er fundet beviser, som understøtter påstanden om, at det er tale om et tilsigtet bombeangreb fremfor en utilsigtet eksplosion. Og talskvinden havde ingen informationer om den mistænkte - ikke engang om det var en mand eller kvinde - udover at der er tale om en uighur. At myndighedernes fokus først og fremmest er rettet mod den mistænktes etniske tilhørsforhold kan af kritikere udlægges som værende i tråd med den kinesiske regerings hidtidige politik.
»Kinas regering bruger de såkaldte terrorangreb til at mistænkeliggøre alle uighurer og bruger dem til at stramme grebet endnu mere om dem,« siger Alim Seytoff, en uighur, der lever i eksil og leder Uighur Human Rights Project.
De kinesiske myndigheder har ikke bevist, at tidligere angreb rent faktisk var terrorisme med politiske mål frem for simpelthen at være konsekvensen af personlige opgør udført af en eller flere personer med personlige klager. Flere uighurer i Urumqi fortæller dog, at urolighederne sidste år, hvor de fleste dræbte ifølge den kinesiske regering var hankinesere, var resultatet af opbygget frustration over det kinesiske styre.
Uighurerne klager over at blive økonomisk marginaliseret og diskrimineret i deres egen hjemegn af en stadig større tilflytning af hankinesere. Fra 1949, hvor kommunisterne overtog magten i Kina, er andelen af uighurer i den samlede befolkning i Xinjiang, der i dag lyder på 22 mio., faldet fra 79 procent til 46 pct. I samme periode er andelen af hankinesere steget fra 4,6 pct til 40 pct.
Samtidig siger uighurers eksilorganisationer, at regeringen undertrykker protester over manglende respekt for deres religion, sprog og kultur.
»Situationen bliver værre og værre for uighurerne, og den kinesiske regerings eneste løsning på uighurernes protester lader til at være mere undertrykkelse og flere fængslinger og henrettelser,« siger Rebiya Kadeer til Information. Hun leder eksilgruppen World Uighur Congress, og er den person, som den kinesiske regering anklager for at have planlagt og opildnet til den blodige uro sidste år. En anklage som hun benægter.
Harmoni
Men den kinesiske regering insisterer på, at forholdet mellem Kinas etniske grupper er harmonisk, og at uroen i provinsen udelukkende er resultatet af uighurske eksilgruppers indblanding.
»Kommunistpartiet og centralregeringens politik skaber lighed og harmoni,« sagde Nur Bekri, provinsens guvernør, ved en pressekonference torsdag på præcis det samme tidspunkt som bombeeksplosionen fandt sted. »Det, der skete sidste år, var ikke på grund af et minoritetsproblem eller på grund af et religionsproblem. Det, der skete, var en kriminel handling fremprovokeret af seperatister udefra.«
Xinjiang er en strategisk vigtig provins for Kina. Den grænser op til flere central-asiatiske lande, udgør en sjettedel af Kinas samlede areal og er rig på ressourcer.
I provinshovedstaden Urumqi holder uighurerne og hankineserne sig i stort omfang i deres egne områder. Og i det uighurske kvarter omkring Erdaoqiao markedet, centrum for urolighederne sidste år, kørte soldater fra de kinesiske paramilitære styrker i går rundt i vogne med jerngitre for vinduerne som et tegn på, at situationen fortsat er spændt.
»Regeringen siger, der er stabilitet efter urolighederne sidste år, men problemerne, der førte til dem, eksisterer stadig,« siger en pensioneret uighur, der ikke vil opgive sit navn af frygt for repressalier fra myndighedernes side. »Det kan ikke fortsætte på den måde.«


