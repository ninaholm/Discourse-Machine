Obama fremhæver den progressive side af handelsaftale
Frihandelsaftalen TTP er uden fortilfælde i sin beskyttelse af miljø og arbejdstageres rettigheder, siger USA’s præsident, der netop har offentliggjort hele aftalens tekst. Men amerikanske kritikere er skeptiske
Arbejdere på en palmeolieplantage i Indonesien læsser en båd med frugter. Trods gode intentioner har tidligere handelsaftaler mellem USA og asiatiske lande ikke altid levet op til ambitionerne om at sikre arbejderes rettigheder. Kritikere frygter, at det samme bliver tilfældet med den nye TTP-aftale.


 Siden indgåelsen af den hidtil største regionale frihandelsaftale mellem 11 lande i Nordamerika og Asien har præsident Barack Obama betonet, at det såkaldte Trans-Pacific Partnership (TPP) gør mere for at beskytte arbejdstageres rettigheder og miljøet end nogen anden tidligere frihandelsaftale.
Dette budskab gentog præsidenten torsdag, da USA’s handelsrepræsentantskontor offentliggjorde aftalens tekst på 2.000 sider.
»Jeg ved udmærket godt, at tidligere frihandelsaftaler ikke har levet op til forventningerne. Det er, hvad der gør denne aftale så anderledes og vigtig,« skrev Obama i en indledning til aftaleteksten offentliggjort af det sociale medie Medium.
Umiddelbart synes en gennemlæsning af kapitler om de 11 medlemstaters forpligtelse til at overholde arbejdstageres rettigheder under den internationale arbejdskonvention og en række miljøkonventioner at bekræfte Obamas pointe.
Det skyldes ikke mindst, at TPP-aftalen indeholder en mellemstatlig ordning for tvistbilæggelse, der præcist omfatter omtalte konventioner og som i øvrigt også gælder for aftalens kapitel om statsejede koncerners adfærd på det internationale marked og for flere andre områder som f.eks. beskyttelse af intellektuel ejendomsret, eksempelvis patenter.
Denne tvistbilæggelsesordning skal ikke forveksles med de kontroversielle voldgiftspaneler i flere foregående frihandelsaftaler, der giver investorer ret til at sagsøge medlemsstaters regeringer på et ofte useriøst grundlag, hvis de skulle mene at have tabt indtægter på grund af unfair konkurrence, ekspropriering eller lignende.
Investorers ret til at sagsøge medlemsstater genopstår i nogenlunde samme form i TPP-aftalen, om end den amerikanske regering fremhæver, at de 11 lande har taget kritik fra ngo-grupper i betragtning og mindsket mulighed for useriøse sagsanlæg, indført fuld gennemsigtighed i den retlige procedure og sikret, at de tre medlemmer af panelerne er »objektive og upartiske«.
Samme forbedringer forventes at blive indført i den frihandelsaftale mellem USA og EU (TTIP), der stadig forhandles.
Nyskabelser
Det ifølge Obama-regeringen fundamentalt nyskabende ved stillehavsaftalen er et medlemslands ret til at anlægge sag mod et andet medlem for ikke at efterleve aftalens regler om beskyttelse af arbejdstageres rettigheder og af miljøet samt en forsikring om, at statsejede koncerner ikke konkurrerer på et unfair grundlag ved hjælp af f.eks. subsidier.
Herudover er alle medlemslande forpligtede til at vedtage love, der inkluderer arbejdstageres rettigheder i henhold til FN-konventionen.
I flere annekser fremgår det ydermere, at USA’s regering har indgået specifikke bilaterale ordninger med tre af medlemslandene – Brunei, Malaysia og Vietnam – der skal sikre, at de kan holdes ansvarlige for at afskaffe børnearbejde, tvangsarbejde, udbytning af immigranter og flere andre overtrædelser af FN-konventioner.
Det skorter således ikke på de gode intentioner.
Men i den amerikanske fagbevægelse og blandt ngo-grupper hersker der stadig udbredt skepsis.
»Det er svært at finde det nyskabende i denne frihandelsaftale,« siger Melinda St. Louis, der er international kampagneleder for Public Citizen Global Trade Watch, en tænketank, der samler repræsentanter for fagbevægelsen og miljøorganisationer i Washington, D.C.
St. Louis peger på, at USA siden 2007 har indgået fem bilaterale frihandelsaftaler med fire lande i Sydamerika og Sydkorea, der hver for sig indeholder den samme type paneler for bilæggelse af tvister om arbejdstageres rettigheder og beskyttelse af miljøet.
»Men den amerikanske regering har kun rejst én sag,« påpeger hun.
Kritisk rapport
Sidste år udgav USA’s rigsrevision, Government Accountability Office, der er underlagt kongressen, en rapport, der kritiserede håndhævelsen af en række af USA’s bilaterale frihandelsaftaler gennem tvistbilæggelse.
I rapporten hedder det, at nogle latinamerikanske lande faktisk har vedtaget nye love, der f.eks. gør det lettere at organisere arbejdstagere i fagforeninger og grebet ind mod fysiske overgreb på fagforeningsaktivister.
»Trods det har der været flere eksempler på overgreb i Colombia og Guatemala samt arbejdsgiveres ulovlige benyttelse af løs og billig arbejdskraft,« lyder det i rapporten fra Government Accountability Office.
Det fremhæves endvidere, at grupper i USA og dets partnerlande har anmodet regeringens handelsrepræsentant Michael Froman om at starte et sagsanlæg i fem forskellige tilfælde, og at kun en enkelt sag imod Peru har haft et positivt udfald.
»Det er på den baggrund, at vi ikke har megen fidus til løfterne i TPP-aftalen om en striks håndhævelse af arbejderes rettigheder og miljøbeskyttelse,« siger Melinda St. Louis fra Public Citizen.
»Nogle af formuleringerne i teksten lyder rigtig lovende, men afgørende for os er en juridisk bindende forpligtelse og politisk vilje til at håndhæve reglerne. Det mener vi ikke forefindes, ikke mindst i betragtning af de hidtil dårlige erfaringer.«
Kritikerne af TPP-aftalen peger i særdeleshed på, at de i sidste øjeblik indbyggede regler for tvistbilæggelse og annekser specifikt rettet mod arbejderes rettigheder i Brunei, Malaysia og Vietnam er skræddersyede til at tilfredsstille de omtrent 20 demokratiske medlemmer af Repræsentanternes Hus.
Obama-regeringen håber at overtale dem til at stemme ja, når TPP-aftalen skal godkendes af Kongressen engang næste år. Uden disse stemmer risikerer hele projektet at falde til jorden.
»Det er ikke, fordi der ikke er positive træk ved aftalen. Men det virker mere som politisk taktik end en bestræbelse på at bibringe meningsfulde forandringer,« mener St. Louis.
Samme skepsis finder man i den amerikanske miljøbevægelse, der endda mener, at TPP-aftalen i sin ordlyd gør mindre for at beskytte miljøet, fiskeriet, havene, vilde og uddøende dyrearter end tidligere aftaler.
»Vi tror ikke, at staterne vil benytte en tvistprocedure til at beskytte miljøet og dyrelivet. Historisk set har hverken USA eller andre stater søgt at håndhæve miljøregulering i frihandelsaftaler, så hvorfor skulle de gøre det denne gang,« siger Naomi Ages fra Greenpeace USA.
USA’s største miljøorganisation Sierra Club offentliggjorde i går en kritisk analyse af TTP-aftalens ordlyd om staternes forpligtelser til at beskytte miljøet og fremhæver, at de pågældende formuleringer er vagere end i tidligere frihandelsaftaler.
I særdeleshed fremhæver Sierra Club, at ulovlig skovhugst i Peru fortsætter næsten uhindret til trods for en seks sider lang tekst i landets frihandelsaftale med USA, der giver USA mulighed for at anlægge sag mod Peru. Men det er indtil videre ikke sket.

