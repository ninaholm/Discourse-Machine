Flere britiske universiteter belastes af forbindelser  til Libyen
Muammar Gaddafis fjerdeældste søn, Mutassim, blev undervist på London University, mens den næstældste søns velgørenhedsfond donerede penge til London School of Economics


 Nye  og potentielt pinlige  oplysninger om forbindelserne mellem Gaddafi-regimet og britiske universiteter kommer nu frem, herunder afsløringen af, at en af den libyske diktators sønner studerede i Storbritannien.
Mutassim Gaddafi, som Libyens regeringsfjendtlige demonstranter har betegnet som krigsforbryder, fik i sommeren 2006 private timer på School of Oriental and African Studies (SOAS). Fire år senere indgik samme SOAS, som er en del af University of London, en lukrativ aftale med et libysk universitet.
Det viser sig endvidere, at et andet britisk universitet har indgået partnerskab med et libysk ministerium om at reformere landets fængsler. Universitetet fik dog aldrig adgang til Libyens to mest berygtede fængsler. Aftalen med Center for Fængselsstudier på Kings College London blev bragt i stand ved mellemkomst af Gaddafi Foundation, en velgørende fond, som styres af diktatorens næstældste søn, Saif al-Islam. Instituttet skænkede også en kontroversiel donation på 1,5 millioner pund (13 millioner kr.) til London School of Economics.
Fængselsprojektet har modtaget støtte fra begge regeringer. Ifølge et konferencepapir om programmet, som blev offentliggjort af to ansatte på centret, skabte Gaddafi Foundation »det væsentlige bindeled, der gjorde projektet til en realitet«.
Fisk rådner fra hovedet
Højere læreanstalter i flere vestlige lande (deriblandt også danske CBS, red.) er i de seneste dage kommet under stigende pres på grund af deres forbindelse til det libyske regime. For sir Howard Davies, der som direktør for LSE, takkede ja til Gaddafis donation, blev presset så stort, at han i sidste uge valgte at fratræde sit job. Samtidig bebuder universitetet en uafhængig undersøgelse.
Robert Halfon, et konservativt parlamentsmedlem, opfordrer også til en uafhængig undersøgelse af britiske institutioners forbindelser til Gaddafi-regimet. Mandag udtalte han i House of Commons, at de britiske universiteter forbindelser med Libyen blev befordret af den tidligere regering og tilføjede: »Fisken rådner fra hovedet og ned«.
Gaddafis fjerde søn, Mutassim, 34, deltog i et engelskkursus på SOAS. Hans studier blev tilrettelagt af Sue Yates, dengang SOASs direktør for forretningsudvikling. Hun siger herom:
»Den unge mand var her højest i fire uger. Hans familie, eller hvem der arrangerede det, mente, at den unge mand burde lægge mere arbejde i at forbedre sine formuleringsevner. Den slags er ikke usædvanligt, det ser vi for mange andre medlemmer af prominente familier. Det var en skræddersyet undervisning til en person med højt profileret baggrund.«
Efterfølgende underskrev SOAS en aftale til 188.024 pund (1,65 mio. kr.) med al-Fateh-Universitetet i Tripoli i 2010 om at undervise ham finansiering til et niveau svarende til en master of science-grad, omend en SOAS-talsmand gør opmærksom på, at denne aftale blev indgået før Mutassims kursus. Mutassim menes i disse dage at stå i spidsen for en af de specialenheder, der søger at knuse de libyske oprørere.
Det er også kommet frem, at forskere ved Kings Colleges center for fængselsstudier har besøgt libyske fængsler, hvor de fandt »en klar overordnet forbedring« i de fængsler, som drives af det libyske kriminalpoliti, som de bistod med at uddanne i »opmærksomhed på menneskerettighedsspørgsmål«.
Men projektet omfattede ikke de to fængsler, Abu Salim og Ain Zara, som bruges til at internere Libyens politiske fanger, der typisk tilbageholdes i årevis uden rettergang.
Ifølge Human Rights Watch gemmer de libyske fængsler »fortsat hundredvis af politiske fanger, der ikke har været involveret i voldshandlinger eller anbefalet vold. Mange af de fængslede i Abu Salim tilhører islamistiske grupper. Selv om nogle har agiteret for vold, har mange andre ikke, og ingen af dem har fået en retfærdig rettergang.«
Moralsk komplekst
Professor Andrew Coyle, direktør for centret for fængselsstudier, som i mellemtiden er flyttet fra Kings College til Essex University siger:
»Hver gang vi arbejder i problematiske lande, er et af de første spørgsmål, vi stiller os selv: Har disse mennesker oprigtige hensigter om forandringer, eller kommer vi blot til at blive figenblad for et regime? De mente det alvorligt med reformerne. Et af de første tegn på dette var, at de accepterede vores forslag om at overflytte det libyske fængselsvæsen fra ministeriet for offentlig sikkerhed til justitsministeriet. Internationale menneskeretsstandarder kræver, at fængsler ledes separat fra indenrigsministeriet.«
Han oplyser, at finansieringen af alle centrets aktiviteter kom fra det britiske udenrigsministerium og androg 680.000 pund (5,9 mio. kr.), mens den libyske regering stod for at finansiere de libyske embedsmænds deltagelse. Centret tog til Libyen på invitation fra det britiske udenrigsministerium, tilføjer han.
Kings Colleges forbindelse kan tjene som illustration af den moralske kompleksitet ved at indlede en dialog med Gaddafi-regimet. Samtidig med at Gaddafi Foundation bidrog til at bringe kontakten i stand, hjalp samarbejdet vitterlig til at forbedre standarden i de fængsler, som blev drevet af justitsminister Mostafa Abdeljelil  en mand, som på det pågældende tidspunkt blev rost af menneskerettighedsforkæmpere, og som efterfølgende er trådt frem som midlertidig leder af flere libyske byer under oprørernes kontrol. Fængselsprojektet skulle have været afsluttet i februar i år. Coyle siger:
»I mange lande verden over må vi træffe vanskelige beslutninger, og denne gang vurderede vi, at fordelene ved at arbejde i alle Justitsministeriet fængsler opvejede ulemperne ved ikke at have adgang til Abu Salim og Ain Zara.«
De seneste dages mediefokus på forbindelser til Libyen fik i går John Moores University i Liverpool til selv at fremlægge oplysninger, hvoraf det fremgår, at universitetets business school, sundhedsfakultet og dets neonatale plejeafdeling har fået 14.000 pund (121.000 kr.) fra libyske forbindelser.
© The Guardian og Information
Oversat af Niels Ivar Larsen

