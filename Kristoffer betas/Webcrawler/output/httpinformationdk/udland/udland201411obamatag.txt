Obama tager konfrontation om olieledning
Præsidenten vil nedlægge veto mod en politisk motiveret kongresresolution om den canadiske olierørledning Keystone XL, som forventes vedtaget i dag. Internationalt lægger han pres på Canadas og Australiens ’fod- slæbende’ premier-ministre
Rester efter udvinding af tjæreolie i Alberta, Canada. En ny olieledning, der forsøges vedtaget i USA’s senat, modtages meget forskelligt rundt om i USA.


 I et træk motiveret af valgpolitik vil demokraternes afgående flertalsleder i Senatet, Harry Reid, i dag opgive sin hidtidige modstand mod at sætte en godkendelse af Keystone XL-rørledningen fra oliefelterne i Canada til USA’s sydkyst til afstemning.
Den demokratiske leders formål med afstemningen er at komme en betrængt partikammerat, Mary Landrieu, til undsætning i anden valg-runde i oliestaten Louisiana, som skal afholdes 6. december. Men en eventuel demokratisk sejr i Louisianas valg vil ikke ændre på magtbalancen i Senatet.
»Det lyder ret vanvittigt, men det er faktisk muligt, at en resolution vil blive vedtaget med støtte fra en del demokrater, selvom en ekstra senats-plads fra Louisiana ikke gør nogen forskel. Republikanerne vil alligevel bevare et flertal,« påpeger Kyle Ash, rådgiver i national og international klimalovgivning for Greenpeace USA.
Og set fra Louisiana er det langt fra sikkert, at en vedtagelse af en senatsresolution, stillet af senator Landrieu, vil vinde hende yderligere stemmer i anden valgrunde.
»Mange progressive demokrater kan holde sig fra urnerne. Det vil jeg i hvert fald,« siger Jenna deBoisblanc, en klimaaktivist fra klimagruppen 350.org i New Orleans.
Hun stemte for senator Landrieu i første valgrunde.
»I det omfang Landrieu kan vinde ekstra stemmer, hænger det ikke sammen med Keystone XL, som de fleste vælgere alligevel ikke har hørt om. Det ville blot være, fordi hun stemmer på vegne af olieindustrien, der beskæftiger mange i Louisiana,« siger deBoisblanc.
Afstemningen i Senatet, som republikanerne har ønsket i lang tid, kan imidlertid ende med at få ringe betydning for den canadiske olierørlednings fremtid.
I fredags vedtog det republikanske flertal i Repræsentanternes Hus et lignende lovforslag. En fælles formuleret version sendes herefter til underskrivelse hos præsident Barack Obama.
Vetotruslen
Men det Hvide Hus har antydet, at Obama agter at nedlægge veto eller vil afholde sig fra at udskrive loven, indtil den’dør’ i tidsrummet mellem denne aktuelle kongressamling og den næste, som begynder 2. januar 2015.
I en pressekonference i Myanmar i sidste uge forklarede Obama, at det amerikanske udenrigsministerium skal have tid til at færdiggøre evalueringen af de miljømæssige konsekvenser af en rørledning og henviste til, at en godkendelse af ruten gennem midtveststaten Nebraska er genstand for en juridisk tvist, hvis udfald regeringen bliver nødt til at afvente.
Præsidenten tilføjede samtidig nogle nye formuleringer, der har givet anledning til optimisme hos modstandere af Keystone XL.
»Det er virkeligt lovende, hvad han sagde,« vurderer Greenpeace USA’s Kyle Ash.
Obama fremførte, at det ene af de to kriterier, han har stillet for at give grønt lys til Keystone XL, ikke er blevet opfyldt.
»Den vil hverken øge beskæftigelsen eller sænke benzinpriserne i USA,« forklarede han.
Et andet vigtigt kriterium i bedømmelsen af rørledningen er, hvorvidt udvinding af mere fossilt brændsel – især det snavsede tjæresandsolie i Alberta og et ekstra udslip af den farlige drivhusgas metan – vil få skadelige følger for klimaet.
Tidligere har Obamas rådgivere anført, at nettoeffekten af en rørledning gennem USA vil være lig nul, idet Canada kan sende olien ud på verdensmarkedet via sine egne rørledninger. Det argument undlod Obama imidlertid at fremføre. I stedet fremhævede han, hvor »katastrofalt ødelæggende« yderligere udvinding af fossile brændsler kan blive for klodens klima og fremtidige generationer.
Canadas dilemma
Det er ydermere et åbent spørgsmål, hvorvidt den canadiske regering under den konservative premierminister Stephen Harper har opbakning i parlamentet og befolkningen til at udvide eksisterende rørledninger, så de kan nå ud til landets stillehavs- og atlanterhavskyster.
Keystone XL er en strategisk vigtig brik i Harper-regeringens energipolitik, siger Andrea Harden-Donahue, kampagnerådgiver for miljøgruppen Council of Canadians i Ottawa.
»Det drejer sig om at forvandle Canada til en supermagt på energiområdet. Hvis Keystone XL bliver forkastet af Obama, er det en bitter pille at sluge for Harper,« påpeger Harden-Donahue.
Harper-regeringen satser ikke alene på den klimaskadelige tjæresandsolie. Der er også blevet skåret i bevillinger til energibevarende foranstaltninger og udvikling af alternativ energi, oplyser Harden-Donaue.
På den internationale front har premierministeren været fodslæbende i de igangværende forhandlinger i FN-regi om en ny klimatraktat i Paris i december 2015.
Indtil videre har Canada også afvist at bidrage til FN’s grønne klimafond, der skal bistå udviklingslande med overgangen fra fossile brændstoffer til alternative energiformer og med tilpasningen til klimaforandringer. Men præsident Obamas højere profil i klimapolitik, koblet med EU-landenes pres, udmundede i en sluterklæring på G20-mødet i Brisbane, Australien, som forpligter medlemslandene til at fremlægge nationale reduktionsmål for CO2-udslip og til at yde bidrag til FN’s grønne fond.
Ligesom Stephen Harper måtte Australiens konservative premierminister Tony Abbott, en klimaskeptiker, bide i det sure æble og skrive under på erklæringen. Australien er verdens største kulproducent.

