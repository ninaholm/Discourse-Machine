Nyt anslag mod Kinas aktivister
Kina lægger låg på en markant retssag om 'statsfjendtlig virksomhed'. Kunstneren Ai Weiwei, som skal skabe Den Lille Havfrues vikar blev slået og tilbageholdt af politiet, så han ikke kunne vidne i sagen
Ai Weiwei har som kunstner bl.a. været med til at udforme OL-stadionet i Beijing, Fuglereden, og han skal også kreere vikaren for Den Lille Havfrue. Men han er også en ivrig systemkritiker: 'Jeg er bange, men dette er vores liv og vores nation, så vi har ikke andet valg end at fortsætte', siger han.


 BEIJING - Ai Weiwei var fløjet til byen Chengdu for at blive ført som vidne af forsvaret i en retssag mod en lokal aktivist. Men Ai Weiwei, der er en fremtrædende kunstner og kritiker af Kinas kommunistparti, nåede aldrig at komme i nærheden af vidneskranken.
Klokken tre onsdag morgen sparkede politiet døren ind til hans hotelværelse. Omkring 30 betjente, nogle af dem i uniform, strømmede ind med pistoler og knipler.
52-årige Ai Weiwei fortæller, at han forlangte at se deres id. I stedet fik han en knytnæve i ansigtet.
»De var brutale. De slog os og forklarede ikke hvorfor,« siger han.
Sammen med andre aktivister blev han holdt fanget de næste 11 timer på hotellet.
»De lod os gå, lige da retssagen, jeg skulle have vidnet i, var overstået,« siger han. »Det er sådan, de sikrer sig deres version af en retfærdig rettergang - ved at tilbageholde os ulovligt.«
Statsfjendtlig
Ai Weiweis oplevelse er blot den seneste episode, der underminerer Kinas regerings eget udsagn om, at det vil styre landet ved lov. Myndighederne fortsætter med at slå ned på landets dissidenter og borgerrettighedsadvokater for at undertrykke enhver kritik frem mod folkerepublikkens 60-årsdag den 1. oktober, hvor lederskabet vil forsøge at opretholde forestillingen om social harmoni.
»Det er tegn på, regeringen er bange,« mener Ai Weiwei. »Den har ikke længere nogen ideologi eller moralsk legitimitet at støtte sig til. Den har kun den brutale opførsel tilbage.«
Ai Weiwei var Chengdu i den sydvestlige Sichuan-provins for at støtte den kendte forfatter og aktivist Tan Zuoren, der onsdag formiddag var i retten tiltalt for at »opildne til statsfjendtlig virksomhed«, en anklage Beijing ofte bruger mod dissidenter.
Den 55-årige Tan Zuorens  forbrydelse består i, at han har kritisere massakren i Beijing i 1989, og at han står bag en højprofileret undersøgelse af, om regeringens korruption og inkompetence var skyld i, at så mange skoler kollapsede i jordskælvet den 12. maj sidste år i Sichuan. Flere end 5.000 skolebørn blev dræbt.
Høringen onsdag varede tre timer, uden at der faldt dom. Domstolen afviste forsvarets bevismateriale og alle de vidner, som Tan Zuorens advokater havde kaldt til Chengdu.
Retssagen har tiltrukket sig stor opmærksomhed blandt Kinas aktivister. Menneskerettighedsorganisationen China Human Rights Defenders oplyser, at omkring 500 af Zuorens støtter samlede sig foran retsbygningen.
Blandt støtterne var en del af de forældre, hvis børn blev dræbt, da deres skoler blev pulveriseret i jordskælvet. Mange af dem skyder skylden for deres døde børn på byggesjusk. For dem er årsagen klar: Penge, der ellers skulle være blevet brugt til at sikre en tilstrækkelig byggestandard, røg i stedet ned i lommerne på korrupte lokale ledere.
For Kinas kommunistparti udgør forældrene en eksplosiv cocktail af sorg og vrede. Deres anklage er så politisk følsom, at regeringen har tilbageholdt og chikaneret dem for at få dem til at tie.
Af samme grund var Tan Zuorens undersøgelser en torn i siden på lokalregeringen, og den 28. marts blev han anholdt.
»Hans afsløringer blev for pinlige for dem,« siger Ai Weiwei.
Kunst og politik
Ai er internationalt mest kendt for at have været med til at udforme Beijings OL-stadion, Fuglereden. Men han er også den kunstner, som er blevet valgt til at kreere kunstværket, som på Langelinie skal vikariere for Den Lille Havfrue, mens hun er i Shanghai til næste års Verdensudstilling.
Hans kunstneriske udfoldelser er dog i stigende grad blevet overskygget af hans politiske aktivisme. Han vendte OL ryggen, da han mente, det blot var en hyldest til kommunistpartiet, og han er en stærk kritiker af Kinas internetcensur. Samtidig indledte han sin egen kampagne for at stille myndighederne til ansvar for de kollapsede skoler i Sichuan og for at modstå regeringens forsøg på at kvæle debatten.
Det var pga. hans fokus på jordskælvet, han skulle have været vidne i Chengdu.
Forsvarsadvokat Xia Lin siger til Hongkong-avisen South China Morning Post, at Tan Zuoren »også blev anklaget for at give telefoninterview til fjendtlige udenlandske medier og for at komme med udtalelser, der alvorligt har skadet kommunistpartiets og regeringens image.«
Ai Weiwei mener dog i stedet, at det er den politiske retssag, der mest af alt skader Kinas image. Kinas systemkritikere har længe klaget over, at landets domstole fortsat ikke er selvstændige, men under kommunistpartiets kontrol.
Tidligere i denne måned kom en anden borgerrettighedsaktivist, Huang Qi, også for retten i Chengdu, anklaget for at være i besiddelse af statshemmeligheder. Ligesom Tan Zuoren pressede han regeringen til at undersøge skolernes kollaps.
Den næste, der lader til at stå for skud, er Ai Weiwei.
»Jeg er bange, men dette er vores liv og vores nation, så vi har ikke andet valg end at fortsætte,« siger han. »Regeringen viser, den har mindre og mindre respekt for loven og vores rettigheder.«


