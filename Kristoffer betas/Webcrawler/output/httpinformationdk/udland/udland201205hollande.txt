Hollande er en maskeret supereuropæer
François Hollande er tilhænger af en føderal udvikling i EU, men af politiske forsigtighedshensyn kan han ikke tillade sig at springe ud som supereuropæer, vurderer Thomas Klau fra tænketanken European Council on Foreign Relations
Socialisternes kandidat til den franske præsidentpost, François Hollande, er i hjertet proeuropæer, men det er ikke en populær diskurs hos den brede befolkning. Her er kandidaten fanget foran masserne i Nevers.


 Nicolas Sarkozy prøvede i første omgang at gøre den franske valgkamp til et spørgsmål om europapolitisk troværdighed, efter at han i fællesskab med Tysklands Angela Merkel har stået i spidsen for det seneste års krisehåndtering med redningspakker og finanspagt.
Men forsøget på at tiltrække nationalistiske vælgere fra højrefløjspartiet Front National, bl.a. ved at sætte spørgsmålstegn ved Schengen-traktaten og dermed kerneprincippet om fri bevægelighed, har nu forsynet den franske præsident med en EU-skeptisk profil.
Samtidig har favoritten inden anden valgrunde på søndag, socialisten François Hollande, ikke kunnet tillade sig at ignorere, at mange vælgere på venstrefløjen opfatter EU som et grundliggende neoliberalt projekt. At visioner for fremtidens Europa således er blevet tabubelagt under valgkampen, gør Europas fremtid endnu mere prekær, mener Barbara Spinelli, politisk kommentator ved den italienske avis La Repubblica.
»Europa har det så skidt, at man ikke kan tillade sig statsledere, der blot følger falske og illusoriske redningsmanøvrer op med fornæret nationalisme og ikke har nye projekter for unionen,« skriver kommentatoren, der er datter af den europæiske føderalistbevægelses faderfigur, Altiero Spinelli.
Den dobbelte omvæltning, der plager det europæiske samarbejde, kræver, at man formår at tænke stort: En økonomisk krise truer euroen, og de politiske institutioners krise truer demokratiet.«
Forfatningstraume
Ifølge Daniel Cohn-Bendit, det tysk-franske ikon fra studenterbevægelsen i 1968, som nu er medlem af EU-parlamentet for De Grønne, har præsidentvalgkampen en indbygget nationalistisk komponent. Jo større chance kandidaterne har for at vinde, des mere føler de sig tvunget til at leve op til det franske systems »nationalistiske præsidentialisme«, mener Cohn-Bendit.
»Dermed tilskriver de præsidenten og den flertalsregering, som han eller hun udpeger, al beslutningskraft og fjerner samtidig Frankrig fra en international kontekst: Spørgsmålet om Europa bliver kun sjældent taget op, og resten af verden bliver slet ikke nævnt. Det eneste, der tæller, er, hvordan kandidaten vil være i stand til genskabe Frankrigs image, når han eller hun får suveræn magt,« siger Cohn-Bendit til det franske magasin Esprit.
François Hollande var socialistpartiets leder, da franskmændene i 2005 stemte nej til EU’s forfatningstraktat. Spørgsmålet skabte splittelse blandt socialisterne, og Hollandes anbefaling af traktaten kostede formanden så megen troværdighed, at hans ekskone, Ségolène Royal, blev valgt som partiets præsidentkandidat i 2007.
Ifølge Thomas Klau, seniorforsker ved tænketanken European Council on Foreign Relations’ afdeling i Paris, påvirker dette forløb stadig Hollandes position på det europapolitiske område.
»Hollande er principielt mere åben for en føderalistisk udvikling i EU, end Sarkozy er. Hvis han bliver valgt, vil det bilaterale samarbejde med Tyskland blive mindre dominerende i Frankrigs europapolitik. Men Hollande er også en meget forsigtig politiker,« siger Thomas Klau til Information og fortsætter: »Mange franskmænd lider under krisen, så i første omgang vil han sandsynligvis vurdere, at det vil være uklogt at genåbne debatten om EU’s forfatning, ligesom han har undgået emnet under valgkampen. Hollandes første prioritet vil derfor være at bruge den eksisterende institutionelle opbygning til at give det europæiske samarbejde en social dimension,« siger han.
EU-dræbere
Ifølge Thomas Klau skal man altså ikke forvente, at Hollande vil springe ud som supereuropæer, hvis han bliver valgt.
»Det er sigende, at Hollande hurtigt valgte at omformulere sit forslag om fælleseuropæiske obligationer til et forslag om obligationer i vækstfremmende projekter,« påpeger Klau.
Daniel Cohn-Bendit mener, at Hollande har valgt den samme strategi, som den konservative Mariano Rajoy benyttede ved parlamentsvalget i Spanien for et halvt år siden.
»Hvor folk stemmer mod den siddende regering, skal oppositionskandidaten ikke gøre andet end ikke at sige noget, så han ikke kan angribes for noget. Han indtager ingen standpunkter,« siger han, og sår også tvivl om Hollandes vilje til at knæsætte et solidarisk princip i EU: »Ingen i Frankrig er indstillet på at lytte til en idé af den slags, især ikke under en præsidentvalgkampagne, hvor det hele handler om total konfrontation, og hvor nationale og europæiske interesser af og til også bliver glemt.«
Men krisen i EU er så alvorlig, at der er brug for en New Deal ligesom i USA efter børskrakket i 1929, mener Barbara Spinelli. Og hvis Hollandes ord om, at finanspagtens budgetdisciplin skal suppleres med investerings- og vækstinitiativer, får betydning, vil balancen i EU måske begynde at tippe.
»Vi må ikke glemme, at mange i Europa efterspørger det: Socialdemokraterne og de liberale i Tyskland, som netop har indskrevet den europæiske føderation i deres partiprogram, de økonomiske eksperter ved Institut für Weltwirtschaft i Kiel, regeringerne i Polen og Spanien og folk som Cohn-Bendit, Verhofstadt og endelig Delors, ifølge hvem den nuværende politik ’dræber Europa’.«
Jacques Delors, den tidligere formand for EU-Kommissionen og Hollandes politiske mentor, fremhæver en føderalstat og en ny vækstmodel som forudsætninger for EU’s overlevelse.
»Under hele krisen har Sarkozy forhindret denne udvikling og pralet med at have ført Europa tilbage til hovedstæderne, langt fra Bruxelles,« skriver Spinelli og tilføjer: »Men hvis Hollande vinder, kan der måske komme skred i tingene.«

