Kineserne sparede op til amerikanernes soldetur
Det store udviklingsland har ved långivning finansieret det overforbrug i USA, som udløste den globale recession og nu driver millioner i u-landene ud i arbejdsløshed, sult og ekstrem fattigdom, siger Verdensbanken


 Det var kinesernes sparsommelighed, der muliggjorde det lånebaserede overforbrug i USA, som sidste år gav bagslag og udløste den krise, der i år ventes at føre verden ud i global recession.
55-90 millioner flere mennesker i u-landene vil i år blive drevet ud i ekstrem fattigdom som konsekvens af krisen, 50 mio. flere vil blive arbejdsløse, og antallet af kronisk sultne vil vokse til over én milliard. FN's udviklingsmål for 2015, Millennium Development Goals (MDG), er ved at glide det internationale samfund af hænde på grund af den økonomiske nedtur.
Det fremgår af rapporter offentliggjort i denne uge af Verdensbanken og Den Internationale Valutafond (IMF).
"U-landene har i overraskende grad finansieret forbruget i højindkomstlande," skriver Verdensbanken i rapporten World Development Indicators 2009. 
Banken sigter især til store udviklingslande som Kina, der via en kraftig, eksportbaseret vækst kombineret med en høj opsparing gennem det seneste tiår fik opbygget større kapitalreserver, end man kunne investere nationalt. Derfor har man anbragt pengene i amerikanske statsobligationer - gældsbeviser - og således mod renteindtægten lånt USA tiltrængt kapital til finansiering af det forbrug, amerikanerne ikke selv sparede op til.
"Fattigere økonomier finansierede således betalingsbalanceunderskuddene i de rige økonomier," konkluderer Verdensbanken.
Ifølge rapporten besad Kina ved udgangen af 2008 amerikanske obligationer til en værdi af 696 mia. dollar - et beløb der i februar ifølge USA's finansministerium var steget til 744 mia. dollar. I alt besad udlandet amerikanske gældsbeviser for 3.100 mia. dollar.
Da USA's lånefinansierede boble sidste år brast og fik finansinstitutionerne til at stoppe udlån til virksomheder og private, faldt forbrug og efterspørgsel - herunder på de varer, som mange u-lande eksporterer til USA og andre højindkomstlande. Med faldende efterspørgsel er tillige selve prisen på u-landenes råvarer og andre produkter faldet.
FN-mål kan ikke nås
Ifølge rapporten Global Monitoring Report 2009, som IMF og Verdensbanken fremlagde i Washington i går, vil mange u-lande derfor i år opleve et mere dramatisk fald i deres økonomiske vækstrater end kloden som helhed. Fra en gennemsnitlig vækst på 8,1 pct. i u-landene i 2006-07 ventes i år et dyk til 1,6 pct. 
Globalt ventes væksten at falde fra 3,4 pct. sidste år til omkring nul eller endog - ifølge IMF - til minus 1,3 pct. i 2009. Parallelt hermed forudses strømmen af privat investeringskapital til u-landene at blive 700 mia. dollar mindre i år end i 2007.
"Den lange periode med vækst afbrydes nu af en global recession, der har spredt sig ad de samme kanaler, som nærede den globale økonomis vækst: primært handel og investeringer," siger Shaida Badiee, direktør i Verdensbanken.
Konsekvensen er et alvorligt tilbageslag for bestræbelserne på at opfylde FN's såkaldte MDG-mål.
"Det er usandsynligt, at flertallet af de otte globalt vedtagne mål kan nås - heriblandt målene der vedrører sult, børne- og mødredødelighed, uddannelse og fremskridt i kampen mod HIV/AIDS, malaria og andre alvorlige sygdomme," skriver Verdensbanken.
Hvis krisen fortsætter, frygtes antallet af børn, der dør, at vokse med 200-400.000 årligt. Også målet om at halvere den globale fattigdom er i fare.
"Antallet af mennesker i u-landene, der lever for under 1,25 dollar om dagen, var i 2005 1,375 milliarder eller 25 pct. af befolkningen. MDG-målet er at halvere 1990-fattigdomsraten på 41,7 pct. til 20,9 pct. i 2015. Med prognoser, der taler om et fald i den ekstreme fattigdom til 15 pct. i 2015, ser det fortsat ud som om, dette mål vil blive nået, men det kan ændre sig, hvis hastigheden for fattigdomsreduktion falder med faldende vækst."
Således venter Verdensbanken og IMF, at yderligere 55-90 mio. mennesker i år vil ryge ud i ekstrem fattigdom.
"Afrika syd for Sahara vil ikke nå MDG-målet" for fattigdomsbekæmpelse, fastslås det.


