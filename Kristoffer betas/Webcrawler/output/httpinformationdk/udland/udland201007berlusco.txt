Berlusconi renser ud i egne rækker
Silvio Berlusconi tåler ikke intern kritik i sit parti og har derfor ekskluderet medstifteren Gianfranco Fini og en række andre parlamentsmedlemmer


 To år og otte måneder. Så længe holdt alliancen på den italienske højrefløj mellem Silvio Berlusconi og Gianfranco Fini, den tidligere leder for nyfascisterne i Alleanza Nazionale. Torsdag blev Fini og en række af hans trofaste støtter smidt ud af samlingspartiet Popolo della Libertà (PdL) efter flere måneders nervekrig.
»Finis holdninger er absolut uforenelige med PdL's grundprincipper,« udtalte Berlusconi efter flertalsbeslutningen i partiets hovedbestyrelse.
I slutningen af april var partiets første landsmøde rammen om et offentligt skænderi mellem Fini og Berlusconi:
»Jeg mener ikke, det er højforræderi at sige, at der er noget, vi kan gøre anderledes og bedre,« sagde Fini.
Men nu er Fini, som er formand for deputeretkammeret, altså blevet stemplet som forræder efter vedholdende kritik af regeringens rets- og udlændingepolitik.
»Den ikke ligefrem liberale opfattelse af demokratiet, som Berlusconi demonstrerer, fremgår også af opfordringen til, at jeg bør tage min afsked som formand for deputeretkammeret,« sagde Fini og tilføjede: »Selvfølgelig tager jeg ikke min afsked, for jeg er valgt som garant for hele parlamentet og ikke kun for det flertal, der har valgt mig.«
Klanens tavshedslov
I alt 34 medlemmer af deputeretkammeret og mellem 10 og 14 medlemmer af senatet forlader PdL for at danne en selvstændig parlamentsgruppe, som får navnet Futuro e libertà per l'Italia (Fremtid og frihed for Italien).
På grund af den interne splittelse er den endelige godkendelse af en omdiskuteret lov, som skal indskrænke brugen af telefonaflytninger og forbyde deres offentliggørelse, blevet udskudt til efteråret. Det er et stort politisk nederlag for Berlusconi, som havde satset på at få loven vedtaget inden parlamentets sommerferie for at lægge låg på de skandaler, der har ramt flere fremtrædende medlemmer af partiet og skadet regeringens troværdighed:
»Partiet er gået i opløsning, fordi respekt for loven er en bombe i Berlusconis lukkede verden, hvor de gældende regler snarere er beskyttelse af sekten, klanens tavshedslov samt gensidig trældom og afpresning,« skriver La Repubblicas chefredaktør Ezio Mauro.
Kronvidnet
Det var indenrigsministeriets beslutning om at nægte en angrende mafioso at blive optaget i statens vidnebeskyttelsesprogram, som blev dråben, der fik bægeret til at flyde over for Fini. Gaspare Spatuzza er et tidligere medlem af Cosa Nostra, som spillede en aktiv rolle i den sicilianske mafias attentater i 1992-93. I december 2009 vidnede Spatuzza mod Berlusconis nære samarbejdspartner og medstifter af partiet Marcello Dell'Utri, som netop er blevet idømt syv års fængsel for ekstern medvirken til mafiakriminalitet:
»Spatuzza er ved at fremprovokere et jordskred i italiensk politik, fordi hans vidneudsagn har genåbnet sagerne om de ukendte opdragsgivere til attentaterne i 1992-93. Hans forklaring bekræfter undersøgelsesdommernes tese om, at den aktuelle regeringsleder i 1994 gik ind i politik med hjælp fra mafiaen. Det har ingen hidtil villet tro, men nu fortæller Spatuzza os, at Berlusconi indgik en aftale med de mordere, som i årene forinden havde slået dommere og almindelige borgere ihjel,« udtalte den sicilianske journalist og mafiaekspert Lirio >Abbate dengang til Information.
»At dele af staten var impliceret i attentaterne, og at beslutningen om at nægte Spatuzza fuld vidnebeskyttelse gør det sværere at få sandheden frem og lade retfærdigheden ske fyldest, er objektive sandheder,« skrev en af Finis trofaste støtter, Fabio Granata, for en uge siden på sin blog. Udrensningen i partiet er den direkte konsekvens af Granatas kritik.
Berlusconismens ånd
Efter hovedbestyrelsens beslutning om at smide dissidenterne ud af partiet erklærede Fini, at den ny parlamentsgruppe agter at støtte regeringen, såfremt den »handler i almenvellets interesse«:
»Nu må de forklare, hvorfor de har smidt os ud, bare fordi vi har talt om respekt for loven,« sagde Fini og understregede, at regeringen vil blive tvunget til at forhandle om alle lovforslag
Selvom Berlusconi hævder, at regeringens flertal ikke er i fare, ser den ud til at gå en svær fremtid i møde. Det tidligere så komfortable flertal er væsentligt reduceret. Den amerikanske journalist og italienkender Alexander Stille vurderer, at berlusconismens æra måske er forbi.
»Man kan måske sige, at berlusconismen som en ideologi, der skulle få folk til at drømme, nu er forbi,« skriver Stille på sin blog og tilføjer: »Berlusconismen har afsløret sin sande natur: Den er allergisk over for reglerne og koncentrerer beslutningskompetencen i hænderne på nogle få personer, som ikke er underlagt institutionel kontrol, hvilket uundgåeligt fører til magtmisbrug. Berlusconismens ånd - ophøjelsen af den personlig succes, fuldstændig frigjort fra alle værdier og idealer - har vist sig at være fuldstændig tom.«


