Obama vil selv skaffe penge til valgkampen
I en video til sine tilhængere afviser demokraten at deltage i den offentlige finansiering af valgkampens sidste to måneder. John McCain er forarget og protesterer
Barack Obama meddelte i går i en video, at han har besluttet at sige nej til finansiering fra forbundsstaten i de sidste to måneder af valgkampen.


 BOSTON - For første gang siden 1976 har en demokratisk præsidentkandidat besluttet at sige nej til finansiering fra forbundsstaten i de sidste to måneder af valgkampen.
I en video sendt til tilhængere i går morges erklærede Barack Obama, at det amerikanske valgfinansieringssystem begunstiger republikanerne gennem "lobbyisters og interessegruppers" bidrag til partiets landskomité og uafhængige propagandagruppers reklamekampagner.
"Systemet er brudt sammen og vi står over for nogle opponenter, der er blevet mestre i at manipulere og udnytte dette system," sagde Obama.
Beslutningen betyder, at Obama-kampagnen kan rejse så mange penge fra millioner af små donorerer, som det ønsker. Kandidater, der modtager støtte fra forbundsstaten - som i år er 84 mio. dollar fra nomineringstidspunktet - må ikke indsamle flere penge inden valgdagen.
Men i praksis har det været sådan, at landskomiteen og grupper finansieret af virksomheder, rige individer og fagbevægelsen har opnået en overordentlig stor indflydelse under valgkampen.
Republikaneren John McCain agter at sige ja til forbundsfinansiering. Det er han tvunget til, fordi hans kampagnes evne til at rejse penge fra små donorer (maksimumbeløbet er 2.300 dollar) er begrænset. Derimod vil repulikanernes landskomité og andre grupper være bedre end demokraterne til at skaffe beløb fra store donorer.
Trods det vil Obama-kampagnen indsamle langt flere penge end republikanerne i dette valgår. Alene Obama menes som et minimum at kunne skaffe 300 mio. dollar i de næste fem måneder.
McCain-kampagnen var i går forarget over Obamas beslutning. "Obama har brudt sit løfte om at deltage i det offentlige finansieringssystem," sagde McCains talskvinde Jill Hazelbaker. "Denne beslutning vil svække systemet på lang sigt."
Obama har gennem de sidste to år bebudet, at han ønskede at modtage penge fra det offentlige i valgkampens to sidste måneder. Men han har samtidig sagt, at det afhænger af republikanernes vilje til at lægge begrænsning på lobbyisters og andre gruppers involvering i McCains kampagne. I videoen sagde Obama, at McCains-kampagne allerede har anvendt metoder, der står i greel modsætning til ånden bag offentlig valgfinansiering.


