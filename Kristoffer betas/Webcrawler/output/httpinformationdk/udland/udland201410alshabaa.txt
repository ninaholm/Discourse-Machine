Al-Shabaab: En adgangsbillet til hellig krig
Al-Shabaab har mistet lidt af sin appel på grund af IS, men tiltrækker stadig hellige krigere


 Den islamistiske bevægelse al-Shabaab i Somalia har længe været én blandt flere magneter for udenlandske krigere. Flere vesterlændinge har taget del i al-Shabaabs mest voldelige angreb. Danske Abdi fra Rødovre sprængte sig selv i luften og dræbte 24, herunder tre ministre, til en dimissionsfest for nyuddannede læger i Mogadishu i 2009. Norske Hassan Abdi Dhuhulow var blandt de Shabaab-krigere, der sidste år dræbte 67 mennesker i Westgate-indkøbscentret Kenyas hovedstad, Nairobi.
Harakat al-Shabaab al-Mujahideen eller ’Bevægelsen af unge mujahidinere’ udsprang fra Islamiske Domstole, der i 2006 kontrollerede størstedelen af Somalia. I dag sidder islamisterne stadig på store dele af landet, men er hårdt presset af tropper fra Den Afrikanske Union og den somaliske hær. I weekenden mistede al-Shabaab kystbyen Barawe, der i årevis har været en af bevægelsens højborge, hvor den trænede udenlandske krigere og tjente millioner på at eksportere trækul.
Danske forbindelser
Mindst to danske terrorsager trækker tråde til al-Shabaab. ’Øksemanden’ Muhudiin Muhammed Geele, der fik ti års fængsel og en terrordom for drabsforsøget på Mohammed-tegneren Kurt Vestergaard, havde ifølge PET forbindelser til al-Shabaab.
Det samme havde Warsame- brødrene fra Aarhus ifølge anklagemyndigheden – de blev sidste år dømt for forsøg på terrortræning i et Shabaab-kontrolleret område i Somalia.
I begge sager afviste de dømte at have forbindelser til bevægelsen.
Ligesom al-Qaeda, som al-Shabaab officielt tilsluttede sig i 2012, laver organisationen propaganda, der er rettet mod muslimer i udlandet, herunder også i Vesten.
Ikke et nulsumspil
Ann-Sophie Hemmingsen, terrorforsker ved Dansk Institut for Internationale Studier, ser klare fællestræk mellem al-Shabaab og den tiltrækningskraft, Islamisk Stat har i dag.
»Man kan også sammenligne den med den tiltrækningskraft, al-Qaeda havde tidligere, og som man også så blandt forskellige al-Qaeda-associerede grupper i Afghanistan og Pakistan.«
Ifølge den amerikanske tænketank Jamestown Foundation var der i 2010 stærke beviser for, at vestlige lande, herunder særligt Storbritannien, leverede mange udenlandske krigere til al-Shabaab. Men efterhånden som islamistiske grupper vandt frem i Syrien og andre arabiske lande, mistede al-Shabaab en del af sin appel.
»På forskellige tidspunkter har der været forskellige grupper i forskellige konfliktområder, som har repræsenteret muligheden for at komme ud i kamp,« siger Ann- Sophie Hemmingsen.
Hun mener dog ikke, at Islamisk Stat, der vurderes at være en af de største magneter for udenlandske krigere, har erstattet al-Shabaab som adgangsbillet til hellig krig.
»Jeg tror ikke, at det er et nulsumspil. Det handler mere om, at konflikten i Syrien og Irak står til rådighed for større grupper, og at det har været meget nemmere at komme til Syrien end til Somalia,« siger Ann-Sophie Hemmingsen.
Al-Shabaab står på de officielle terrorlister i USA, Storbritannien, Canada og Australien, men figurerer ikke på EU’s terrorliste.

