Hvilken islamist er mest attraktiv?
For to år siden havde Det Muslimske Broderskab magten i Egypten og Tunesien, og mange mente, at broderskabet var de næste magthavere i Syrien. I dag er de udstødte, delvist forbudte og splittede. Alligevel kan brødrene måske komme tilbage fra en tilsyneladende håbløs marginalisering  – for alternativet er meget værre
I Tunesien opgav Ennahda-bevægelsen, den lokale tunesiske variant af Broderskabet, sidste år frivilligt regeringsmagten efter flere politiske attentater og uroligheder havde eroderet deres folkelige mandat. I sidste måned udførte Islamisk Stat et terrorangreb på Bardo Museet i Tunis. 20 udenlandske turister og tre tunesere blev dræbt.


 Det har været et par hårde år for den største og ældste politiske bevægelse i den muslimske verden. Fra sit afsæt i Egypten havde Det Muslimske Broderskab spredt sig til det meste af den arabiske verden, hvor de i årtier udgjorde den mest markante opposition til regionens autokrater. Men siden er det gået tilbage, og bevægelsen har netop nået et nyt lavpunkt. Den jordanske aflægger er officielt blevet splittet i to: en udbryder, der har valgt at lægge sig op ad den palæstinensiske bevægelse Hamas; og den oprindelige bevægelse, der har valgt at søge en mere spirituel og mindre politisk engageret islamisme. Indflydelsen er svundet stærkt ind i de senere år, efter broderskabet fejlagtigt besluttede at boykotte det jordanske parlamentsvalg. Reelt har det degraderet de jordanske brødre fra at være den vigtigste opposition til kong Abdullahs styre til i dag at leve en tilværelse i det politiske tusmørke. Med stærkt faldende opbakning.
Nedturen går igen i andre lande. I Egypten er organisationen blevet forbudt, og 187 af dens medlemmer dømt til døden, mens dens folkelige base er svundet ind. I Tunesien opgav Ennahda-bevægelsen, den lokale tunesiske variant af broderskabet, sidste år frivilligt regeringsmagten efter flere politiske attentater og uroligheder havde svækket deres folkelige mandat.
I Syrien dominerede Det Muslimske Broderskab tidligere den politiske eksilopposition og dens ledende organer, hvis manglende sammenhængskraft og stigende irrelevans de ofte har fået skylden for. Nu er deres indflydelse dalende. Qatar har længe støttet brødrenes islamistiske projekt, men her er bevægelsens ledere stille og roligt blevet prikket på skulderen og bedt om at finde andre jagtmarker.
Det så ellers så lovende ud. Da en bølge af folkelige protester strømmede hen over den arabiske verden fra 2011, stod bevægelsen til at høste frugterne. Brødrene var ambivalente over for protester, de ikke selv havde orkestreret. Men de strøg direkte ind i regeringskontorerne i både Egypten og Tunesien. Andre steder førte protesterne til politiske indrømmelser og inkludering i magtens maskinrum.
Hvad gik galt?
I Egypten er historien om bevægelsens storhed og fald grundigt beskrevet – blandt andet af forskeren Alison Pargeter, der har skrevet en bog om bevægelsen.
»På trods af årene i semi-illegal opposition viste det egyptiske broderskab sig helt uforberedt på magten. De viste sig ude af stand til at ’lave politik’ og begik fejl på fejl, hvor de undervejs fremmedgjorde andre kræfter i den politiske arena,« konstaterer hun om bevægelsen, der flere gange har udstødt liberale kræfter af organisationen for i stedet at vælge mere reaktionære ledere.
»De misforstod deres politiske mandat og så deres valgsejr som et carte blanche, hvorved de også stødte befolkningen fra sig. Inklusive dem, der havde stemt på dem, som ikke var kernetilhængere,« konstaterer hun.
Samtidig var der en dyb og aktiv modstand mod bevægelsen inden for statens traditionelle magteliter og strukturer. Det endte med et militærkup mod broderskabets regering under præsident Morsi og efterfølgende forfølgelse. Morsis embedsperiode har forvoldt skade ud over Egyptens grænser. Morsi-regeringen har bragt broderskabet i uføre i hele regionen med sin version af politisk islamisme anno 2015. »Egypten har længe været moderselskabet og den spirituelle reference for bevægelsen jorden rundt. Selv om de andre nationale organisationer agerer uafhængigt, er det stadig lederen af det egyptiske broderskab, der er den øverste leder af bevægelsen som helhed. På den måde har det, der sker i Egypten, konsekvenser alle steder, og det var et alvorligt slag mod hele bevægelsen og overordnet mod hele den politiske islamisme,« mener Alison Pargeter.
Nye vinde
I Golfen udspiller det islamistiske skisma sig i en mindre målestok, som dog også påvirker hele regionen.
Mens saudierne har understøttet en dogmatisk og radikal salafisme, har de arbejdet målrettet imod Det Muslimske Broderskabs politiske islamisme, især i Egypten, hvor de har støttet præsident al-Sisis klapjagt på broderskabet. Omvendt har nabostaten Qatar støttet de politiske islamister omkring broderskabet – i det mindste indirekte. Men også her er tingene ved at ændre sig, siger den britiske forsker Kristian Coates-Ulrichsen, der især har beskæftiget sig med golflandenes politik.
»Der er ikke nogen formel alliance mellem broderskabet og Qatar, men sammenfaldende interesser, på den måde at Qatar gennem årtier har opbygget gode relationer med mange af broderskabets ledere, hvoraf nogle har tilbragt perioder af eksil i Doha,« forklarer han.
»Det nye qatarske lederskab under emir Tamim har nedtonet dets støtte af broderskabet og bedt lederne om at flytte til Tyrkiet. Qatar har over de seneste fire måneder valgt at prioritere forholdet til Saudi-Arabien over støtten til broderskabet.«
Afløseren?
Få begræder faldet. Det Muslimske Broderskab fik chancen og tabte den på gulvet. Politisk islamisme tæller i øjeblikket kun få tilhængere uden for de troendes rækker.
Men spørgsmålet er, om ikke den brutale lukning af broderskabet i Egypten får konsekvenser. Mellemøstanalytikeren og forfatteren Shadi Hamid fra Carnegie Foundation er usikker på, om den arabiske verden kan klare sig uden de muslimske brødre som en politisk kraft. »Der er en anden dybere fiasko, der sandsynligvis vil præge regionen i årtier fremover: den fundamentalt manglende evne i sekulære statssystemer til at optage islamistisk deltagelse i den politiske proces,« skriver han i en kommentar i The New York Times om Det Muslimske Broderskabs krise og deres ambivalente forhold til liberalt demokrati.
»I religiøst konservative samfund er der udbredt støtte til at blande politik og religion mere, ikke mindre. I Egypten for eksempel viser målinger, at et klart flertal støtter sharia eller islamisk lov som den primære eller eneste kilde til lovgivning; religiøst begrundede kriminelle straffe, kønsulighed, og en rolle til religiøse ledere i at skrive lovene. Hvis den folkelige efterspørgsel er der, vil nogen opfylde det,« konstaterer han.
Spørgsmålet er hvem.
Tidligere kriminaliseringer af det egyptiske broderskab er blevet fulgt af knopskydninger i mere radikale grupper, der har været ansvarlige for terror – noget, der også er klare tegn på i dagens Egypten, advarer den britiske forsker Kristian Coates-Ulrichsen.
»Broderskabet havde været det klart væsentligste alternativ til de regerende regimer, og slaget mod deres troværdighed såvel som tiltagene mod at drive dem under jorden i Egypten, rejser frygten for, at det næste alternativ kan være langt værre, mere voldeligt og sværere at begrænse. Det er jo allerede tilfældet med Islamisk Stat og dets affilierede grupper rundt om i regionen,« siger Kristian Coates-Ulrichsen.
En vej tilbage
Det Muslimske Broderskab i Egypten nægter efter kuppet mod Morsi at indgå i noget kompromis, der ikke indebærer Morsis genindsættelse som præsident. Umiddelbart er oddsene dårlige.
»Som tingene står, er det svært at se en vej tilbage i regulær politik for broderskabet. Det egyptiske broderskab insisterer stadig på dets legitimitet som den demokratisk valgte magt, og hvis det indvilger i at lave en handel med al-Sisi regimet for at kunne komme tilbage til overfladen, vil det have mistet den legitimitet. Legitimitet er vitterlig alt, hvad de har tilbage,« konstaterer Alison Pargeter.
Men den legitimitet kan vise sig at være kostbar nok i en tid, hvor andre former for islamisme truer arabiske regimer. Selv hvis målet i sidste ende er sharia, forholdet til liberalt demokrati fortsat er problematisk og forholdet til autokrater ligeså, kan der igen blive brug for hverdagsislamister.
»I de seneste måneder – og især siden Kong Salmans kroning – har den saudiske tone ændret sig på en temmelig subtil måde, efterhånden som saudierne har vendt blikket mod truslen fra Islamisk Stat. Det lader til, at Saudi-Arabien er parat til at anerkende broderskabets fortsatte eksistens i store dele af Mellemøsten,« siger Kristian Coates-Ulrichsen. »På lang sigt er der måske en vej tilbage for brødrene. Det er ikke nemt at knuse en ideologi. Og efterhånden som Islamisk Stat bliver den primære trussel mod regimerne, er det måske muligt for broderskabet at repositionere sig selv som ’den moderate kraft’ inden for politisk islam,« siger han.
Heller ikke Shadi Hamid vil afskrive broderskabet på længere sigt.
»Læren af Det Arabiske Forår er ikke, at islamistiske partier er uforenelige med demokrati, men at demokrati, eller bare noget, der minder om det, er umuligt uden dem. Når der er demokratiske åbninger – om fem, 10 eller 15 år – vil islamisterne måske se anderledes ud og tale anderledes, men de vil stadig være der, ventende, parat til at vende tilbage til politisk prominens – og måske endda magten.«

