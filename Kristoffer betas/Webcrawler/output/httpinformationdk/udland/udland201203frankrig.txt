Frankrigs muslimske middelklasse har fået nok
I et forsøg på at kapre vælgere fra Den Nationale Front har præsident Sarkozy gjort mærkning af halalkød obligatorisk i Frankrig. Men med loven støder Sarkozy den fremgangsrige klasse af selverhvervende muslimske iværksættere fra sig
Frankrigs muslimske middelklasse er trætte af den mistænkeliggørelse og mangel på accept, mange mener præger den franske præsidentvalgkamp. Senest har Frankrigs præsident Sarkozy gjort det lovpligtigt med mærkning af halalkød.


 PARIS – Les Enfants Terribles, en chik restaurant i Paris’ 12. arrondissement, er stuvende fuld af gæster. Tjenere ankommer i ét væk med tallerkener fyldt med (halal) foie gras à la maison, (halal) braiseret lam med rosmarin og (halal) karamelliserede ænder. Til disse gourmetlækkerier serveres cocktails bestående af frisk frugt og eksotiske ikke-alkoholiske ingredienser, som erstatning for de traditionelle glas vin.
Den 36-årige historie- og geografilærer Mohamed Abdenebi er en typisk gæst her: ung, fransk, muslimsk, dynamisk – og rasende. Abdenebi er vred på den muslimske befolkningsgruppes vegne:
»De har svigtet os! Vær flittig i skolen, få jer en uddannelse, så har vi et job til jer!,« sagde de.
»Og vi tog dén uddannelse, men der var ingen job. Så sagde de, at vi i stedet skulle have valgt en anden uddannelse. Hele tiden var der en ny forhindring,«
I stedet for at integrere og behandle muslimer på lige fod med andre borgere, viser de seneste dages ’halalstrid’ i Frankrig ifølge Abdenebi, at der fremdeles består en fremherskende tendens til at hænge Frankrigs muslimer ud som ’nationens indre fjende’.
Lignende ophidsede ord kan høres over hele landet. Præsident Nicolas Sarkozys seneste udspil i valgkampen – en beslutning om at gøre mærkning af halalkød obligatorisk – har vakt stor forargelse i Frankrigs muslimske befolkningsgruppe, som udgør anslået seks ud af nationens 65 millioner indbyggere. Og harmen vokser. Medlemmer af den ekspanderende veluddannede og entreprenante muslimske middelklasse siger, at de er trætte af at blive gjort til syndebukke i Sarkozys leflen for det yderste højre, ligesom de beskylder ham for at bedrive farlig splittelsestaktik i sin valgkamp.
Fateh Kimouche, en fremtrædende muslimsk blogger, erklærer, at Frankrigs nye klasser af anden- og tredjegenerations-muslimer ikke har til sinds at lægge sig ned og lade Republikken tromle hen over dem, som det skete for deres forældre.
»Mine forældre kom fra Algeriet. Som mange andre gjorde de ikke vrøvl, fordi de følte sig som inviterede gæster, der skulle vise sig fra deres høfligste side. Men jeg blev født her. Vi er muslimer, og vi er franske, men hver dag bliver vi angrebet, fornærmet og behandlet som terrorister eller væsener fra det ydre rum,« siger han.
Forbud mod halalkød
»Frankrig har uddannet os; Vi har energi og entusiasme, og vi har hjerner, virksomheder og penge. Den gamle generation af politikere synes ikke at forstå dette.«
Den seneste halal-kontrovers brød ud i februar, da Marine Le Pen, leder af det populistiske højreekstreme parti Front National (Den Nationale Front, red.), fandt anledning til at udnævne det til et problem, at franske forbrugere uforvarende kan komme til at spise halalkød. I første omgang var Sarkozy lige så afvisende som den socialistiske præsidentkandidat, François Hollande – der fortsat er favorit til at vinde valget til april – og anklagede hende for at puste en kunstig polemik op. Men da en meningsmåling pludselig viste, at Le Pen kun mangler få marginaler i at få samme tilslutning som han, så Sarkozy sig nødsaget til at foretage en kovending. I stik modstrid med undersøgelser, der har vist, at de franske vælgere går langt mere op i fodbold og vejret, end de gør i halalkød, erklærede han, at dette var et spørgsmål, »som optager de fleste franskmænd«.
For Frankrigs muslimer – der i forvejen føler sig forulempet af et forbud mod fuldt tilslørende klædedrager som burka, en kontroversiel regeringsstøttet debat om national identitet og fordømmelse af muslimske friluftsbønnemøder i gaderne (som Le Pen har sammenlignet med den nazistiske besættelse) – blev der hermed nået endnu et lavpunkt.
Få mente, at halalstriden har ret meget at gøre med, hvordan dyr slagtes eller med, hvem der spiser dem.
»Det er et plat forsøg på at aflede opmærksomhed fra de reelle problemer,« siger Yanis Bouarbi, grundlægger af den populære restaurantportal paris-halal.com.
»Man kan selvfølgelig godt føre en debat om, hvordan dyr skal aflives. Men dette her er ren valgtaktik.«
36-årige Kimouche, der har en grad i politisk filosofi, arbejdede som korrekturlæser på et forlag, før han så en uudnyttet niche i forretningspotentialet blandt Frankrigs fremspirende muslimske middelklasse. Han sagde sit job op og begyndte at føre en blog, al-Kanz, som dækker alle aspekter af muslimsk liv og ritualer. Med over 10.000 besøgende om dagen løber den økonomisk rundt.
»Nicolas Sarkozy og Marine Le Pen tyr til den slags udfald, fordi de ikke har løsninger på de virkelige problemer. Det er de sidste desperat krampetrækninger fra en gal hund, der ikke har noget at miste,» siger han.
»Det er en del af samme tankerække, der går fra halalkød til islamisme til terrorisme.«
Mens han taler, finder Kimouche det svært at skjule sin vrede og frustration over, hvad han ser som en præsidentvalgkamp, der er blevet »voldsom og populistisk«.
»Jeg havde håbet, at vores politikere kunne gøre det bedre. Jeg er fransk muslim, jeg elsker Frankrig, men nu ønsker jeg at forlade det her land. Hver dag bliver vi angrebet og fornærmet, og nu har vi fået nok.«
Ved at støde muslimer som Kimouche og Bouarbi fra sig, ignorerer Sarkozy købekraften. F.eks. har halalmarkedet en 20 pct. kraftigere vækst end markedet for økologiske fødevarer. I en socioøkonomisk gruppe, der måske ellers kunne være blevet fristet til at stemme på hans erhvervsvenlige og frimarkedsorienterede linje.
Muslimer den nye fjende
Kimouche påpeger, at der ikke er ét eneste muslimsk medlem i det franske parlament.
»I Frankrig siges det, at republikken ikke kender til parallelsamfund. Alle er ligeværdige borgere. Men det er ikke sandt. Ligegyldigt hvad vi gør, og uanset hvor hårdt vi prøver, bliver vi opfattet som en femte kolonne, som en indre fjende, som en trussel.«
Frankrig har været for dårlig til at lære af sin historie, siger Abdenebi:
»I 1939, da der var økonomisk krise, var fjenden jøderne. I dag har vi en ny krise, og så er det muslimerne. Det er samme mekanisme, bare i et andet samfund ...«
Kamel Saidi, 34 år og indehaver af Les Enfants Terribles, gør ikke indtryk af at være en mand, der bruger store ord. Men også han siger, at han finder den politiske atmosfære »oprørende og trættende«. Ej heller ser han for sig, at situationen er på vej til at bedre sig.
»Folk er bange, for i dag overtager de borgerlige partier ideer, som kommer fra den yderste højrefløj. Og hvad, der foruroliger dem endnu mere, er, at den holdning ikke ser ud til at ændre sig – i al fald ikke i den nærmeste fremtid.«
»Det er deprimerende, at alt, hvad vi bestræber os på at gøre, er, at finde vores plads i samfundet. Men det er der ingen anerkendelse af. Kun denne stadige mistanke. Igen er det som om, hele det muslimske samfund er suspekt.«
Abdenebi er en smule mindre pessimistisk:
»Der er håb for forandring, men jeg ser det ikke ske de første 50 år ... måske om 100 år.«
 
© The Observer og Information
Oversat af Niels Ivar Larsen

