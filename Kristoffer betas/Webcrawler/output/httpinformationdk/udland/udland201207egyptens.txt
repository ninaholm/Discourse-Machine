Egyptens præsident på kollisionskurs med militæret
Egyptens præsident, Mohamed Morsi, spiller med de politiske muskler og genindsætter parlamentet, der i sidste måned blev opløst af Egyptens forfatningsdomstol og landets militær
Søndag sagde Egyptens nye præsident, at han ville genindsætte parlamentet. I går lød svaret fra forfatnings-domstolen til præsidenten, at alle dens beslutninger om at opløse parlamentet er bindende.


 Egyptens nyvalgte præsident ,Mohamed Morsi, har sendt chokbølger igennem de egyptiske magtkredse, efter at han sent søndag besluttede, at landets parlament skal genindsættes.
Parlamentet blev i sidste måned opløst af Egyptens militære råd, da landets forfatningsdomstol havde erklæret parlamentet for ugyldigt. Men godt en uge efter at have indtaget præsidentembedet har landets præsident Mohamed Morsi altså besluttet at gå stik imod den afgørelse.
Ifølge Jakob Skovgaard-Petersen, professor ved Københavns Universitet og tidligere leder af det dansk-egyptiske dialoginstitut i Kairo, er det en beslutning, der udfordrer hele magtapparatet og sender Egypten ud på »forfatningsmæssig gyngende grund«. 
»Det er en udfordring af domstolenes magt, hvilket er en alvorlig ting i Egypten, hvor man historisk har gjort meget ud af domstolenes uafhængighed,« siger Jakob Skovgaard-Petersen, der vurderer, at »Egypten kan være på vej ud i en større politisk og forfatningsmæssig krise.«
Forfatningsmæssig krise
Siden den egyptiske revolution, der i februar sidste år førte til afsættelsen af den tidligere præsident Hosni Mubarak, har det egyptiske militær formelt haft magten i en overgangsperiode, som skulle afløses af valg til først parlamentet og siden til præsidentembedet. Men kort efter at stemmerne til det egyptiske parlamentsvalg var optalt i februar i år – og viste en overvældende sejr til Det Muslimske Broderskabs politiske fraktioner – har først den egyptiske forfatningsdomstol og siden det militære råd underkendt og opløst parlamentet. En beslutning som præsident Mohamed Morsi og hans tilhængere har kaldt »et kup« orkestreret af militæret og støtter af den afsatte præsident Hosni Mubarak – blandt andet med henvisning til at medlemmerne af landets forfatningsdomstol er udpeget af netop tidligere præsident Mubarak. Og præsident Mohamed Morsi lovede derfor allerede i sin valgkamp, at han ville genindsætte parlamentet.
Modsat hævder landets forfatningsdomstol, at det egyptiske parlament ikke er legitimt, da der ikke har været den rette afvejning i forholdet mellem uafhængige kandidater og kandidater opstillet på partilister. Ifølge landets valglov skal en tredjedel af de opstillede kandidater være uafhængige, og to tredjedele fra politiske partilister.
Uklare magtstrukturer
Derfor er problemet, ifølge Jakob Skovgaard-Petersen, at med den aktuelle politiske udvikling er det ikke længere klart, hvad de politiske spilleregler er i Egypten.
»Det bekymrer mange, at hele regelsættet så at sige er forsvundet. Militærrådet har placeret sig selv som en sidste beslutningsdygtig instans, men de har ikke noget folkeligt eller forfatningsmæssigt mandat. Omvendt burde præsidenten jo ikke kunne omgøre domstolene beslutninger, så det bliver mildest talt spændende at se, hvordan det bliver modtaget,« siger Jakob Skovgaard-Petersen.
Samtidig bliver situationen ikke mere klar af, at Egypten skal til stemmeurnerne og vælge nyt parlament, så snart landet har fået en ny forfatning – og at det 100 mand store råd, der skal udarbejde en ny forfatningen, ikke har støtte fra militæret.
I går var en dag med krisemøder i Egypten, hvor både det militære råd, forfatningsdomstolen og de fleste politiske partier har mødtes for at drøfte situationen.
I dag træder det egyptiske parlament sammen igen. Ifølge parlamentets formand, Saad al-Katatni, sker det kl. 15.00 lokal tid.

