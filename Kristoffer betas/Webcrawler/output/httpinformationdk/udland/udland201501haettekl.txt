Hætteklædte mænd dræber 12 på satiremagasin i Paris
Vi har hævnet profeten, råbte gerningsmænd på Charlie Hebdo i Paris, hvor alarmberedskab nu er hævet
 Den franske præsident, François Hollande, er på vej til Paris-redaktionen for det satiriske franske ugeblad Charlie Hebdo, hvor mindst 11 personer onsdag er blevet dræbt, meddeler det franske præsidentkontor.


 Bevæbnede mænd stormede onsdag Paris-redaktionen for det satiriske franske ugeblad Charlie Hebdo og dræbte mindst 12 personer – heriblandt to politifolk, oplyser de franske myndigheder.
En halv snes skal være såret – fem af dem alvorligt.
40 andre personer, der opholdt sig i bygningen under angrebet, er ikke kommet noget til.
»Angriberne råbte under skyderiet: ’Vi har hævnet profeten’,« siger det franske politi.
En fransk journalist, der skal have været i kontakt med en person inde på Charlie Hebdo-redaktionen, siger, at en person inde i bygningen talte om en ’massakre’, og et øjenvidne siger, at der skal være affyret omkring 30 skud.
Myndighederne har øget alarmberedskabet i Paris efter angrebet, og Frankrigs præsident, François Hollande, der besøgte Charlie Hebdo kort efter angrebet, har indkaldt til et krisemøde tirsdag eftermiddag.
Den franske tv-kanal l iTELE rapporterer, at angrebet fandt sted midt i Paris, og et øjenvidne siger til tv-stationen:
»Omkring 11.30 stormede to mænd med sorte hætter over hovedet ind i bygningen med Kalashnikovgeværer. Få minutter senere hørte vi mange skud,« siger øjenvidnet, Benoit Bringer, som tilføjer, at han så mændene flygte fra bygningen.
Mændene kaprede under flugten en bil og ramte en fodgænger, da de kørte hurtigt væk.
 To bevæbnede mænd overfor en politibil tæt ved Charlie Hebdos kontor i Paris.
Scanpix
Det franske satiremagasin Charlie Hebdo har blandt andet udgivet et særnummer på 64 sider med en tegneserie, der beskriver profeten Muhammeds liv.
Det var Muhammed-krisen i Danmark, der inspirerede til særnummeret. Bladet har tidligere modtaget trusler på grund af tegningerne og har været udsat for et brandattentat i 2011.
I 2006 bragte magasinet en række karikaturtegninger af Muhammed, to af dem var tegninger fra Jyllands-Posten.
Ugemagasinets kontorer har tidligere været udsat for et brandattentat, efter at bladet var udkommet under navnet ’sharia Hebdo’ i en udgave, som redaktionen hævdede, at profeten Muhammed havde været ’gæsteredaktør’ på.
I Frankrig bor der mindst fire millioner muslimer. Dermed har Frankrig Vesteuropas største muslimske samfund.
Politiets Efterretningstjeneste, PET, oplyser til Ritzau, at man følger situationen i Paris nøje.
PET kan ikke bekræfte forlydender om, at sikkerhedsberedskabet på Jyllands-Posten er hævet som følge af angrebet i Paris. Derudover henviser PET til den trusselsvurdering af terrortruslen mod Danmark, som ligger på dets hjemmeside.
Frankrigs præsident: Skyderi er uden tvivl terror
Efter massakren på det satiriske franske ugeblad Charlie Hebdo hastede den franske præsident, François Hollande, til Paris-redaktionen for ugebladet.
»Skyderiet på Charlie Hebdo er uden tvivl et terrorangreb,« siger Frankrigs præsident.
Frankrig har hævet alarmberedskabet i Paris-området til det højeste niveau efter skyderiet på Charlie Hebdo, skriver nyhedsbureauet AFP.
 De fire satiretegnere på Charlie Hebdo er ifølge den franske avis Le Figaro alle døde. Øverst fra venstre er det Cabu, Tignous, Charb og Wolinski, nederst til højre.
Scanpix

