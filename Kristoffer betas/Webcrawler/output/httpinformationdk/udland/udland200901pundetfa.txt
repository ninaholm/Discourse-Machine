Pundet falder
Den engelske nationalbank har sænket renten til det laveste niveau siden 1694 - og valutakursen på Sterling er faldet under euroen for første gang nogensinde
Den økonomiske krise i Storbritannien betyder nu, at euroen for første gang står stærkere end pundet. Hvilke konsekvenser det får, er der dog uenighed om blandt eksperter.


 LONDON - "The Pound is Sinking" - og så kom der et vildt guitarriff ud gennem radioen. Capital Radio i London - den svarer lidt til Radio Viborg - spillede Paul McCartneys hit fra 1982 af samme navn. Og det var der en god anledning til. Studieværten - der næppe var specielt inde i sagerne - forklarede lytterne følgende:  
"Så skete det! Pund Sterling faldt under euroen for første gang nogensinde. Det sker i forventning om, at The Bank of England (Nationalbanken red.) senere i dag vil sænke renten til to procent."
Og så var den potte ude. 
Studieværten annoncerede den næste sang - af Amy Winehouse - og så kom der en historie om forsinkelser på undergrundsbanen. Business as usual, som man siger på disse breddegrader.
Det virkede ikke som en historisk dag. Børsfolkene i Londons City tog det roligt, da den udsendte senere ankom til sin stamcafe i New Fetter Lane. 
På dette tidspunkt - klokken 9.05 lokal tid - skulle man betale 1,02 Pund Sterling for en enkelt euro. Det betyder, at pundet for første gang er under den fælleseuropæiske valutaenhed.
"Disse ting sker, alt det, der går op, kommer ned igen. Sådan er verden," sagde en af de slipseklædte ungersvende, mens han læste Financial Times og skyllede en dobbelt espresso ned. You know, shit happens!, som han fortsatte filosofisk, inden samtalen bevægede sig til andre og mere vigtige ting, som at Manchester United aftenen forinden havde tabt til Derby County. I sandhed: Shit happens!
Nationalbanken
Denne stoicisme i kapitalismens hovedstad var - ret beset - overraskende. Denne dag var historisk. På et møde ved middagstid havde Nationalbankens såkaldt monetære komite besluttet at sænke renten med yderligere en halv procent. 
Nationalbankens rente - det, der kaldes diskontoen - er nu nede på 1,5 procent. Det er sensationelt lavt.
Så lav har den ikke været siden 1694 - det år hvor den britiske nationalbank blev oprettet; dengang da fysikeren Isaac Newton var direktør for banken, men brugte det meste af sin tid på at foretage naturvidenskabelige eksperimenter.
Men sådanne historiske kuriosa har næppe betydning i den virkelige finansverden. 
"Det interessante er,  hvad det betyder i mere kortsigtet perspektiv," siger  Robert Allen. Han er professor i økonomisk historie ved Oxford University.
"Det interessante i det konkrete tilfælde er, at renten er faldet fra fem procent til nu 1,5 procent på omkring et halvt år. Det er et historisk hurtigt fald - og det har haft direkte virkninger på valutakursen."
Tanken var, siger professoren, at en lavere rente ville føre til, at bankerne ville sænke deres rente og dermed låne flere penge ud. Men det er ikke sket.
"Det er problemet. Vi er i en situation, som vi ikke kender fra nyere tid. De tidligere kriser udsprang ikke i kreditsektoren. Men problemet er nu, at bankerne ikke har penge. Derfor er de ikke specielt interesserede i at sænke deres rente. Og så er vi lige vidt," siger professor Allen.
Men problemet, som Allen ser det, er, at pundet er styrtdykket.
Siden midten af sidste år er Sterlingkursen faldet med 30 procent i forhold til eurokursen.
Et så stort fald er ikke set siden midten af 1970'erne. 
I 1975 faldt pundet også kraftigt. Det førte til den såkaldte Sterlingkrise og var en af årsagerne til, at den britiske regering kom under økonomisk administration af den Internationale Valuta Fond (IMF).
Selv om noget tilsvarende, ifølge professor Allen, er "utænkeligt for nærværende", mener han, at der er grund til bekymring.
"At pundet er så lavt betyder, at det koster meget mere at betale vores gæld tilbage. Under den nuværende regering er den offentlige gæld steget til et historisk højt niveau. Det meste af denne gæld er optaget i udenlandske banker - altså i euro og dollar. Den lave Sterlingkurs betyder, at vi skal betale mere tilbage. Det er ikke noget, Brown kan være interesseret i," siger han.
Mere eksport
Men andre eksperter ser mere optimistisk på udviklingen. 
Robert Arnott, der er økonom i banken Northern Rock - en af de banker, der sidste år blev overtaget af staten - ser mere lyst på situationen.
"Man skal ikke blot hænge sig i statistik. Et tal er et tal. At Sterling er faldet til et så lavt niveau betyder også, at vores eksportindustrier får et løft. Det bliver - firkantet sagt - billigere at sælge vores varer, og vi får flere turister. Det er godt for nationaløkonomien," siger Arnott. 
Men det afviser professor Allen.
"Det er ikke det, sagen drejer sig om. Vores eksportsektor er ikke i specielle vanskeligheder. Det er bankerne, der er i krise - de mangler penge. Og det har man ikke fundet en løsning på. Når renten falder, betyder de,t at prisen på Sterling bliver mindre, og så sælger markederne. For hvem vil ligge inde med en billig valuta?," spørger han retorisk.
Men sådan ser de ikke på det i Nationalbanken.
Nationalbankdirektør Mervyn King - der var økonomiprofessor ved The London School of Economics, før han blev 'Governor of the Bank of England' - mener ikke, at disse overvejelser er korrekte. 
Han afviste dem, da han for nylig blev interviewet. 
"Måske ved han noget, som vi andre ikke ved," lyder den lakoniske kommentar fra den espressodrikkende  børsmægler i New Fetter Lane. 
Han har ikke travlt med at komme tilbage til sine skærme. 
Om det er et udtryk for krisens alvor - eller et tegn på, at det ikke går helt så dårligt, kan man kun gisne om. End ikke eksperterne har et entydigt svar.

