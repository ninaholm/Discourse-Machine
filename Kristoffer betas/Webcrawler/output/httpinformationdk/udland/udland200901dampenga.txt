Dampen er gået af Davos
Kreditklemmen lægger en dæmper på det verdensøkonomiske topmøde i de schweiziske bjerge
Det årlige World Economic Forum i Davos i Schweiz har tidligere været et tilløbsstykke, men i år betyder finanskrisen, at færre erhvervsfolk har råd til at deltage.


 Så mødes de igen til det årlige World Economic Forum. Stedet er det bjergtagende Davos i kantonen Graubünden i Schweiz. 
Normalt er de her alle sammen - præsidenter, direktørerne for de største og mest kendte virksomheder samt enkelte kendisser. I de seneste år har rollelisten omfattet Gordon Brown, Bill Gates, og selv skuespillerinden Angelina Jolie viste sidste år sine ynder for de mestendels midaldrende erhvervsfolk. 
Men i år er det anderledes. Kreditklemmen har betydet, at der er færre erhvervsfolk, der har råd til at forlade direktørstolen for en forlænget weekend i Schweiz.
"Det er tiden ligesom ikke til. Det er et tegn på arrogance - og er ikke noget, som markederne vil tage let på, hvis et kriseramt selskab sender deres direktør til Davos," siger Stephen Roach, der arbejder for banken Morgan Stanley.
Men det betyder ikke, at mødet går stille af. Nyhedsbureauet Reuters har sendt 30 journalister og teknikere til topmødet. 
"Det er stadig noget, folk vil læse om. Det er den økonomiske verdens svar på Hello Magasine (et britisk ugeblad, red.), og især i en krisetid er der brug for de lettere historier," siger Dr. Saziye Gazioglu, der er lektor i international økonomi ved University of Aberdeen.
Saziye Gazioglu mener, at Davos er et medieshow. 
"Men det siger også noget. Det er mest et forsøg på at vise sig frem. For mig at se er det mest interessante, hvem der ikke tropper op. Der er næsten ingen bankfolk til topmødet - dem vrimler det normalt med," siger Gazioglu. 
Sidste år var Lehman Brothers' administrerende direktør, Dick Fuld og Merill Lynch, og bossen John Thain i Davos. 
I dag er de på ufrivillig førtidspension. Men selv de bankfolk, der har overlevet - f.eks. Citigroups chef, Vikram Prandit, og Goldman Sachs ditto, Lloyd Blankfein - bliver hjemme. Til gengæld er der inviteret repræsentanter fra forskellige religiøse samfund. Diarmuid Martin, den katolske ærkebiskop i Dublin, er en af talerne.
Gazioglu bemærker også, at der er få tunge politikere fra demokratiske lande.
"Det er vel påfaldende og lidt tankevækkende, at de to hovedtalere på førstedagen kommer fra lande, der ikke er specielt demokratiske for nu at sige det diplomatisk," siger Dr. Gazioglu med henvisning til, at Ruslands premierminister, Vladimir Putin, og den kinesiske ministerpræsident, Wen Jiabao, begge taler ved mødet.
40 stats- og regeringschefer har meldt deres ankomst. Det samme har omkring 2.500 erhvervs- og forretningsfolk.
Angela Merkel, den tyske Bundeskansler, er den eneste leder af et stort industriland, der deltager i konferencen. 
Slagne mænd
Den afdøde amerikanske forfatter og politolog Samuel Huntington udformede begrebet 'Davos-mennesket' (the Davos Man) og kaldte Davos et "vandingssted for den rodløse internationale elite". 
Det var - ifølge Huntington - her den kosmopolitiske elite konspirerede om ideer og planer, der var afsondret fra den virkelighed, som almindelige mennesker lever i.
Den tolkning får støtte fra uventet hold. 
Den britiske konservative parlamentariker Michael Gove har tidligere deltaget i Davos-møderne. Men han tror ikke længere på den internationale konsensus.
"Det vi ser, er Davos-menneskets dødskamp. Det er tankevækkende, at vi her i 200-året for Charles Darwins fødsel ser, at de stærkeste overlever. Og de er ikke den kosmopolitiske elite eller erhvervsfolk. Det er regeringer, der er de stærkeste. Davos-mennesket er uddøende," siger han.
Han mener, at problemet med Davos er, at deltagerne er alt for optagede af globaliseringen, og at de tror, at der findes en global løsning på problemerne.
"Davos-mennesket er en plutokrat, der fejlagtigt tror, at verden kan styres fra en BlackBerry." 
Det kræver en forklaring. Også den britiske elite taler i koder: Pluto var den græske gud for penge - og et plutokrati betyder et rigmandsvælde. Michael Gove fortsætter:
"Men nu er deres vision forbi. Den globale krise viser, at deres tanker slog fejl. Der er ikke en model, der kan løse alle problemer. Selv så tilsyneladende ens lande som Storbritannien og Tyskland har vidt forskellige problemer. Det er dér, diskussionen må starte. Det ved de fleste nu. Derfor er Davos-mennesket ved at uddø - og heldigvis for det," siger den britiske kommentator og politiker.
Pessimisme
En opinionsundersøgelse foretaget af det internationale revisionsfirma PriceWaterhouseCoopers (PWC), blandt 1.100 af de erhvervsfolk, der deltager i topmødet, viser, at der er skepsis over udviklingen i verdensøkonomien.
Kun 21 procent af erhvervslederne forventer, at deres virksomheder viser overskud ved afslutningen af dette finansår. Det er et fald på 50 procentpoint i forhold til i fjor. Dengang forudså 71 procent af de adspurgte, at deres virksomheder ville få et overskud. Denne udvikling kan næppe undervurderes, siger rapportens forfatter, Samuel DiPiazza, til avisen The Times. 
"Mange direktører og virksomhedsledere føler, at det er en kamp om deres overlevelse. Usikkerheden om fremtiden er kolossal. Ingen havde forventet, at krisen ville kradse så meget. Det er blevet værre, end nogen havde forventet og regnet med," siger Samuel DiPiazza til avisen.
Davos-møderne har fundet sted siden 1971, da den schweiziske økonomiprofessor Klaus M. Schwab etablerede The World Economic Forum. WEF er en selvejende institution, der er uafhængig af partipolitik og økonomiske interesser.


