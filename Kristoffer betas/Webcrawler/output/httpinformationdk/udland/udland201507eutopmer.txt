EU-top vil have meget mere centralstyring
Midt under den græske krise, hvor befolkningens tillid til EU-institutionerne er historisk lav, efterlyser EU’s fem præsidenter en forstærket integration og central beslutningskompetence i eurozonen
’Verden holder øje og vil gerne vide, hvor vi bevæger os hen,’ sagde EU-Kommissionens formand Jean-Claude Juncker i denne uge og efterlyser en forstærket integration i unionen.


 De må have gjort sig en del overvejelser om timingen, de fem såkaldte EU-formænd, da de diskuterede offentliggørelsen af en ny rapport om forstærket eurozoneintegration.
På den ene side er der midt under krisen om Grækenland næppe behov for at udfordre den europæiske offentlighed med budskaber om endnu mere Bruxelles-styring af økonomien. Tilliden til EU’s institutioner er for tiden den laveste nogensinde med kun 32 pct. af EU-borgerne, der nærer tillid til EU-Kommissionen, og blot 31 pct., der ifølge Eurobarometer stoler på den Europæiske Centralbank (ECB).
På den anden side har det internationale finansielle marked hårdt brug for signaler, der sandsynliggør, at euroen ikke er ved at bryde sammen, og at systemets forvaltere har styr på ØMU’en, den økonomiske og monetære union, samt en drejebog for dens styrkelse. Som EU-Kommissionens formand, Jean-Claude Juncker, sagde forleden:
»Verden holder øje med os og vil gerne vide, hvor vi bevæger os hen.«
Overvejelserne ufortalt offentliggjord Juncker, euro-topmødeformand Donald Tusk, ECB-formand Mario Draghi, eurogruppeformand Jeroen Dijsselbloem og europaparlamentsformand Martin Schultz sidste mandag deres rapport ’Gennemførelse af Europas Økonomiske og Monetære Union’, i EU-jargonen kaldet ’De fem præsidenters rapport’.
Rapporten rummer »ambitiøse planer for, hvordan ØMU’en kan udbygges fra og med 1. juli 2015, og hvordan den kan være fuldført senest 2025.« Målet er »en klippefast arkitektur«, der kan »fremme konkurrenceevne og strukturel konvergens« og sikre »ansvarlige finanspolitikker« i eurozonens p.t. 19 medlemslande. Den forstærkede integration skal ske i flere faser, som senere i forløbet måske vil nødvendiggøre traktatændringer.
Pres på lønninger
Centralt er ifølge rapporten at gøre Unionen mere konkurrencedygtig ved etablering af såkaldte konkurrenceevnemyndigheder.
»Det anbefales, at alle eurolande indretter et nationalt organ med ansvar for overvågning af resultater og politikker inden for konkurrenceevne,« hedder det.
Læs også: Nødvendighedens politik - på græsk
Disse nye nationale organer skal via »en ordning« koordinere med hinanden og med EU-Kommissionen for at forhindre økonomiske forskelle og bane vej for, at »lønningerne udvikler sig i overensstemmelse med produktiviteten.«
Rapporten understreger, at de nye myndigheder ikke skal harmonisere løndannelsen i eurolandene, men med deres vurderinger tjene »som rettesnor under lønforhandlinger.«
Dette er formentlig et af rapportens mere kontroversielle forslag. Mens direktøren for Bruxelles-tænketanken Bruegel, Guntram Wolff, anerkender behovet for en sådan ’symmetrisk tilpasning’ landene imellem, advarer økonomen Ronald Janssen, rådgiver for den europæiske arbejdstagersammenslutning ETUC, om, at de nye myndigheder vil lægge et pres på arbejdsmarkedets frie lønforhandlinger.
Når man i ØMU’en har bundet sig til en ufleksibel monetær politik og ikke via devaluering kan beskytte de nationale økonomier ved kriser, tyer man til i stedet at kræve fleksibilitet – devaluering – af bl.a. lønninger, siger han.
Et nedadgående pres på lønnen i et land vil i sig selv gøre dette land mere konkurrencedygtigt, men samtidig gøre andre eurolande mindre konkurrencedygtige, og det betyder ifølge Ronald Janssen en farlig nedadgående spiral:
»Arbejdere og lønninger i de forskellige medlemslande vil systematisk blive spillet ud mod hinanden, hvor den økonomi, der presser lønningerne mest, bliver den standardreference, som alle skal følge,« skriver økonomen i tidsskriftet Social Europe.
Konsekvensen af lønnedgang vil, vurderer han, blive dæmpet købekraft, mindre vækst og ny økonomisk depression i EU.
Janssen bakkes op af sin øverste chef, generalsekretær for ETUC, Bernadette Ségol: »Fagforbundene vil under ingen omstændigheder acceptere, at et organ løsrevet fra arbejdsmarkedets parter giver råd om lønforhandlinger.«
En tredje tidlig kommentator, direktøren for analysecentret Eurointelligence i Oxford, Wolfgang Münchau, mistænker, at konkurrenceevnemyndighederne vil have størst tilbøjelighed til at påpege, hvis lønninger stiger hurtigere end produktiviteten – ikke hvis de stiger langsommere. »Vær forberedt på mange flere diskussioner om ’et ræs mod bunden’,« advarer Münchau de fem EU-præsidenter.
Beslægtet med dette forslag er rapportens anbefaling om en stærkere fælles procedure til at forebygge og korrigere økonomiske ubalancer mellem landene, f.eks. boligbobler, tab af konkurrenceevne, voksende gæld. Det skal ske via strukturreformer og »beslutsom« anvendelse af systemets korrigerende redskaber.
Finansiel og politisk union
Disse forslag handler om at bringe eurozonen nærmere en fuld økonomisk union, det vil sige harmonisering af økonomiske strukturer og politikker. Og det forudsætter bl.a., at »suveræniteten over politikker af fælles interesser bør deles,« heriblandt dele af skattepolitikken.
Andre forslag handler om vejen til en fuld finansiel union, hvortil det nye banktilsyn hører, og hvortil rapporten anbefaler etablering af et mere integreret kapitalmarked, kaldet en kapitalmarkedsunion.
»For at støtte bankunionen og i højere grad diversificere kilderne til finansiering af den europæiske økonomi skal vi nedbryde de sidste barrierer for investeringer og kapitalens frie bevægelighed og gøre integrationen af kapitalmarkederne til en politisk prioritet,« hedder det i et analysenotat, der ledsager rapporten.
Og atter andre forslag i de fem præsidenters udspil sigter mod en finanspolitisk union, altså en mere integreret budgetkontrol i eurozonen for at forebygge nye kriser. Til det formål foreslås et nyt finanspolitisk råd, der løbende skal vurdere, om landenes budgetter lever op til EU’s fastsatte rammer. Der vil i stigende grad blive brug for »økonomisk konvergens, finansiel integration og samordning af beslutningstagningen på de nationale budgetter,« understreger EU-præsidenterne.
De foreslår faktisk en egentlig »finansforvaltning« for eurozonen – svarende til de nationale finansministerier – som stedet, hvor man træffer kollektive beslutninger på de områder, det findes relevant og nødvendigt.
Deling af suverænitet
Overordnet er signalet, at en »komplet struktur« i form af en ØMU, der både er en økonomisk, finansiel og finanspolitisk union »uundgåeligt (vil) indebære deling af mere suverænitet over tid«. »I praksis vil dette kræve, at medlemsstaterne i stigende grad accepterer fælles beslutningstagning om elementer i deres respektive nationale budgetter og økonomiske politikker,« noterer EU-formændene.
I en kommentar til rapporten siger formanden for Europa-Parlamentets grønne gruppe, Philippe Lamberts, at rapporten slet ikke går langt nok, hvis euroen skal reddes. Der er behov for mere fælles politik frem for snævert fokus på begreber som konkurrencedygtighed, mener han.
»EU har brug for dristige forslag om tættere samarbejde om økonomisk politik og pengepolitik. I stedet for at forholde sig til den monetære unions finanspolitiske, sociale og demokratiske mangler synes rapporten fikseret på tiltag, der allerede har vist sig at være fejltagelser,« mener Philippe Lamberts.
Status er imidlertid, at den udbredte EU-skepsis i dagens union gør det vanskeligt at foretage yderligere integration. Flere kommentatorer påpeger – ligesom EU-præsidenterne selv – at én af de afgørende udfordringer for det vidtgående integrationsprojekt er at sikre det større demokratisk legitimitet.
»For mange nationale regeringer er appetitten på endnu flere forandringer begrænset, og det kan få en del af dem til at tøve med at billige yderligere omfattende reformer,« noterer Iain Begg, professor i EU’s politiske økonomi ved London School of Economics.
»Nøgleudfordringen vil blive at finde den rette måde at involvere Europa-Parlamentet og de enkelte landes parlamenter. Den aktuelle debat om Grækenland minder os om, at vi stadig er langt fra en optimal ordning, for nu at udtrykke det eufemistisk,« supplerer tænketanken Bruegels grundlæggende positive direktør, Guntram Wolff.

