Internationale organisationer kræver hjælp til tolke
Fire internationale tolkeorganisationer har sendt et åbent brev til statsminister Helle Thorning-Schmidt. De er bekymrede for de afghanske tolke, som bliver ladt tilbage, når den danske hær til sommer trækker sig ud af Afghanistan


 
	Det er et af verdens farligste erhverv at være tolk i en krigszone. Det vurderer fire internationale tolkeorganisationer med 80.000 medlemmer i ryggen. De opfordrer derfor i et åbent brev, afsendt i mandags til statsminister Helle Thorning-Schmidt og forsvarsminister Nick Hækkerup, til, at Danmark giver asyl til de afghanske tolke, som har hjulpet danske styrker i Afghanistan.

	»Vi håber virkelig, at I vil byde tolkene velkommen i Danmark,« slutter formændene for de fire organisationer deres åbne brev.

	Forsvarsminister Nick Hækkerup har flere gange understreget, at Danmark ikke har noget direkte arbejdsretsligt ansvar over for de afghanske tolke, fordi tolkene formelt er ansat af den britiske hær og kun udlånt til den danske. Men det argument er de fire tolkeorganisationer bag brevet til statsministeren kritiske over for. De har udarbejdet retningslinjer for brug af tolke i konfliktzoner og mener, at Danmark og flere af de andre vestlige styrker bryder med etiske principper.

	»De afghanske tolke har i praksis arbejdet for den danske hær, og så må man jo have et moralsk ansvar efterfølgende. Danmark kan aldrig blive fritaget for ansvar. Tolkene har jo reelt arbejdet for os,« siger Jørgen Christian Wind Nielsen, som er korresponderende medlem af menneskeretsudvalget hos International Federation of Translators, som er en af de fire internationale tolkeorganisationer.

	Brug for beskyttelse

	Tidligere på måneden kom det frem, at menneskerettighedsorganisationen ’Avaaz’ har udarbejdet en rapport, hvor 34 ud af 35 interviewede tolke fortæller, at de har været udsat for dødstrusler.

	De danske styrker har anvendt cirka 195 afghanske tolke fra 2008-2013. Hvor mange de har anvendt i perioden 2002-2008 er ukendt.

	En håndfuld afghanere, der har arbejdet for bl.a. norske og amerikanske styrker, har søgt asyl i Danmark. Sagerne er ikke endelig afgjort, men i flere tilfælde er der givet afslag allerede i første instans, Udlændingestyrelsen.

	I øjeblikket overvejer Forsvarsministeriet at give otte lokale tolke fra Helmand mulighed for at søge asyl i Danmark. Problemstillingen bliver stadig mere aktuel, eftersom de danske styrker trækker sig ud af Afghanistan til sommer og efterlader tolkene i en udsat situation.

	»Disse individer risikerede deres liv for at yde vigtige sproglige og kulturelle tjenester, der gjorde det muligt for militæret at engagere sig med lokalbefolkningen. På grund af samarbejdet betragtes de nu som forrædere og bliver udsat for Talibans dødstrusler. Vi er dybt bekymrede over vore kollegers skæbner, når de danske tropper trækker sig tilbage,« skriver organisationerne i brevet til statsministeren.

	Det har ikke været muligt at få en kommentar fra Forsvarsminister Nick Hækkerup.

	 

