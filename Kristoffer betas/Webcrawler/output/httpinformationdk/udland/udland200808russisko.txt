Russisk offensiv fortsætter
Flere internationale organisationer forsøger at mægle i konflikten, der truer med at brede sig


 Trods massiv international kritik fortsatte Rusland mandag sin militære offensiv ind i Georgien. I går blev mål i hovedstaden Tblisi ramt, samtidig med at store russiske landsstyrker trængte ind i landet via løsrivelsesområdet Abkhasien i det nordvestlige Georgien. Flere medier rapporterede desuden om et voksende antal russiske krigsskibe, som blev bragt i stilling ud for Georgiens Sortehavskyst. I løsrivelsesområdet Sydossetien rapporterede ossetiske kilder, at Georgien ligeledes fortsatte sit angreb på hovedbyen Tskhinvali.
På den internationale scene forsøger flere aktører at påvirke parterne til at indgå våbenhvile, både med fordømmelser og mæglingsforslag. Forrest i mæglingsbestræbelserne er EU's formandsland Frankrig, der siden krigsudbruddet i fredags har udfoldet en massiv indsats for at få parterne til at standse den væbnede konflikt, der blev udløst af Georgiens forsøg på at genoprette kontrollen med Sydossetien, der ønsker at blive en del af Rusland.
I dag ventes den franske præsident Sarkozy at ankomme til den russiske hovedstad Moskva for at få præsident Dmitrij Medvedev til at skrive under på en våbenhvile, som Georgiens præsident, Mikhail Saakasjvili, allerede har sagt god for. 
Samtidig regnede fordømmelserne ned over Rusland. NATO's generalsekretær, Jaap de Hoop Scheffer, anklagede i går Rusland for at bruge "overdreven magtanvendelse" og for at krænke Georgiens territorium.
 "NATO er dybt bekymret over russernes uforholdsmæssige magtanvendelse og manglen på respekt for Georgiens territoriale integritet," sagde talskvinde Carmen Romero. NATO-landenes ledere erklærede på et topmøde i april, at Georgien på længere sigt skulle være medlem af NATO, hvilket har udløst vrede i Rusland. 
Både Rusland og Georgien har bedt om møder med NATO om konflikten.
USA's præsident George Bush betegnede i et interview med den amerikanske tv-station NBC Ruslands bombning af georgiske mål som "uacceptabel" og beskyldte ligeledes russerne for uforholdsmæssig magtanvendelse.
Samme signal kom fra EU, der allerede søndag sendte den franske udenrigsminister, Bernard Kouchner, til området for at forsøge at forlige de stridende parter. 
Også Europarådet blander sig nu i striden og sender sin formand, den svenske udenrigsminister, Carl Bildt, og rådets generalsekretær, Terry Davis, til Georgien for at vurdere situationen. 
 "Det er vigtigt at vise støtte til et lille europæisk land, som er udsat for overfald og angreb. Europa kan ikke være tavs over for, hvad der nu sker," sagde Bildt før afrejsen. 
Kampen om Tblisi
Fra Rusland lød den omvendte kritik. Den russiske premierminister, Vladimir Putin, beskyldte således mandag Vesten for at tage fejl af, hvem der er aggressoren.
Han langede specielt ud efter USA, som han kritiserede for at hjælpe Georgien med at få sine 2.000 soldater hjem fra Irak, så Georgien kan indsætte dem i konflikten.
Ifølge det franske nyhedsbureau AFP overtog russiske styrker i går kontrollen med den georgiske nøgleby Gori. Ifølge FN er størstedelen af byens 50.000 indbyggere flygtet efter en række indledende bombardementer.
Landsbyen Kojori og Makhata-bjerget er også blevet bombet, oplyser georgiske kilder til AFP. 
Den georgiske hær forbereder sig nu på at forsvare hovedstaden Tblisi mod de fremrykkende russiske styrker. Tidligere mandag blev mål i hovedstaden bombet, heriblandt flere radarer i nærheden af lufthavnen. Ifølge AFP befinder de russiske styrker sig blot 25 km fra hovedstaden.
 Russiske militære kilder bekræftede i går, at en fremrykning har fundet sted, og Ruslands præsident meddelte, at aktionen i udbryderregionen Sydossetien nærmer sig sin afslutning. Han sagde bl.a., at Sydossetiens hovedby, Tskhinvali, nu er under russisk kontrol.


