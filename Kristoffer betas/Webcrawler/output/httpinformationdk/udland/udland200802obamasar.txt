Obamas arbejderstrategi skal bestå sin prøve
Primærvalget i Wisconsin i dag vil give et fingerpeg om, hvorvidt den demokratiske præsidentkandidats støtte er bred nok til at vinde partiets nominering


 BOSTON - Dagens Demokratiske primærvalg i den progressive industristat Wisconsin i det amerikanske Midtvesten bliver en vigtig generalprøve på Barack Obamas evne til at opsnappe stemmer fra hvide arbejderklassevælgere, der antages at være mere positivt indstillet over for rivalen Hillarys Clintons budskab og lederstil.
Dysten imødeses med spænding, fordi Obama for første gang vandt flest arbejdervælgere i sidste uges primærvalg i Maryland og Virginia. Ellers har hans stærkeste vælgergrupper groft set været unge og afroamerikanere samt relativt velbjærgede og veluddannede mennesker.
Siden sine overraskende store sejre i Maryland og Virginia har Obama næsten uophørligt ført kampagne i Wisconsin. Indtil Hillary Clintons ankomst søndag morgen rejste Bill Clinton og parrets datter, Chelsea, rundt til valgmøder i staten. Men uheldet var ude. Clinton landede i dårlig vejr og måtte aflyse to ud af tre valgmøder søndag. Allerede mandag rejste hun videre.
Men det betyder ikke, at Clinton afskriver Wisconsin. Hendes kampagne har udsendt aggressive tv-reklamer med kritik af Obama for at afvise at deltage i en tv-debat i staten - et forum, der normalt anses for at begunstige Hillary Clinton. Hun har også slået hårdt på, at hans politik begrænser sig til floromvundne taler, mens hun fremlægger forslag til konkrete politiske tiltag.
I hvert tilfælde har Obama set sig nødsaget til at tage til genmæle - et tegn på, at hans kampagnefolk er bange for, at Clintons kritik kan blive hængende. I meningsmålinger synes hans pludselige forspring fra sidste uge da også at være formindsket og måske helt fordampet.
Obamas 'platituder'
Obamas nye status som favorit til at vinde demokraternes nominering kommer med en god portion ekstra søgelys i medierne. I de seneste par dage har den formodede republikanske præsidentkandidat, John McCain, tilsluttet sig Clintons kritik af den demokratiske kandidat for at være en stor oratorisk begavelse uden at kunne tilbyde andet end 'platituder'.
Som modtræk holdt Obama i sidste uge taler om sin økonomiske politik og åbnede op for spørgsmål på sine valgmøder.
Der står kun 75 delegerede på spil i den mellemstore delstat. Efter sejre i de sidste otte partivalg fører Obama med 1.134 over Clintons 996 valgte delegerede. Men når de ikkevalgte delegerede indregnes (superdelegerede), formindskes Obamas forspring til 1.302 over 1.235. Ingen af de to kandidater forventes at have opnået et flertal på 2.025, før de sidste valg afvikles i begyndelsen af juni.
Primærvalget i Wisconsin vil blive en retningspil for, hvordan Obama vil klare sig mod Clinton i den større industristat Ohio to uger senere (4. marts) og i Pennsylvania 22. april. I begge stater er hun klart foran i meningsmålinger. I Texas (primærvalg 4. marts) er Obama derimod tæt på at indhente sin rivals hidtil store forspring.
For den tidligere præsidentfrue og senator er det et must at vinde Ohio og Texas med en relativ stor margin - helst 60 mod 40 pct. Ellers kan det blive umuligt at nå Obamas forspring i delegerede konstitueret til partikongressen i august. Selv Clinton-kampagnen anser en så bred sejrsmargin for usandsynlig. De planlægger derfor at erobre et flertal ad andre veje, skønt de risikerer at forkaste vælgernes vilje.
Clintons nødstrategi
Søndag forudsagde Clintons rådgiver Harold Ickes i en telekonference, at Clinton vil have skaffet det nødvendige flertal i begyndelsen af juni. Han forklarede ikke præcist hvordan, andet end at pege på de 796 superdelegerede (folkevalgte demokrater og diverse notabiliteter), hvoraf 239 indtil nu har forpligtet sig til at stemme på Clinton, mens Obama har hvervet 168.
Ifølge The New York Times bliver det imidlertid ikke nogen let opgave for Clintons folk at overtale et stort flertal af de 400 'løse' delegerede. Et hundrede kommer fra delstater, hvor Obama vandt overbevisende. Den kønsmæssige fordeling er samtidig ikke i Clintons favør. Et klart flertal af de resterende 400 superdelegerede er mænd.
Clinton-kampagnen har en anden mulighed. Den kan prøve at overbevise partiets landsstyrelse om at konstituere de delegerede fra Florida og Michigan på partikongressen. De to stater fik af styrelsen frataget deres delegerede som straf for at rykke deres valgdatoer frem til januar. Begge stater blev vundet af Clinton. Obama stod ikke på stemmesedlen i Michigan og ingen af kandidaterne førte valgkamp i de to stater.
Men der er udbredt modstand i partieliten mod at komme Clintons krav i møde. Nancy Pelosi, formand for Repræsentanternes Hus, sagde i weekenden, at "stater, som ikke har adlydt partiets regler, bør fratages indflydelse på nomineringen af partiets kandidat".
I dag vil også staten Hawaii, hvor Obama voksede op, holde et partivalg (caucus), hvor Obama anses for storfavorit til at vinde et flertal af de 29 delegerede.

Læs om McCains kursskifte på bloggen Amerikanske Perspektiver http://luftskibet.information.dk

