Uro efter drab på dissident



 Ingusjetien
Russiske sikkerhedsstyrker blev i går sat ind for at opløse en sjælden demonstration i den urohærgede kaukasiske provins Ingusjetien, hvor aktivister protesterede mod drabet på ejeren af en oppositions-nyhedshjemmeside. Magomed Jevlojev, ejeren og grundlæggeren af hjemmesiden Ingushetiya.ru, der var en markant kritiker af Kremls politik, blev ifølge demonstranterne søndag fundet skudt og dræbt, efter at politiet havde tilbageholdt ham. Politi og specialenheder affyrede varselsskud, da de blev sat ind mod demonstranterne. Protesterne er vendt mod Ingusjetiens Moskva-tro guvernør, Murat Sjasikov, som også er stærkt kritiseret af menneskerettighedsforkæmpere. ritzau/AFP 

