Snowden vil gå med til udlevering til fair rettergang



 Den amerikanske aktivist Edward Snowden vil ifølge flere norske medier nu gå med til at lade sig udlevere til USA, hvis den amerikanske regering kan garantere en retfærdig retssag. Det skriver Politiken.
Meldingen kommer i forbindelse med et foredrag for en række følgere i delstaten New Hampshire. Foredraget fandt sted via en Skype-forbindelse fra it-aktivistens eksil i Rusland.
Ifølge det norske nyhedsbureau NTB skal Snowden have sagt, at han er villig til at blive udleveret, hvis der kan garanteres en retfærdig retssag. Siden lækket af de fortrolige dokumenter om den amerikanske stats masseovervågning i 2013 har Snowden levet i eksil i Rusland. I USA er han sigtet for spionage og risikerer fængsel på livstid, hvis han bliver dømmes.
Edward Snowden har tidligere i et interview med svenske Dagens Nyheter beskrevet afsavnet til familien som det største tab.
»Min familie. Sådan ville det være for de fleste. Men jeg er meget tilfreds med de valg, jeg har truffet. Jeg kan stadig se min familie, når de kommer på besøg her. Jeg kan kommunikere med hvem som helst, hvor som helst. Jeg taler regelmæssigt på de største universiteter i USA til studerende, som virkelig går op i de her spørgsmål«, sagde han i interviewet fra 2015.
red.

