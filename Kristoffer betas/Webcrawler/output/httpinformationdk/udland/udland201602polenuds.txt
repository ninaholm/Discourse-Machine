Polen udsætter vind- og solenergi
Vedvarende energi skulle fra årsskiftet hjælpes på vej med med en ny lov. Men regeringen i Warzawa har udsat loven og dermed bliver den meget langsomme polske omstilling udskudt


 Intet land i Europa er så afhængig af kul og brunkul som Polen, hvor op mod 88 procent af strømmen stammer fra kul. Mindre end 11 procent stammer fra vedvarende energi, der i Polen tilmed har en særlig definition, idet kul iblandet træ regnes som værende alternativ energi, hvilket også har været stærkt kritiseret af OECD og EU. Landet har kun en mindre andel af vedvarende energikilder som vindmøller og solarpaneler.
En ny lov, der skulle træde i kraft ved årsskiftet, skal støtte producenterne af vedvarende energi i Polen og sikre dem en mindstepris for at levere strøm til elnettet. Imidlertid er loven lagt på is af den nye regering og kan tidligst træde i kraft til sommer. Det er fortsat stærkt tvivlsomt, om den nye polske regering reelt ønsker at fremme vedvarende energikilder, idet man forfølger en strategi om at fremme energiuafhængighed fra udlandet. Den polske præsident, Andrzej Duda, har sagt, at Polen sidder på 90 procent af det europæiske kul, der vil kunne dække energibehovet i landet hen over de kommende 200 år.
Den kommende brunkulsmine syd for Gubin er dog ud fra et økonomisk synspunkt svær at få til at løbe rundt, hvis kulpriserne holder sig nede på det nuværende niveau, mener en af kritikerne, Andrzej Ancygier, polsk energiforsker med base i Berlin.
»Denne brunkulsmine er det rene galimatias, både når man ser på miljøet og økonomien. For det kræver temmelig store investeringer, som kan være svære at hente hjem igen, når man ser på prisudviklingen inden for de fossile energiformer. I forvejen er kulindustrien i Polen stærkt underskudsgivende. Og forsøger regeringen at støtte mineselskabet direkte eller indirekte, kan den få problemer med EU.«
Andrzej Ancygier peger på, at selv om den polske kulindustri har været stærkt støttet af den polske stat, har underskuddene givet regeringen adskillige hovedbrud, i forsøget på at redde det statslige mineselskab Kompania Weglowa, Europas største kulproducent, fra konkurs. Annoncerede minelukninger måtte også den tidligere regering trække tilbage. Den nye regering får det ikke meget nemmere.
»Den nye regering frygter, at fyringstruede minearbejdere går på gaden, og det vil ramme dem hårdt på troværdigheden. Men sandheden er, at de ikke kommer uden om at nedlægge urentable miner,« siger han og peger på, at der i dag er 100.000 kulminearbejdere tilbage i Polen, et fald fra 400.000 i 1990. »Energiskiftet i Polen går meget langsomt, og selv om de vedvarende energikilder igen er skubbet ud i fremtiden, så forventer jeg mere af den nuværende regering end den forrige, der satsede alt for meget på de store gamle energiselskaber.«

