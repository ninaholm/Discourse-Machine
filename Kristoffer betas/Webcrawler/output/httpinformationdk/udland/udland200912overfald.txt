Overfald skaber krav om forfatningsændring
Berlusconis tilhængere kræver forfatningsændring,  efter at Silvio Berlusconi søndag aften blev overfaldet af en psykiatrisk patient ved et vælgermøde i Milano.  'Der hersker en ophidset og hadsk stemning, som er skabt af den, der leder landet,' siger oppositionspolitikeren Antonio Di Pietro
Silvio Berlusconi prøvede efter overfaldet søndag at tale til folkemængden.


 ROM - Den italienske ministerpræsident, Silvio Berlusconi, blev søndag aften indlagt med læsioner på næsen, læben og tænderne efter et overfald ved et vælgermøde på Piazza Duomo i Milano. Berlusconi blev ramt i ansigtet af en reproduktion af domkirken i Milano, da han efter sin tale skrev autografer og modtog folkets hyldest. Voldsmanden er den 42-årige Massimo Tartaglia, som i de seneste 10 år har været i psykiatrisk behandling:
»Jeg gjorde det, fordi jeg er bedre end ham,« sagde Tartaglia til politiet umiddelbart efter hændelsen.
For to måneder siden opfordrede Berlusconis sikkerhedsapparat ministerpræsidenten til at undgå 'bagni di folla' (at tage bad i folkemængden, red.) på grund af det ophedede politiske klima i landet. Dagen inden overfaldet udbrød der optøjer i Milano i forbindelse med en mindehøjtidelighed for ofrene for terrorattentatet i Landbobanken på Piazza Fontana i december 1969, som blev startskuddet til et årti med udbredt politisk vold i Italien.
»Selv om det var en galning, er klimaet bekymrende. Det er terrorismens klima,« udtaler lederen af regeringspartiet Lega Nord, minister for føderale reformer, Umberto Bossi.
Hadsk stemning
Repræsentanter fra alle partier fordømte det voldelige overfald, men Antonio Di Pietro, leder af oppositionspartiet Italia dei Valori (Værdiernes Italien) forsøgte også at forklare hændelsen:
»Der hersker en ophidset og hadsk stemning, som er skabt af den, der leder landet og benytter sig af det for at løse sine egne problemer,« udtalte Di Pietro med henvisning til de igangværende retssager mod Berlusconi, som ministerpræsidenten forsøger at undgå med lovændringer.
I sidste uge angreb Berlusconi dommerstanden, republikkens præsident og forfatningsdomstolen i en tale ved European People's Partys stiftende kongres i Bonn og bebudede kommende forfatningsændringer, som bl.a. omfatter en indskrænkning af retsvæsenets autonomi.
»Vi befinder os i en akut krisesituation,« udtalte journalisten og forfatteren Barbara Spinelli i avisen Il Fatto Quotidiano og udtrykte forargelse over den manglende reaktion fra europæisk side:
»Det drejer sig om en form for eftergivenhed, en tendens til at tilpasse sig autoritære regimer,« siger Barbara Spinelli, der betegner Berlusconis Italien som »et diktatur i Europas hjerte«.
Ifølge Berlusconi-familiens avis Il Giornale var overfaldet på ministerpræsidenten forudsigeligt:
»Også galninge læser avis og ser tv (...) Volden mod Berlusconi var ingen tragisk tilfældighed. Den indgår i en iscenesættelse og strategi, som også omfatter aviser, partiernes sekretariater og uansvarlige tv-udsendelser,« skriver Il Giornale og opfordrer Berlusconi til at drage politiske konsekvenser af hændelsen: »Ligesom i gamle dage prædiker de dårlige lærere, mens idioterne, forbryderne og tosserne skrider til handling. Det hele sker under den hellige og urørlige forfatnings beskyttelse og med bifald fra den politiserede del af dommerstanden, som mener, at folkets vilje ikke tæller, og at den, der vinder valget, hvis det er Berlusconi, ikke kan regere. Lad os derfor ændre forfatningen og straks lave reformer«.
Populismens triumf
»Berlusconis hegemoni har medført populismens triumf, som udgør grundlaget i enhver fascisme,« skriver journalisten Curzio Maltese i et essay med titlen »La bolla - la fine pericolosa del sogno berlusconiano« (»Boblen - den farlige afslutning på berlusconismens drøm«): »Populismen afskaffer kompleksiteten, den lever af faste overbevisninger, kontrol over pressen og simple teorier. Den tilskriver ethvert problem en menneskelig årsag og henfører det til eksistensen af en gruppe af fjender og forrædere, som er infiltreret i systemet,« skriver Curzio Maltese.
Berlusconi blev i 2004 udsat for et overfald i Rom, da en turist fra Mantova kastede et kamerastativ i nakken på ministerpræsidenten.
Mens Berlusconis politiske allierede strømmede til Milano for at aflægge sygebesøg, indrømmede Massimo Tartaglia sin forbydelse, som han motiverede med ordene: »Jeg hader Berlusconi.«
Ifølge Berlusconis læge er skaderne værre end først antaget, og ministerpræsidenten kommer således ikke til København i denne uge for at deltage i klimatopmødet.


