G-20-gruppen stimulerer væksten i Den Tredje Verden
Modsat forventningerne lykkedes det lederne af de 19 største økonomier i verden at komme til enighed om ganske mange ting på mødet i går i London. Kun Frankrig og Tyskland måtte rejse halvskuffede hjem
-Dette er dagen, hvor verden står sammen om at slå igen mod den globale recession,- sagde Storbritanniens premierminister Gordon Brown, der her ses sammen med USA-s præsident Obama, efter G-20-landenes møde i London, der sluttede i går.


 Verdens 19 ledende industrilande og EU blev i går enige om at skabe en pulje på 1.100 mia. dollar, som gennem diverse internationale finansinstitutioner skal udlånes til de nye vækstøkonomier i Den Tredje Verden, der har lidt mest under de negative effekter af den globale økonomiske krise.
Det var det mest håndgribelige resultat af det verdensøkonomiske topmøde i London mellem lande, som repræsenterer 85 pct. af det globale bruttoprodukt.
Men der blev ikke opnået enighed om en koordineret vækstpakke udover de nationale tiltag, som især USA og Storbritannien havde udtrykt ønske om inden mødet. Til gengæld vil udlåning af hundrede mia. af dollar fra Den Internationale Valuta-fond, Verdensbanken og de europæiske og asiatiske udviklingsbanker samt eksportlån fra G-20-lande til udviklingslande på 250 mia. dollar have en stimulerende effekt på hele verdensøkonomien.
"Dette er dagen, hvor verden står sammen om at slå igen mod den globale recession. Ikke med ord, men med en plan for global genopretning og reformer og med en klar tidsplan," sagde den britiske premierminister Gordon Brown ved det afsluttende pressemøde.
Merkel tomhændet hjem
Som forventet fik Frankrig og Tyskland ikke opbakning til oprettelsen af en overnational myndighed, som skulle regulere nationale banksektorer. 
USA, Storbritannien, Kina og andre ikkeeuropæiske lande modsatte sig og havde et flertal bag sig til i stedet at støtte stramningen af nationale ordninger. 
Men G-20-lederne blev enige om at styrke den myndighed, der ligger i G7-gruppens Financial Stability Forum i Basel og trække overvågningsorganet ind under G-20's paraply, hvor den vil kommunikere med IMF i Washington. Det er en løsning, som mange respektable økonomer, herunder Harvard Universitys Dani Rodrik, har anbefalet stærkt. I går måtte Merkel og Sarkozy derfor vende tomhændet hjem.
Men de to kontinentaleuropæiske ledere skruede smilene på. Frankrigs præsident, Nicolas Sarkozy, sagde, at resultatet på G-20-topmødet var bedre, end man havde kunnet håbe på.
"Vi havde aldrig håbet at få så meget i hus. Dette er ikke en sejr for den ene lejr mod den anden lejr, men viser en voksende erkendelse af, at verden har brug for forandring," sagde han.
Tysklands forbundskansler, Angela Merkel, kaldte aftalen for "et historisk kompromis i en ekstraordinær krise".
"Der er tale om et meget, meget godt, nærmest historisk kompromis," sagde hun.
G-20-gruppen blev også enig om afslutte "æraen med bankhemmelighed". Der skal udarbejdes en sortliste over lande, der byder sig til som skattely og ikke vil samarbejde om at opklare fusk, samt om at stramme de finansielle regler for blandt andet kapitalfonde. 
Dersom lande og besiddelser, der virker som skattely, afviser at udlevere bankoplysninger om specifikke kunder, risikere det at blive udsat for sanktioner fra G-20-landene.
Herudover var der overraskende enighed om at gennemføre en reform af de internationale finansinstitutioners 'demokratiske dimension'.
Det betyder, at Kina, Indien, Brasilien og andre store ikkevestlige nationer vil få øget indflydelse i IMF's og Verdensbankens bestyrelser. 
Til gengæld gav disse lande tilsagn om at tilføre ny lånekapital. 
Men hvis de nye vækst-økonomier skal have mere indflydelse, betyder det, at USA og europæiske lande må afgive stemmevægt.
Det kan give en voldsom hovedpine i Europa, hvor ingen af de enkelte lande frivilligt vil afgive indflydelse til en samlet EU-repræsentant - især ikke Storbritannien (der er uden for eurozonen) og Tyskland og Frankrig. 
Vil rense ud i banker
Sluterklæringen bebudede endda en genoplivning af frihandelsforhandlingerne under WTO og opfordrede de enkelte lande til at forpligte sig til at undgå både økonomisk og finansiel protektionisme (banker pålægges at fokusere udlån på nationale markeder, hvis de modtager statslån, red.)
"De emner, som folk troede splittede os ad, splittede os overhovedet ikke. Der var grundlæggende enighed om at gøre hvad som helst, der er nødvendigt for at få vækst igen," sagde Gordon Brown.
Der var også enighed om at stramme op globalt over for aflønning og bonusser i banker og finanshuse. En kultur, der belønner store risici, er af mange ledere, herunder Brown, blevet udråbt som det, der har udløst den globale krise.
"Vi vil rense ud i bankerne," sagde Gordon Brown, som også fastslog, at der "for fremtiden ikke længere vil være belønninger for at svigte".
Det synspunkt blev bekræftet af USA's præsident Barack Obama på en pressekonference sent i går i London. 


