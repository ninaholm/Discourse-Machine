EU slækker på ambitionerne forud for klimatopmøde
EU har slækket på ambitionerne for både klimabistand til u-landene og for egne CO2-reduktionsmål forud for COP18 i Qatar. ’Regeringscheferne mener åbenbart ikke, vi har råd til at redde klimaet,’ lyder det fra de grønne organisationer


 EU’s finansministre måtte i går opgive at blive enige om konkrete mål for, hvor mange penge unionen skal yde i bistand til u-landenes klimatilpasning. Det svækker EU’s forhandlingsposition forud for klimatopmødet i Qatar om knap to uger.
»EU tager til klimatopmødet uden et eneste forhandlingskort på hånden. Det sidste kort blev smidt væk i dag (i går, red.), da EU’s finansministre ikke kunne tage en ambitiøs beslutning om klimafinansiering,« siger Mattias Söderberg, klimapolitisk rådgiver i Folkekirkens Nødhjælp.
Verdens rige lande lovede på klimatopmødet i København i 2009 finansiering til klimatilpasning til klodens fattigste og mest sårbare lande. Men efter de første tre år med såkaldt fast start finance på 10 mia. dollar om året, er der ingen, der ved, hvor meget u-landene vil få fra 2013.
»EU har tidligere meldt ud, at klimafinansieringen fortsætter, og dermed bakket op om det langsigtede mål om 100 milliarder dollar om året fra 2020. Men nu kan EU altså ikke engang fortælle, hvad der skal ske fra 2013, og så bliver det meget svært for EU’s klimakommissær, Connie Hedegaard, at opretholde det gode forhold til de fattige lande,« påpeger Mattias Söderberg.
EU-landene har også store problemer med at blive enige om klimamålene på egne vegne. Mens blandt andre Danmark ønsker at hæve EU’s mål for reduktion af CO2-udledning, har flere af de østeuropæiske medlemslande slækket på ambitionerne. Og det vil koste indflydelse på COP18, mener Troels Dam Christensen, klimapolitisk koordinator for de danske ngo’er i 92-gruppen:
»EU kommer stort set uden noget i tasken. Ingen konkrete penge til klimafinansiering. Uden at være afklaret på spørgsmålet om CO2-kvoter og uden nye og mere ambitiøse reduktionsmål. Har man ikke noget med til forhandlingsbordet, kan man ikke skubbe forhandlingsprocessen fremad.«
Også John Nordbo, klima- og miljøchef i Verdensnaturfonden, WWF, beklager, at EU ikke kan finde penge til klimaindsatsen:
»Man kan sige, at regeringscheferne åbenbart mener, at vi ikke har råd til at redde klimaet,« siger han.
Klimakommissær Connie Hedegaard forsikrede i en pressemeddelelse i går, at EU vil fortsætte støtten til u-landenes klimatilpasning. Hun peger dog ikke på, hvor meget EU agter at yde, og hvor pengene skal komme fra.

