EU advarer Danmark mod at genindføre grænsekontrollen
Formanden for EU-Kommissionen vurderer, at den danske regerings forslag om at genindføre grænsekontrollen er i strid med EU's regler


 EU-Kommissionens formand, portugiseren José Manuel Barroso, kritiserer den danske regerings beslutning om at genindføre kontrollen ved grænserne mod Tyskland og Sverige:
»Jeg vil opfordre jer til at afstå fra unilaterale tiltag på dette område og indgå i en åben dialog med kommissionen, før der indføres nye regler for at sikre, at disse regler er i overensstemmelse med Danmarks forpligtelser,« skriver Barroso i et brev til Danmarks statsminister, Lars Løkke Rasmussen (V).
I brevet til den danske statsminister truer Barroso med retslige tiltag mod Danmark, hvis regeringen insisterer på at genindføre grænsekontrollen.
Fransk grænsekontrol
Ifølge EU-Kommissionen er det danske tiltag i strid med Schengen-traktaten, som kun tillader politi og toldmyndigheder at foretage stikprøvekontrol ved grænserne og genetablere bevogtningen under særlige omstændigheder.
Det var tilfældet for en måned siden, da Frankrig kortvarigt genindførte kontrollen ved den fransk-italienske grænse, efter at Italien havde udstedt midlertidige opholdstilladelser til omkring 10.000 tunesiske migranter, som havde ret til at krydse EU's indre grænser:
»Vi vil ikke have mindre Europa, men mere Europa,« udtalte Frankrigs indenrigsminister Claude Guéant ved EU's ministerrådsmøde torsdag.
Guéant betegnede det som »en misforståelse«, at det franske tiltag er blevet opfattet som et opgør med Schengen-traktaten.
På ministerrådsmødet blev de store EU-lande dog enige om, at reglerne om afvigelser fra Schengen-traktatens principper bør gøres klarere.
'Allersidste udvej'
Kommissionsformanden vurderer imidlertid, at det danske forslag tilsyneladende sætter spørgsmålstegn ved de fordele, som det indre marked medfører for borgere og virksomheder:
»Vi har modtaget en foreløbig juridisk vurdering, og den skaber mistanke om, at det er i strid med europæisk og international lovgivning, hvis det bliver implementeret på den omfattende og intensive måde, som der er udsigt til,« siger EU-kommissionens talskvinde, Pia Ahrenkilde Hansen.
Også EU-kommissæren for indre anliggender, svenskeren Cecilia Malmström, mener, at det danske forslag er i strid med Schengen-traktaten:
»Kun som allersidste udvej og under klart definerede omstændigheder er der mulighed for at genindføre kontrollen midlertidigt,« siger Cecilia Malmström.


