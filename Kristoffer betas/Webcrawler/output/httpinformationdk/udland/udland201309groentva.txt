Grønt valgnederlag fører til selvransagelse
Tysklands Grønne har forsømt at profilere sig på mærkesager som økologi og energi. Nu har vælgerne sendt partiet ud i kulden. De Grønne må genopfinde sig selv på den borgerlige midte, vurderer eksperter


 
	Dagen efter det tyske forbundsdagsvalg synes de grønne drømme om regeringsdeltagelse med socialdemokraterne allerede at være luftkasteller.

	Mandag meddelte spidskandidaterne Jürgen Trittin og Katrin Göring-Eckhart, at de efter partikongressen i efteråret vil trække sig for at give plads til nye kræfter. Også de to partiformænd Cem Özdemir og Claudia Roth annoncerede, at de trækker sig til efteråret for at lade andre komme til. Mens alliancepartneren SPD allerede nu er begyndt at føre forhandlinger med Angela Merkels CDU, drager den grønne ledelse således øjeblikkelige konsekvenser af et bittert valgresultat på 8,4 procent af de tyske stemmer. Dermed har De Grønne formøblet det overraskende valgresultat på 10,7 procent, som partiet fik ved valget i 2009.

	»De Grønne har ikke formået at konvertere deres positive image, som de har haft i de seneste tre år siden atomkatastrofen i Fukushima, til et positivt budskab i valgkampen. De har ikke klarlagt, hvad deres mærkesager er. I stedet har de optrådt som et moraliserende og formynderisk parti«, siger Albrecht von Lucke, redaktør på Blätter für deutsche und internationale Politik. Han peger på en række forslag om blandt andet en kødfri dag på offentlige arbejdspladser, den såkaldte ’Veggie Day’, samt ikke mindst den løbende debat om partiets tolerance over for pædofile grupperinger i partiets stiftelsesfase i begyndelsen af firserne.

	Feelgood-politik

	Selv om enkelte kommentatorer har sværmet om muligheden for en regering bestående af Angela Merkels kristendemokrater og De Grønne, ser udsigterne til grøn regeringsdeltagelse nu nærmest ud til at være ikke-eksisterende.

	Ifølge Albrecht von Lucke har De Grønne i særlig grad haft vanskeligt ved at fastholde vælgere, der efter påbegyndelsen af den store energiomstilling i Tyskland har mærket de finansielle konsekvenser af en grøn energipolitik.

	»De har længe været en slags opsamlingsfad for mennesker, der gerne vil have feelgood-politik, men så snart det bliver dyrt, ryger opbakningen.«

	Få grønne politikere inkarnerer som partiformand Jürgen Trittin det dårlige valgresultat. Som reaktion på valgresultatet skød den grønne europaparlamentariker Werner Schulz med skarpt efter den afgående partiformand i tabloidavisen BILD: »Trittin har profileret sig på bekostning af De Grønne, han har under valgkampen skubbet finanspolitikken i forgrunden, fordi han ubetinget ville være finansminister.«

	»Det er en blanding af møgsager, kombineret med Jürgen Trittins image som det strenge og formanende familieoverhoved, der har undergravet De Grønne«, siger Albrecht von Lucke. Selv forsøgte Trittin mandag at undskylde valgnederlaget med henvisning til et konservativt flertal.

	»Vi må konkludere, at der i Tyskland hersker et konservativt flertal. CDU/CSU, FDP og AfD har mobiliseret mere end 50 procent af stemmerne«, sagde Trittin mandag. Ikke desto mindre klarede hverken FDP eller AfD den tyske spærregrænse, hvorfor kansler Angela Merkel efter alt at dømme er nødsaget til at søge regeringsdannelse med SPD. Dermed er De Grønne ifølge Albrecht von Lucke tvunget til at gentænke deres plads i det tyske partilandskab.

	»Det store spørgsmål hos De Grønne er, hvordan man skal nyorganisere sig. Et andet afgørende punkt er, at FDP ikke længere sidder i forbundsdagen. De Grønne har en chance for at tilbagevinde nogle af de borgerlige sympatisører, som de fik med på vognen i 2009. Derfor kan man forvente, at partiet snarere end at ville rykke til venstre vil forsøge at placere sig på midten som et parti med vægt på borgerrettigheder og økologi.«

