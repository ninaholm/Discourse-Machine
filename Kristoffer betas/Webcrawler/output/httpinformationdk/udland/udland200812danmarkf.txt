Danmark med i forbud mod klyngebomber
Omkring 100 lande har underskrevet aftale, der forbyder både brug og produktion af klyngebomber. Blandt andre USA, Israel, Kina og Rusland boykotter


 Repræsentanter fra omkring 100 lande, heriblandt Danmark, underskrev i Oslo i går en konvention, der forbyder de såkaldte klyngebomber. Storproducenterne USA, Rusland og Kina boykotter dog aftalen.
Traktaten blev allerede indgået i Dublin i maj. Den forbyder brug, produktion, overførsel og oplagring af alle typer klyngevåben. På samme tid forpligter de underskrivende lande sig til at hjælpe personer eller lande, der er ofre for våbentypen.
"Det er en af de første gange i historien, der bliver nedlagt forbud mod en hel kategori af våben," sagde Thomas Nash, der er formand for klyngevåbenkoalitionen (CMC), en paraplyorganisation, som dækker over omkring 300 ikke-statslige organisationer.
Skridt i rigtig retning
Danmarks udenrigsminister, Per Stig Møller (K), mener, at konventionen er et skridt i den rigtige retning i kampen mod klyngebomberne.
"Regeringen hilser de mange landes underskrivelse af Oslo-konventionen velkommen. Konventionen er et meget vigtigt gennembrud for de internationale bestræbelser på at få fjernet de klyngevåben, der volder uacceptable skader på civile," hed det i en udtalelse fra Per Stig Møller. 
Klyngebomber bliver som regel smidt ned fra fly eller affyret fra artilleri. De eksploderer efterfølgende i luften og spreder sig i hundredvis af mindre bomber, der kan være helt op til otte centimeter store. 
Mange af klyngebomberne sprænger ikke, når de rammer jorden, hvilket ofte efterlader de ramte lande i endnu værre stand, når de forsøger at komme på fode efter en endt krig. De ikke-detonerede klyngebomber fungerer efterfølgende som landminer, hvilket man forbød ved en aftale i Ottawa i 1997. 
Boykotter
Ifølge internationale handicaporganisationer er omkring 100.000 mennesker blevet dræbt eller lemlæstet som følge af klyngebomber siden 1965. 98 procent af dem er civile, og mere end en fjerdedel er børn.
De største producenter af klyngebomber, heriblandt USA, Rusland, Kina, Israel, Indien og Pakistan, har alle nægtet at underskrive aftalen. 18 ud af Natos 26 medlemmer har underskrevet. 
Per Stig Møller har tidligere understreget, at det er vigtigt, at der bliver arbejdet for en fælles FN-aftale, som forpligter hele verden på et forbud mod våbentypen. 


