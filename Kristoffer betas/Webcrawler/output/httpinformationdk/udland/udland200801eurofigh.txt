Eurofighter gik i vrede
Danmark favoriserer det amerikanske kampflyprojekt Joint Strike Fighter, mener konkurrenterne. Eurofighter har taget konsekvensen og suspenderet forhandlingerne med Danmark, men svenske Gripen holder ved
Britiske Royal Air Force har været blandt kunderne til Eurofighter Typhoon-flyet, men det europæiske flykonsortium har nu trukket sig ud af kapløbet om at levere kampfly til det danske forsvar.


 Danmark forskelsbehandler de tre flyproducenter, som konkurrerer om at få mil-liardordren på den næste generation danske kampfly. Det siger kilder i det europæiske flykonsortium Eurofighter og det svenske Gripen til Information.
Indtrykket bekræftes af et brev, som Eurofighter har sendt til det danske forsvarsministerium i november måned, få uger før konsortiet officielt suspenderede forhandlingerne. 
Ifølge Informations kilder er det især tre forhold, som er faldet Eurofighter-konsortiet for brystet.
For det første er Eurofighter fortørnet over regeringens beslutning om at forkorte udbudsperioden med et år.
I stedet for at træffe beslutningen i 2009 meddelte regeringen i foråret, at afgørelsen om århundredets største offentlige investering vil falde i slutningen af 2008.
Det fandt Eurofighter var en afgørende forringelse af firmaets chancer for at komme i betragtning til flyordren, der ventes at komme til at løbe op i mindst 20 milliarder kroner - svarende til halv-anden Storebæltsbro.
"Det var med overraskelse, at AEDS (Eurofighter) erfarede i maj, at den normale udbudsproces ville blive væsentligt forkortet ... " skriver konsortiet den 14. november til det danske forsvarsministerium.
Brevet, der er delvist offentliggjort på Folketingets hjemmeside, viser, at Eurofighter føler sig forfordelt, fordi den danske regering i samme ombæring valgte at aflyse den del af udbuds-fasen, hvor firmaerne normalt afgiver bindende tilbud. 
I stedet bad Forsvarsministeriet de tre flyproducenter om yderligere produktinformationer. Det skridt opfattede Eurofighter ifølge Informations kilder som et forsøg på at favorisere Joint Strike Fighter, der i modsætning til de to europæiske konkurrenter ikke har set sig i stand til at afgive en fast pris på kampflyene.
Derudover er Eurofighter utilfreds med, at konsortiet ikke har fået samme mulighed som Joint Strike Fighter for at undgå de skrappe modkøbsregler, som Danmark har i forbindelse med forsvarsindkøb i udlandet. 
Normalt er de lande, som Danmark køber ind hos, forpligtet til at købe for et tilsvarende beløb hos den danske forsvarsindustri. Men det gælder ikke for Joint Strike Fighter. I brevet til det danske forsvarsministerium ytrer Eurofighter sin store utilfredshed med, at Danmark ikke vil give europæerne samme favorable vilkår.
"Vi har på møder med det danske Økonomiministerium fået at vide, at vi ikke kan forvente en tilsvarende undtagelse eller lempelse," skriver AEDS.
Samme vilkår gælder ifølge Informations oplysninger også for den svenske fly-producent Gripen.
Kilder i Eurofighter peger desuden på, at de danske samarbejdsaftaler med EADS og Gripen ikke omfatter noget økonomisk bidrag til udviklingen af de to europæiske flytyper. I tilfældet Joint Strike Fighter har Danmark derimod bevilget omkring tre milliarder kroner. 
Ukendte priser
Et af de store spørgsmål omkring det kommende flykøb er prisen. Det har endnu ikke været muligt for de danske politikere at få et overslag over, hvad de amerikanske JSF-fly kommer til at koste. Årsagen er ifølge JSF-producenten, Lockheed Martin, at flyene stadig er under udvikling, og det derfor ikke er muligt at fastlægge den endelige pris. Prisen afhænger des-uden af, hvor mange fly der skal produceres.
Ifølge den amerikanskefinanslov svinger priserne på de JSF-fly, som USA's flyvevåben skal købe, da også fra en halv til en hel milliard kroner stykket, alt efter anskaffelsesåret. 
Ifølge Eurofighter har konsortiet allerede i 2005 givet Danmark en fast stykpris alt inklusive. Det samme har Gripen gjort i forbindelse med efterårets Supplimentary Request for Information. Hvad stykprisen er, vil de to flyproducenter ikke ud med, men Gripen oplyser, at deres pris omfatter både fly, logistikprogram, flysimulatorer og uddannelse af mand-skabet.
Ifølge Gripens danske kampagnechef, Johan Landin, har det svenske firma foreløbig ingen planer om at opgive konkurrencen med det amerikanske JSF.
"Vi har fortsat fuld tillid til processen i Danmark, og vi har ingen planer om at trække os ud af konkurrencen," siger han til Information.
Landin understreger, at Gripen-flyet lever op til alle de krav og behov, som Danmark har, og erklærer, at Gripen er parat til at "levere over 100 procent modkøb til dansk indsutri".
Den manglende prisfastsættelse på Joint Strike Fighter-flyet har affødt heftig kritik fra flere af Folketingets partier. Derfor er den danske Rigsrevision i øjeblikket i gang med at kulegrave både indkøbsprocessen og de økonomiske risici. 
Derudover skal den nye Forsvarskommission, som blev præsenteret i går, også se på flykøbet. Ifølge kommissionsformand Hans Hækkerup (S) skal det bl.a. undersøges, om Danmark overhovedet har behov for nye kampfly. 


