Hvad koster det os at deltage i patentdomstolen?
Flere partier undrer sig over, at regeringen aldrig har regnet på fordele og ulemper ved den fælles patentdomstol. De Konservatives Bendt Bendtsen mener dog ikke sagen skal trækkes i langdrag af flere rapporter


 
	Det møder nu kritik fra regeringens egne rækker, at der aldrig er blevet lavet en analyse af de økonomiske konsekvenser for Danmark ved at deltage i den fælles europæiske patentdomstol. Heller ikke efter, at Erhvervs- og Vækstministeriet blev bekendt med en Deloitte-rapport, der viser, at de nye patentregler vil koste Polen milliarder af zloty.

LÆS: Rapport får Polen til at droppe patentdomstol

	Karen Melchior, der er kandidat til Europa-Parlamentet for De Radikale, mener, at det havde været »klædeligt med med nogle mere substantielle fakta«.

	»Jeg tvivler ikke på, det vil være til gavn for størstedelen af de danske virksomheder, at vi er med. Men det er da mærkeligt, at der ikke er nogle tal overhovedet,« siger hun.

	I Erhvervs- og Vækstministeriet mener man, at den polske rapport er uden relevans for Danmark og henviser til lovforslaget (om patentdomstolen, red.) for de økonomiske konsekvenser. Her står der, at patentdomstolen »forventes at gøre det enklere, billigere og mere effektivt« for erhvervslivet. Men der er ikke et bud i kroner og øre på, hvad Danmark kan vinde eller tabe.

	’Mystisk argumentation’

	Det får Enhedslisten til at efterlyse de »fakta om konsekvenserne«, der igen og igen får erhvervs- og vækstminister Henrik Sass Larsen (S) og med ham andre, der er for patentdomstolen, til skråsikkert at tale om entydige fordele.

	»Ministeren siger, der kun vil være fordele. Men han ved det jo reelt ikke. For vi har ingen analyser af konsekvenserne,« siger partiets retsordfører Pernille Skipper.

	Hun kalder det en »mystisk« form for argumentation.

	»Man må spørge sig selv, om Henrik Sass larsen ved, hvad han snakker om. Eller om han bare er blevet smigret af Dansk Industri,« siger hun.

EL: Vi ved alt for lidt om økonomien i dansk patent-ja

	Karen Melchior tilføjer, at det havde været oplagt at gå til Patent- og Varemærkestyrelsen for at kvalificere debatten med »tal ud over det mere principielle om, at det bliver dyrere eller billigere for virksomhederne«, alt efter hvad danskerne stemmer til folkeafstemningen om domstolen på søndag.

	Det behov for yderligere dokumentation har De Konservatives spidskandidat til Europa-Parlamentet, Bendt Bendtsen, dog på ingen måde. Han er enig med Erhvervs- og Vækstministeriet i, at der grundlæggende er så stor forskel på den måde polske og danske virksomheder bruger patenter på, at Deloitte-rapporten – eller for den sags skyld andre forhold – skulle give anledning til yderligere undersøgelser.

	»Danskerne konkurrerer på viden, know how og gode ideer. Men vi kan ikke konkurrere på billig arbejdskraft, som polakkerne kan,« siger Bendtsen.

	Derfor, påpeger han, er det for Danmark en entydig fordel at kunne beskytte vores ideer til en billigere penge: »Det behøver jeg ikke en konsulentrapport til at forklare mig,« konstaterer han.

	For meget enighed

	Bendt Bendtsen minder om, at forhandlingerne om den fælles patentdomstol går helt tilbage til 00’erne, hvor han selv sad som økonomi- og erhvervsminister i Anders Fogh Rasmussens VK-regering.

	Det var der også dengang bred politisk enighed om i Danmark. Forhandlingerne strandede bare altid, fordi Spanien og Italien krævede, at der skulle tales italiensk og spansk ved domstolen.

	Men når Enhedslisten nu vil have nye rapporter, er det jo bare for »at trænere en sag«, som der herhjemme har været enighed om i mange år, mener Bendtsen.

	Karen Melchior mener omvendt, at netop det forhold, at sådan en som Bendt Bendtsen tidligere har siddet i regering og arbejdet for patentdomstolen, er en af forklaringerne på, at ingen i Folketinget har efterspurgt flere oplysninger.

	»Det er en sag som både den tidligere og nuværende regering har været enige om. Derfor har man nok ikke bedt om så mange oplysninger, som hvis det havde været en sag, der var mere tvivl om,« siger hun.

	Det, at sagen handler om suverænitetsafgivelse og skal afgøres ved en folkeafstemning, er »en grund til at gøre ekstra meget ud af oplysningsgrundlaget,« tilføjer Melchior.

	»Men selv hvis vi ikke skulle til en afstemning, er det en beslutning som Folketinget burde træffe på et mere oplyst grundlag«.

DF: Dansk patent-ja er som at underskrive en blankocheck

