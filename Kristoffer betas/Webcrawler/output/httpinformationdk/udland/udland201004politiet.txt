Politiet besætter Rios slumkvarterer
Politiet sikrer sig permanent kontrol med stadig flere af Rio de Janeiros ghettoområder i kampen mod narkobanderne. Og trods voldsomme metoder er indsatsen tilsyneladende populær
Betjente på jagt efter narkohandlere i Alemao-favelaen i Rio de Janeiro. Den nye strategi i kampen mod banderne er permanent besættelse af ghetto-områderne.


 På en bakketop højt over det centrale Rio klamrer et gammelt, hvidt skilt sig til en vandtank, som er fyldt med skudhuller: »Rios delstatsregering gør folk lykkeligere,« står der. I årevis har beboerne i Morro da Providencia med en blanding af morskab, frustration og afsky kigget op på skiltet med skudhullerne, som er resultatet af skudkampe mellem politi og narkohandlere. Områdets fattige beboere er vant til narkohandlernes jernnæve og politiets sporadiske og dødbringende razziaer og har således ikke meget at takke Rios delstatsregering for.
Men tingene er måske ved at ændre sig. For nylig trængte 100 sortklædte specialstyrker ind i slumkvarteret, besatte gyderne og sendte narkohandlere på flugt. Før i tiden kom politiet for at arrestere eller udrydde gangstere i en regn af kugler og vendte derefter hjem til deres base. Men denne gang er de blevet. »Politiet er kommet, og politiet bliver her,« lovede Jose Mariano Beltrame, som har ansvaret for sikkerheden i delstaten.
Konstant tilstedeværelse
Besættelsen af Morro da Providencia er den seneste fase i regeringens banebrydende pacificeringprojekt, som har til formål at befri flere hundredetusinde beboere i Rios slumkvarterer. De voldelige narkobander skal fordrives af en permanent polititilstedeværelse med henblik på at vinde befolkningens tillid. Syv af Rios omkring 1000 favelaer er i løbet af de seneste 18 måneder blevet besat som et led i pacificeringsplanen, deriblandt City of God-favelaen, der opnåede international berømmelse på grund Fernando Meirelles' filmhit.
Myndighederne siger, at 59 favelaer ved udgangen af 2010 vil have nydt godt af politienhedernes indsats, hvilket vil befri anslået 210.000 mennesker fra narkobandernes overherredømme. Indtil 2016, hvor Rio skal være vært for OL, er der planlagt mange flere besættelser:
»Når vi har indtaget de første 40, tror jeg, at vi vil opnå en meget stor reduktion af voldsniveauet i Rio,« siger Allan Turnowski, som er leder af Rios civile politi. »Det er ligesom at angribe den vigtigste celle. Ved at gøre det svækker man samtidig alle de små celler.«
Bandernes herredømme
Efter årtier med dødbringende kampe mellem politi og narkohandlere, hvor tusindvis af liv er gået tabt, bliver de fredsskabende politienheder hyldet som et stort fremskridt for byen.
»Vi taler om 100.000 mennesker, der er blevet befriet fra banderne. Det er ikke så lidt,« sagde den tidligere brasilianske præsident Fernando Henrique Cardoso for nylig efter et besøg i en af de befriede barakbyer. »Man er nødt til at begynde et sted. Stofmisbruget fortsætter, men volden, den organiserede kriminalitet, frygten og bandernes terror er overvundet,« tilføjede han.
Rios myndigheder lægger ikke skjul på, at deres mål er at fortrænge de bevæbnede narkobander fra hundredvis af slumkvarterer snarere end at bekæmpe handlen med narkotika helt: »Vi kan ikke garantere, at vi vil sætte en stopper for handlen med narkotika, og det gør vi os heller ikke nogen illusioner om,« siger Beltrame. »Målet er at bryde de bevæbnede narkobanders kontrol over disse områder. Vores konkrete mål er at sikre, at borgerne frit kan komme og gå i en favela, og at offentlige eller private aktører kan komme derind, når de vil.«
Neutrale beboere
Beboerne i Morro da Providencia har reageret nervøst på politiets ankomst. Langt inde i favelaen smiler den midaldrende ejer af en lille bar i en sidegade bekymret:
»Unge mand, er vi blevet besat?« spørger hun, få timer efter specialstyrkerne er rykket ind i hendes slumkvarter. Adspurgt om besættelsen er en positiv forandring, siger hun: »Vi har ikke lov til at have en mening om det her. Her er vi nødt til at være neutrale.« Længere nede ad gaden reagerer en teenagepige aggressivt på det samme spørgsmål: »Er det godt eller skidt? Det er forfærdeligt,« råber hun og forsvinder i favelaens mange gader.
Uafhængige undersøgelser har indtil videre vist, at et overvældende flertal af slumkvarterernes beboere er glade for pacificeringsenhedernes tilstedeværelse. Men der har været enkelte tilfælde af utilfredshed med politivold i forbindelse med ransagninger og sammenstød med utilfredse borgere, som politiet beskylder for at stå i ledtog med banderne. Tidligere i april blev 12 mennesker såret, da en gruppe påståede narkohandlere satte ild på en bus i nærheden af City of God i protest mod pacificeringsenhederne. Nogle menneskerettighedsgrupper klager over politiets voldsomme fremfærd og fordømmer forbud mod fester med elektronisk funkmusik i flere besatte slumkvarterer.
Kontakt og tillid
Mens de fleste af Providencias omkring 4.000 beboere nægtede at svare på spørgsmål om den nylige besættelse af slumkvarteret, var beboerne i favelaen Ladeira dos Tabajaras, som ligger i den anden ende af byen og blev besat i januar, mere imødekommende:
»Det er fantastisk. Nu er her roligt,« sagde 58-årige Elisa Reis Oliveira, der har boet i slummen i 25 år. »Før var børnene, som legede udendørs, pludselig nødt til at løbe, når der var pa-pa-pa,« siger hun og efterligner lyden af skud. »Jeg håber bare, at det bliver ved med at være på denne måde.«
»Mit politiarbejde foregår til fods,« sagde Rosana Alves dos Santos, der er leder for de 140 betjente i pacificeringsenheden, mens hun patruljerer slumkvarteret med sin Taurus-pistol fastspændt i bæltet.
»Jeg ønsker, at beboerne skal kunne stole på mig og fortælle mig om deres problemer. Det er politiarbejde, som handler om kontakt med beboerne.« Men i løbet af januar blev 77 mennesker dræbt i sammenstød med politiet, i gennemsnit mere end to om dagen. I sidste måned hævdede politiet, at de havde dræbt en berygtet narkobaron med tilnavnet Rohypnol i et skudopgør i det slumkvarter, han kontrollerede. Ifølge den lokale presse blev Rohypnol skudt i ansigtet. Politimesteren Turnowski siger, at den slags operationer vil fortsætte.
Ro og orden
»Løsningen er pacificering. Men i mellemtiden er vores opgave at opretholde ro og orden. Så vi er nødt til at foretage disse operationer dagligt for at ødelægge banderne og således med tiden få lettere ved at besætte disse områder.« Adspurgt om, hvad der er den største forhindring i forhold til politiets pacificeringsarbejde, svarer en anden højtstående officer i regeringens sikkerhedsstyrker uden omsvøb: »Penge,« og advarer om, at hvis myndighederne ikke investerer tilstrækkeligt i sociale projekter, jobskabelse og i politistyrken vil pacificeringsprojektet ikke overleve længe.
For beboerne i Rios 'pacificerede slumkvarterer' er projektet i det mindst en begyndelse. »Vi er ikke allestedsnærværende, men i dag kan folk komme og gå i kvarteret, som de vil. Det gælder både for beboerne, myndighederne, NGO'er og journalister,« siger Dos Santos.
Den tidligere præsident Fernando Henrique Cardoso siger, at udvidelsen af en udelukkende repressiv taktik i sig selv er et fremskridt: »Det, der blev gjort før, virker ikke. Repression, krig og forbud virker ikke. Vi er nødt til at tilbyde alternativer.«
I Morro da Providencia er politiet begyndt at hænge deres egne skilte op på kvarteret mure: »Nu begynder en ny og fredelig æra,« står der.
Guardian News & Media 2010 Oversat af Mads Frese

