Tysk energiforsyning tilbage til kommunerne efter privatisering
Flere og flere tyske kommuner og byer er blevet afskrækket af 90’ernes erfaringer med privatiseringer af den tyske energiforsyning. Det har kostet skatteyderne dyrt og ikke gavnet, vurderer eksperter
Tysk energiforsyning er på vej tilbage i offentligt regi. Her køletårne på kulkraftværket i Warnemünde.


 
	»Det ligner den politik, som vi så i Tyskland i 1990’erne,« siger den tyske energiforsker Oliver Wagner fra klima- og energitænketanken Wuppertal Institut om den danske stats planer om at sælge 19 pct. af sine DONG-aktier til den amerikanske investeringsbank Goldman Sachs.

	Mens den danske regering fremhæver salget af DONG-aktier som det bedste tilbud under de nuværende betingelser, er Tyskland gået i den modsatte retning efter 1990’ernes erfaringer med privatiseringer af energisektoren.

	Et stadigt større antal tyske kommuner og delstater satser i disse år på, at forsyning af forskellige energiformer som strøm, vand og gas kommer tilbage i offentlig regi under kommunerne.

	»Vi kan se, at der er virkelig mange kommuner i Tyskland, der ønsker at få energiforsyningen tilbage på offentlige hænder efter kontraktudløb med de nuværende leverandører. Enten ønsker de at købe tilbage, hvis der tidligere har været tale om salg. Eller også ønsker de at stifte offentlige energiselskaber for første gang,« siger Oliver Wagner.

	Profitabel kommunalisering

	De største tyske byer som eksempelvis Berlin og Hamburg har i løbet af de seneste år haft folkeafstemninger og oplevet øget folkeligt pres for fornyet offentligt ejerskab af de el- og vandværker, som i løbet af 80’erne og 90’erne blev privatiseret.

	»Dengang havde kommunerne brug for penge og greb chancen og solgte deres lokale energiværker,« siger energiøkonomen Georg Erdmann fra Technische Universität Berlin. I dag er den offentlige styring af energiforsyningen ofte en god forretning.

	»Borgerne ønsker generelt, at energiforsyningen er på offentlige hænder. Kigger man på forskningen viser det sig, at hovedmotivet for en ’rekommunalisering’ af sektoren altid er penge og ikke miljøhensyn. Man håber, at man kan aflaste de offentlige budgetter ved det. Hvis man kan gøre det til priser, hvor man i sidste ende tjener på det, har lokalpolitikere som regel held med deres forehavender.«

	Når tyske kommuner og større byer i stigende grad satser på at generhverve tidligere privatiserede virksomheder og energinettet, skyldes det en ifølge energieksperter velbegrundet forhåbning om, at kommunale energiydelser fremover vil være rentable på det frie marked.

	»Når vi taler om netværksdrift, er der undersøgelser, som peger på, at små, lokale netværk i særdeleshed er omkostningseffektive,« siger Oliver Wagner.

	»For lokalsamfund betyder en rekommunalisering, at man som ejere af lokale værker og bestyrer af energinetværk kan tjene penge, som forbliver på lokale hænder og ikke omledes til aktionærer eller virksomheder, der har hovedsæde langt væk.«

	Modvægt til koncerner

	De største spillere på det tyske energimarked er koncernerne RWE, E.ON, EnBW og svenske Vattenfall. Men også her er der væsentlig kommunal indflydelse at spore. RWE har en høj andel af kommunale aktionærer, mens dele af E.ON’s aktier ejes af flere tyske delstater. Alligevel har der været skandaler med offentligt brandudsalg af aktier.

	I 2000 valgte den sydtyske delstat Baden-Württemberg at sælge sin aktieandel på 25,1 pct. i energikoncernen EnBW til den franske energikoncern EDF for godt 2,4 mia. euro. I 2010 besluttede delstatens dengang konservative regering under skarpe protester fra opposition og vælgere at købe 45 pct. af aktierne i EnBW tilbage fra EDF. Købsprisen var uhensigtsmæssigt høj, lød kritikken fra bl.a. den grønne opposition, der året efter overtog regeringsmagten i delstaten.

	Tilbagekøbet af aktierne, hvis værdi på skatteydernes bekostning siden er styrtdykket med millioner af euro, blev i 2011 kendt ulovlig af en lokal forvaltningsdomstol, fordi delstatsparlamentet ikke blev informeret tilstrækkeligt af daværende ministerpræsident Stefan Mappus (CDU), der til gengæld lod sig rådføre af den amerikanske investeringsbank Morgan Stanley. I 2012 indgav delstatens finansministerium en officiel klage over handlen til det franske internationale handelskammer. Det er netop den type af handler, der i sidste ende kan koste skatteyderne dyrt, som ifølge Oliver Wagner kan undgås ved hjælp af rekommunalisering.

	»Den eneste konkurrent til de fire store koncerner er de over 800 lokale kommunalt styrede energiværker, som vi har i Tyskland.«

	Decentrale netværk

	Tyskland befinder sig midt i en omfattende og kompliceret omstillingsproces, efter at Angela Merkel i kølvandet på Fukushima-værkets katastrofe erklærede, at Tyskland i 2020 skal være uafhængig af atomkraft. De store energikoncerner advarer trods statslige tilskudsordninger om, at konsekvensen af de ambitiøse omstillingsplaner vil blive stigende strømpriser. Ikke desto mindre er der tegn på, at regeringens energireform kan bidrage til rekommunaliseringen af tysk energiforsyning.

	»I det aktuelle regeringsgrundlag mellem CDU og SPD har ’rekommunaliseringen’ fået lidt bedre vilkår. Forstået på den måde, at den energiøkonomiske lovgivning, der flere steder ikke ubetinget er venlig over for kommunale tiltag, skal forandres. Det handler bl.a. om, at prisen for tilbagekøb af netværkskontrakter, der udbydes hvert 20. år, skal fastlægges efter fremtidige indtjeningsmuligheder,« siger Oliver Wagner.

	»Når det gælder fremtiden, herunder udbygningen af vedvarende energi, afkobling af atomkraftværkerne fra energinettet og etableringen af intelligente netværk, spiller decentrale elementer en vigtig rolle. Det er godt, hvis man er decentralt organiseret. Der har de lokale værker en stor fordel.«

