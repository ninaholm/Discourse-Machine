Rice presser på for aftale i Kenya
USA's udenrigsminister fortæller Kenyas stridende parter, at det ikke kan gå hurtigt nok at dele magten. Hun siger, at aftalen vil styrke Kenyas bånd til USA


 USA's udenrigsminister, Condoleezza Rice, fortalte i går Kenyas stridende parter, at det ikke kan gå hurtigt nok med at få en magtdelingsaftale på plads, som skal sætte en stopper for de senere ugers voldsomme krise i det østafrikanske land. 
"Tiden til at indgå en politisk aftale var i går," sagde Rice, efter at hun holdt separate møder med præsident Mwai Kibaki og dennes rival, oppositionslederen Raila Odinga, i Nairobi.
"Det nuværende politiske dødvande og omstændighederne kommer ikke til at føre til 'business as usual' i forholdet til USA eller andre medlemmer af det internationale samfund," sagde den amerikanske udenrigsminister, der var sendt i byen for at hjælpe Kofi Annan i sine mæglingsbestræbelser.
FN's tidligere generalsekretær fik i sidste uge de kenyanske rivaler med på en foreløbig aftale om at udarbejde en ny forfatning og gennemføre gennemgribende reformer af det politiske og juridiske system. De aftalte også, at en uafhængig instans skal se det omstridte valgresultat fra præsidentvalget 27. december efter i sømmene.
Behov for koalition
Siden Kibaki blev erklæret som vinder af valget, og Odinga beskyldte ham for valgsvindel, har over 1.000 mennesker mistet livet i voldsomme etniske og politiske uroligheder, som også har drevet flere end 300.000 kenyanere på flugt i deres eget land. 
"Nu bliver de nødt til at indgå en magtdelingsaftale. Der er behov for en koalition," sagde Rice, der ikke kun havde den verbale pisk, men også en gulerod med til Kenya. 
"Der er meget at vinde i forholdet til USA, hvis der bliver fundet en løsning på krisen," sagde hun og erkendte, at valget i december var problematisk.
Condoleezza Rice hæftede sig også ved, at kenyanerne efterhånden har fået nok af krisen. 
"Kenya er en ven. Og Kenya er et uafhængigt og stolt land. Så det drejer sig ikke om at diktere en løsning for kenyanerne. Men jeg hører, at kenyanerne er utålmodige og presser på for, at dette bliver løst," sagde hun efter møder med erhvervsledere og civile i Nairobi.
Forhandlingerne mellem Kibaki og Odinga genoptages i dag med Annan for bordenden. 
ritzau/Reuters


