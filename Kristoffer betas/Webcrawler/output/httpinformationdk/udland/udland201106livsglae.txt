Livsglæden blomstrer i øst, selv om krisen kradser
På trods af at overgangsøkonomierne i Centralasien og i Øst- og Centraleuropa er blevet ramt langt hårdere af den økonomiske krise end deres vestlige naboer, er tilfredsheden med livet i almindelighed forblevet stabil, viser undersøgelse. Det giver anledning til optimisme for de nordafrikanske lande, der nu skal i gang med en lignende omstilling, mener eksperter
Selv om den økonomiske krise har ramt de østeuropæiske lande hårdt, er livstilfredsheden ikke dalet fra 2006 til i dag. Det skyldes bl.a., at østeuropæerne har større modstandskraft over for kriser, mener eksperter. Her fejres midsommer i Litauens gamle hovedstad, Kernave.


 LONDON  På trods af en dramatisk nedgang i levestandard efter den globale økonomiske krise har befolkningerne på Balkan og i de tidligere sovjetstater ikke mistet modet. En omfattende interviewundersøgelse foretaget i 29 øst- og centraleuropæiske samt centralasiatiske overgangsøkonomier viser, at 43 procent af de adspurgte er tilfredse med deres liv lige nu.
Det er en nedgang på kun én procent i forhold til 2006, da regionens indbyggere sidst blev stillet samme spørgsmål. Og det til trods for at den gennemsnitlige vækst i regionen i 2006 var 7,3 procent, mens den var minus 5,2 procent i 2009 forud for den seneste undersøgelse.
»Overgangsregionen var den region, der blev ramt hårdest på globalt plan. Folk mistede deres job. Lønninger blev reduceret eller udskudt. Mange måtte skære ned på mad og sundhed. Men i forhold til folks livstilfredshed har effekten ikke været særlig stor,« konstaterer Erik Berglof, cheføkonom i Den Europæiske Bank for Genopbygning og Udvikling (EBRD), der onsdag lancerede rapporten i bankens hovedkvarter i London.
På trods af at livstilfredsheden i regionen fortsat halter markant efter vesteuropæernes, hvor hele 72 procent erklærer sig tilfredse med livet, kalder rapportens forfattere det for »et overraskende, men opmuntrende resultat«.
»Det tyder på, at folk har opbygget en vis grad af modstandskraft i de hårde år, som mange oplevede i de tidlige overgangsår,« skriver de.
Seniorforsker i Rusland og Eurasia ved The International Institute for Strategic Studies i London Oksana Antonenko er enig og påpeger, at en af forklaringerne er, at den finansielle krise for østeuropæerne »blot er én i en række af kriser i de seneste 20 år«.
»Det er ikke den økonomiske krise, men Sovjetunionens sammenbrud, der er referencepunktet i regionen. Det forklarer den større modstandskraft blandt indbyggerne sammenlignet med mange vesteuropæere, for hvem den finansielle krise har været den formative krise,« siger hun.
Vant til usikkerhed
Carol Graham, ekspert i livstilfredshed, fattigdom og økonomi fra det anerkendte Brookings Institution i Washington, mener, at materialet viser, »at befolkningen i disse lande er mere vant til at håndtere usikkerhed«.
Hun er imidlertid knap så overrasket over resultatet, der følger et mønster, hun kan genkende fra tidligere studier i livstilfredshed i Latinamerika og senest i USA under den finansielle krise.
»Livstilfredshed ændrer sig som regel ikke voldsomt. Det handler om folks liv som helhed, og det er ikke kun påvirket af den finansielle krise,« forklarer hun, men påpeger, at livstilfredsheden i den amerikanske befolkning faldt med hele 11 procent fra november 2008, da krisen satte ind, til januar 2009.
»Usikkerhed er forfærdelig for livstilfredsheden, men så snart der var tegn på en bedring i økonomien, hoppede tallene næsten tilbage til der, de var før krisen,« siger hun.
Den polske økonom Jerzy Hausner, professor ved Krakow University of Economics og adjungeret professor på Copenhagen Busienss School, peger netop på, at befolkningerne i overgangsregionen måske nok er frustrerede over krisen som sådan og utilfredse med deres politikere, men på det personlige plan har omstillingen til demokrati og markedsøkonomi båret frugt og fået livstilfredsheden til at stige.
»På det personlige plan trives folk i alle overgangslandene. Folk forbruger mere, de klarer sig godt, gennemsnitsindkomsten er højere, folk forstår markederne, og de udnytter virkelig mulighederne. Folk er meget tilfredse inden for den private sfære,« siger Hausner og påpeger, at det er i den offentlige sfære, at problemerne og utilfredsheden er.
Optimisme i Nordafrika
Den stabile livstilfredshed og modstandsdygtighed trods krisen og 20 års op- og nedture giver ifølge eksperterne grobund for optimisme både i regionen og i de arabiske lande, der efter Det Arabiske Forår kan se frem til en lignende omstillingsproces. Allerede næste år forventer EBRD  og en række andre internationale finansielle institutioner  at indlede et samarbejde med Egypten, Tunesien og Marokko.
»Der er grundlag for optimisme, for i sidste ende er rapporten en historie om modstandsdygtighed,« siger Erik Berglof, der også peger på, at regionens indbyggere trods et fald fra 55 til 49 procent i optimisme for fremtiden fra 2006 til 2010 fortsat er mere optimistiske end deres vesteuropæiske naboer.
»Det er den optimisme, der skal drive regionen gennem vanskelige tider,« siger han.
Hverken bankens økonomer eller eksperterne lægger dog skjul på, at det bliver en udfordring for Nordafrika at gennemføre omstillingen, og at der er en risiko for, at tålmodigheden ikke holder.
»Vi har data for Det Arabiske Forår på tidspunktet for revolutionerne. Der scorer regeringerne lavt, men der er stor optimisme for fremtiden. Men det er et øjebliksbillede, og om folks optimisme vil vare ved, kommer an på, hvordan overgangen udvikler sig. Der er risiko for, at forventningerne ikke bliver indfriet,« siger Carol Graham.
Berglof erkender, at det er en noget anden opgave, banken påtager sig i Nordafrika, end den, den har løst i den østeuropæiske overgangsfase, men han mener alligevel, at banken kan trække på sine erfaringer samt på rapportens konklusioner.
»De nordafrikanske og arabiske stater har allerede gjort deres egne erfaringer med markedsøkonomi, og de har ikke altid været positive. Privatisering har fået et dårligt ry. Det har gavnet nogle grupper mere end andre og skabt oligarker. Vi må tage reformernes effekt på folks liv med i overvejelserne, og vi er mere opmærksomme på vigtigheden af social bæredygtighed i reformerne,« siger han og tilføjer, at banken af den grund har »behov for at vide, hvad folk bekymrer sig mest om«.
»Vi har at gøre med det menneskelige aspekt af overgangen, og billedet, rapporten tegner, kan hjælpe os i vores fremtidige politikudvikling,« siger han.
Alternative løsninger
Jerzy Hausner peger på, at det for de nordafrikanske lande mere handler om »statens rolle og dens organisering«, fordi de nordafrikanske og arabiske lande allerede har »visse erfaringer med markedsøkonomi« i modsætning til, hvad de tidligere sovjetstater havde.
»De bør lære af vores overgangsfase, at de økonomiske emner er vigtige, men at det ikke er de eneste emner. Det er ikke så meget en overgang, som det er en forandring, og der vil være yderligere ændringer længere ude i fremtiden. Man bliver nødt til at opbygge ressourcerne til at kunne foretage justeringer. De bør tænke over fremtidens problemer, tænke i alternative løsninger hvis plan A ikke virker,« siger Hausner og forklarer, at det betyder, at banker og politikere skal fokusere på de »bløde komponenter«.
»Disse områder blev fuldstændigt forsømt (i den østeuropæiske overgangsfase, red.). Al fokus var på den økonomiske overgang, ikke på demokrati og civilsamfund. Fra begyndelsen bør man tænke over institutionerne. Hvordan skal skole-, universitets- og retssystemet se ud i deres kulturelle kontekst? Hvis det ikke er på plads, vil de ikke have de rette personer med de rette kvalifikationer til at gennemføre fremtidige justeringer,« siger han.



