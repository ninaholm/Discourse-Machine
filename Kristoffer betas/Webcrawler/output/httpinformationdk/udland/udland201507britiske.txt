Britiske fly bomber Syrien uden parlamentets tilladelse
Premierminister David Cameron forsøgte i 2013 at få parlamentets opbakning til at indsætte britiske fly mod IS i Syrien, men forslaget faldt


 Britiske piloter har deltaget i flyangreb mod mål i Syrien, selv om parlamentet i London ikke har givet dem mandat til at udføre militære angreb i landet. Det er den britiske menneskerettighedsgruppe Reprieve, der har søgt aktindsigt og fastslår, at britisk militærpersonel deltager i luftangreb i Syrien sammen med amerikansk-ledede koalitionsstyrker.
Forsvarsministeriet i London har fredag bekræftet oplysningerne. Flyangrebene er sket i samarbejde med USA og Canada. Ifølge ministeriet er det færre end 10 piloter, der har været embedded med amerikanske og canadiske styrker. Dermed har regeringen brudt et løfte fra 2013 – nemlig at der kun kan sendes britiske styrker på kampmission i Syrien, hvis parlamentet godkender det.
»Det er alarmerende, at parlamentet og offentligheden har været holdt i uvidenhed om dette i så lang tid,« siger Reprieves advokat, Jennifer Gibson.
Lige som Danmark har Storbritannien indsat fly og piloter for at bekæmpe Islamisk Stat (IS) i Irak.
Premierminister David Cameron forsøgte i 2013 at få parlamentets opbakning til at indsætte britiske fly mod IS i Syrien, men forslaget faldt. Regeringen lovede efterfølgende, at det er parlamentet, der har det sidste ord, hvis det igen skulle blive aktuelt at sende britiske fly ind i Syrien.
Ritzau/Reuters

