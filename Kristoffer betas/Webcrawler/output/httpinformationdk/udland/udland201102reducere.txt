Reduceres CO2 med en tredjedel, kan EU skabe seks mio. nye job
En rapport til den tyske regering, som offentliggøres i dag, viser massive gevinster for EU's økonomi og beskæftigelse, hvis EU's regeringer skærper klimamålet fra 20 til 30 pct. CO2-reduktion


 »At fastholde målet på 20 pct. i en situation, hvor dette mål er blevet for svagt til at skabe innovation og stabilisere politisk vilje svarer til at blive ved at grave, når man sidder fast i et hul.«
Sådan skriver en international ekspertgruppe i en rapport bestilt af den tyske regering om EU's nuværende klimamål på 20 pct. CO2-reduktion i 2020. Rapporten, der offentliggøres i dag, og som Information har set, er en kraftfuld anbefaling til EU om at gå fra 20 til 30 pct. som fælles CO2-mål, sådan som bl.a. Danmark argumenterer for.
Ekspertgruppen, der omfatter ledende økonomer og energianalytikere fra det tyske Potsdam Institute, Université de Paris, University of Oxford og European Climate Forum, fastslår, at der frem til 2020 kan skabes op til seks millioner nye job i Europa, hvis det fælles klimamål skærpes.
Dertil kan investeringer i Europa øges fra nu at svare til 18 pct. af bruttonationalproduktet til at udgøre 22 pct. af BNP. EU's BNP kan i sig selv vokse med op til seks pct., svarende til 842 mia. dollar.
Samlet indsats for klima
»Hvis man fortsætter som hidtil, vil det blive svært blot at opretholde vækstraten fra tiden før krisen. Som resultat vil arbejdsløsheden i hele Europa sandsynligvis forblive høj, med store uligheder mellem regionerne,« advarer ekspertgruppen i rapporten til det tyske miljøministerium.
Rapporten kommer på et tidspunkt, hvor udviklingen i det globale klima ifølge klimaforskere tilsiger en stærkt øget international indsats mod udledningerne af CO2. Foruden voldsomme oversvømmelser flere steder på kloden har de seneste måneder bragt advarsler i form af rekordafsmeltning af de arktiske ismasser, udsigt til massiv drivhusgasudledning fra de permafrosne områder samt selvforstærkende tørke og skovdød i Amazonas.
Internt i EU er der imidlertid i øjeblikket markant modvilje mod at skærpe det vedtagne reduktionsmål.
Hvor Danmark og Storbritannien taler for et nyt mål på 30 pct. reduktion, argumenterer en række andre lande for, at der under den nuværende økonomiske krise ikke er råd til nye byrder på erhvervslivet og økonomien. Mange europæiske virksomheder har appelleret til politikerne om at skærpe klimamålet, men samtidig arbejder flere af industriens lobbyorganisationer mod et øget ambitionsniveau.
I EU-Kommissionen taler klimakommissær Connie Hedegaard for de 30 pct., mens andre kommissærer bremser. Og hvor Tysklands miljøminister, Norbert Röttgen, har anbefalet de 30 pct., har kansler Angela Merkel hidtil forholdt sig skeptisk.
Models begrænsninger
Dagens rapport dokumenterer, at det forholder sig lige modsat den traditionelle argumentation: Frem for at forværre krisen kan investeringer i CO2-reduktion via vedvarende energi og energieffektivisering være med til at skabe liv i økonomien og nye arbejdspladser.
»Erfaringerne fra den globale finanskrise viser, at de eksisterende økonomiske modeller har haft alvorlige begrænsninger. På den baggrund er et fundamentalt eftersyn af modellerne for europæisk klimapolitik påkrævet,« hedder det i den ministerielle rapport.
»Den finansielle krise har mindsket udledningerne, men på den forkerte måde. I dag er målet om at reducere drivhusgasudledningerne med 20 pct. i 2020, målt i forhold til 1990-niveauet, ikke længere nogen udfordring. Det er blevet for svagt til at mobilisere innovationer og fastholde den politiske vilje.«
Den førte klimapolitik har også været for dårlig til at kombinere virksomheders kortsigtede synsvinkel med det meget mere langsigtede perspektiv, som klimabevidste politikere må anlægge.
Den aktuelle rapport er ifølge ekspertgruppen den første, som har videreudviklet de gængse klimaøkonomiske modeller til at kunne håndtere bl.a. denne udfordring. Og modelstudiet viser, at »EU er i fare for at blive offer for en selvopfyldende profeti om lav vækst,« hvis man fastholder den fremherskende defensive holdning til klimainvesteringer.
»Reduktionsmålet på 30 pct. giver en mulighed for at slippe ud af denne knibe (...) En ny udfordring kan mobilisere evner og kunnen, som ikke kunne nyttiggøres uden.«
Blandt den række af redskaber, som forskerne anbefaler for at sætte gang i nye positive cirkler for økonomi, beskæftigelse og klima, er brug af en del af provenuet fra EU's CO2-kvotesystem og fra strukturfondene til klimatiltag i Østeuropa, skattelettelser ved investeringer i grøn energiteknologi kombineret med nye afgifter på kapitalindkomster, etablering af klimamål ved alle offentlige indkøb, sikring af CO2-kontrol via samme typer økonomiske virkemidler, som centralbanker bruger til inflationskontrol m.m. En sådan pakke af politisk-økonomiske virkemidler vil sætte gang i de grønne energi-investeringer, siger rapporten.
»Og der er rigelig dokumentation for, at investeringer giver produktivitetsgevinster via
learning-by-doing, især når det gælder nye teknologier som vedvarende energi og nye byggematerialer.«
Danske gevinster
For Europa som helhed vil 30 pct.-målet øge den økonomiske vækst - som i 2010 blev på 1,7 pct. - med op til 0,6 pct. om året, viser ekspertgruppens modelberegninger. Det vil samtidig lede til seks mio. nye europæiske arbejdspladser i bl.a. bygge-, energi- og industrisektoren.
Rapporten har gennemført beregningerne for de enkelte EU-lande og når bl.a. frem til, at arbejdsløsheden i Danmark i 2020 alt andet lige vil blive reduceret fra fem til 3,8 pct., hvis vi præsterer vores del af et skærpet fællesmål på 30 pct. CO2-reduktion. Den danske BNP-vækst vil samtidig øges fra 1,6 til 1,9 pct., mens CO2-udledningerne vil falde med 4,5 mio. ton mere end ved fastholdelse af det gældende EU-mål på 20 pct.


