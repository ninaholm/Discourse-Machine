EU finder sanktionspisken frem
EU ventes i dag at beslutte sig for at indføre sanktioner mod de ansvarlige for de seneste dages blodbad i Ukraine, men eksperter tvivler på, at sanktionsvåbnet vil virke efter hensigten
 
	Efter gårsdagens våbenhvile blev brudt tidligt i morges, har kampene bølget frem og tilbage mellem sikkerhedsstyrker og demonstranter. Dræbte og sårede bæres væk fra Uafhængighedspladsen i Kijev


 
	»Nok er nok,« siger udenrigsminister Martin Lidegaard (R) efter de seneste to dages overgreb på ukrainske aktivister i Kijev.

	»De ansvarlige for overgrebene mod de ukrainske demonstranter skal vide, at det ikke er omkostningsfrit. De skal vide, at de vil blive holdt personligt ansvarlige for deres gerninger. Det er på tide at indføre sanktioner og vise de ukrainske demonstranter, at vi ikke er ligeglade med, hvad der foregår.«

Læs: Kampene er eskaleret massivt i løbet af torsdag

	Den danske udenrigsminister har taget de verbale fløjlshandsker af efter de seneste dages voldsomme uroligheder i Ukraine, der indtil videre har kostet mindst 25 livet, både blandt demonstranter og politifolk og såret op mod 500. Og det samme er sket blandt flere af de toneangivende EU-lande, der senere i dag mødes til ekstraordinært topmøde i Bruxelles om den tilspidsede situation i Kiev.

	Sanktioner på vej

	Lidegaard regner med, at de 28 EU-udenrigsministre vil nå til enighed om at indføre sanktioner mod en række navngivne medlemmer af Ukraines regering, topfolk i sikkerhedsstyrkerne og formentlig også en række af de hovedrige forretningsfolk, der står bag præsident Viktor Janukovitj.

Læs: Her er de centrale stemmer i Ukraines krise

	Blandt de forventede skridt er indrejseforbud i hele EU og indefrysning af ukrainske indeståender i europæiske banker, men den konkrete række af personer, der kommer på EU’s sorte liste, ventes først klar i begyndelsen af næste uge.

	Tvivlsom effekt

	Flere eksperter tvivler imidlertid på, at de planlagte EU-sanktioner får den store effekt. Også selv om sanktionerne bliver skræddersyet til at ramme præcis de personer, der har taget beslutningen om at sætte hårdt mod hårdt over for de mange tusinde demonstranter i Kiev.

	»Man skal aldrig udelukke noget, men erfaringen viser, at den slags sanktioner sjældent har nogen effekt, også selv de er rettet mod enkeltpersoner i toppen af systemet,« siger senioranalytiker og Ukraine-ekspert Peter Munk Jensen fra Dansk Institut for Internationale Studier (DIIS).

	Også Claus Mathiesen, der er tidligere militærattaché ved den danske ambassade i Kiev, er skeptisk over for sanktionsvåbnet.

	»Sanktionerne vil have en signalværdi og en symbolsk værdi, men jeg tvivler stærkt på, at de får en praktisk effekt. De folk, der sidder i toppen af det ukrainske system, er jo smarte nok til ikke at sætte alle deres penge i europæiske banker« siger han.

	Udenrigsminister Martin Lidegaard er imidlertid overbevist om det rigtige i at forfølge sanktionsvejen.

	»Man skal ikke undervurdere effekten af at blive kendt persona non grata i hele EU. Det vil genere de ansvarlige voldsomt,« mener han.

	Udsigt til flere tab

	Rent praktisk regner Lidegaard med, at EU’s repræsentation i Kiev skal bruge »et par dage eller tre« på at stykke en liste sammen over de politikere, embedsmænd og forretningsfolk, som kan siges at bære et direkte eller indirekte ansvar for de seneste dage overgreb.

	Det vil formentlig give de pågældende rigelig tid til at flytte deres indeståender ud af EU, men det er der ifølge den danske udenrigsminister ikke noget at gøre ved.

	I går besluttede EU i øvrigt at sende den polske udenrigsminister, Radek Sikorski, til Kiev for at forsøge at forhandle en fredelig udgang på konflikten mellem præsident Viktor Janukovitj og demonstranterne.

	Men den indsats har eksperterne heller ikke megen fidus til.

	»Præsidenten har ikke rokket sig en millimeter, siden konflikten begyndte i november måned,« siger Peter Munk Jensen.

	Både han og Claus Mathiesen forventer derfor, at de kommende dage vil byde på endnu flere tab af menneskeliv i den ukrainske hovedstad.

Læs: Ukraines opposition får svært ved at enes

