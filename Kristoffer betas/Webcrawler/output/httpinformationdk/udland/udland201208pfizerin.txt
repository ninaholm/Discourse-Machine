Pfizer indgår forlig for 60,2 millioner dollar
Medicinalfirmaet Pfizer indgik i sidste uge et forlig, efter at firmaet blev beskyldt for at have bestukket læger i otte lande. Forliget svarer til en halv procent af deres årlige overskud


 Det har været en fornøjelse for udvalgte læger at udskrive medicin fra medicinalgiganten Pfizer. Hvis lægerne udskrev medicin produceret af Pfizer, fik de nemlig point fra selskabet, og for disse point kunne de få forskellige gaver, såsom mobiltelefoner, lægevidenskabelige bøger, te-sæt og læsebriller.
Dette hævder USA’s børstilsyn, som mener, at bestikkelsen har stået på blandt udvalgte læger i Bulgarien, Kina, Kroatien, Tjekkiet, Italien, Kasakhstan, Rusland og Serbien siden 2011.
Hvis beskyldningerne holder stik, er Inga Marie Lunde, speciallæge dr. med. og kontaktperson for Læger Uden Sponsor, bekymret for patienterne i de otte lande.
»Når læger tager imod bestikkelse på denne måde, er der stor risiko for, at patienterne bliver fejl- eller overbehandlet,« siger Inga Marie Lunde.
Bestikkelse
Anklagen mod Pfizer kommer fra USA’s børstilsyn, som har holdt øje med Pfizer lige siden 2004, hvor Pfizer selv opdagede upassende betalinger i deres nyerhvervede afdeling i Kroatien og rapporterede om disse til den amerikanske regering.
Børstilsynet mener, at de kroatiske ansatte oprettede et ’bonus-program’ for kroatiske læger, som var højt placeret i den kroatiske regerings sundhedsinstitutioner. Når en læge indvilligede i at bruge et produkt produceret af Pfizer, blev en vis procentdel af produktets værdi foræret til lægen i form af kontanter, rejser eller gratis produkter.
Ifølge børstilsynet har der ikke været tale om enkeltstående problemer, bonusprogrammet i Kroatien er kun ét sted ud af mange, hvor bestikkelsen af læger har fundet sted.
Et andet eksempel er Kina, hvor børstilsynet hævder, at ansatte hos Pfizer inviterede læger, der udskrev mange recepter på Pfizers produkter, til møder, hvor de blev forkælet med luksus og underholdning. Disse former for markedsføring er ulovlige i forhold til en amerikansk lovgivning, kaldet FCPA (Foreign Corrupt Practices Act), som kriminaliserer udenlandsk bestikkelse.
FCAP-lovgivningen trådte i kraft i 1977 og bliver i øjeblikket benyttet mere end aldrig før.
Ifølge en pressemeddelelse fra Pfizer selv har topledelsen i USA ikke vidst noget om problemerne på de udenlandske kontorer, mens de har stået på, men har været samarbejdsvillige, siden undersøgelsen er gået i gang.
Reuters konstaterede i februar 2012, at mindst otte af verdens ti største medicinalfirmaer havde advaret om potentielle omkostninger i forbindelse med korruptionsretssager på udenlandske markeder. Reuters fik disse oplysninger fra en aktindsigt i indberetninger til det amerikanske børstilsyn. Pfizer er altså ikke de eneste, som har problemer med at overholde lovgivningen om bestikkelse.
Reuters’ rapport viser, at det især er i de lande, hvor medicinalfirmaerne skal etablere nye markeder, at problemerne er størst.
Sidste år modtog medicinalfirmaet Johnson & Johnson, som producerer en bred vifte af produkter lige fra håndlotion til receptpligtig medicin, en bøde på 70 millioner dollar for kriminelle bestikkelser.
Mild straf
Pfizer har nu indgået forlig og skal i en periode på to år rapportere til det amerikanske justitsministerium, så lignende fejl ikke gentager sig. Forliget på 60,2 millioner dollar lyder måske voldsomt, men i Pfizer-tal er det ’no biggie’, faktisk svarer det kun til omkring en halv procent af firmaets årlige overskud, som i 2011 var på 67,4 milliarder på globalt plan.
Ben Heineman fra Harvards Kennedy School of Government siger til The Economist, at den relativt lille bøde, som Pfizer modtog, var Justitsministeriets måde at vise, at når man samarbejder i opklaringen, bliver man lempeligt behandlet.
»I USA er det helt normalt, at man i langt større grad end i Danmark indgår en endelig bindende aftale med anklagemyndigheden,« siger Thomas Elholm, professor i strafferet på Syddansk Universitet.
I en pressemeddelelse udsendt 7. august omtaler virksomhedens vicepræsident, Amy Schulman, sagerne som skuffende, men siger også, at den åbenhed og villighed, der har været til at opklare sagerne, viser Pfizers sande kultur:
»Vi forventer, at alle kolleger hos Pfizer opretholder de højeste standarder, og vi vil fortsætte med at holde os selv og vores kolleger ansvarlige for at opretholde disse standarder,« siger Amy Schulman.
Kontaktpersonen for Læger Uden Sponsor, Inga Marie Lunde, er skeptisk i forhold til forligets forebyggende effekt:
»Desværre tror jeg ikke, at det har en stor forebyggende virkning. Der har været andre sager, hvor forlig ikke har ændret medicinalproducenters metoder. Bestikkelse er et uvæsen, som stadig florerer, og jeg tror, at de kalkulerer med det,« siger Inga Marie Lunde og fortsætter: »Det er nok bare en lille dråbe i deres store budgetter.«

