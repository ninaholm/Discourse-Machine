NSA-skandalen udvider konflikten over Atlanten
Tyskland reagerer med chok på afsløring af NSA-overvågning af Angela Merkels mobiltelefon. NSA-skandalen udstiller konfliktlinjerne mellem USA og Europa, vurderer eksperter


 
	Hvis jeg vil vide, hvad kansler Merkel tænker, så ringer jeg til kansler Merkel.« Sådan lød forsikringerne til tyske borgere, da præsident Obama i juli imødegik tyske bekymringer om amerikansk spionage mod tyske borgere og europæiske politiske institutioner.

	Nye afsløringer fra NSA-afhopperen Edward Snowdens lækkede dokumenter viser imidlertid, at den amerikanske præsident også kan rette henvendelse til efterretningstjenesten NSA, når det gælder om at skaffe sig indblik i den tyske kanslers tanker.

	Efter en forespørgsel fra ugemagasinet Der Spiegel har den tyske efterretningstjeneste BND onsdag bekræftet mistanken om, at Merkels mobiltelefon i en årrække kan have været mål for amerikansk overvågning. Angiveligt findes nummeret på Merkels tidligere Nokia-mobiltelefon i lækkede dokumenter fra NSA-afhopperen Edward Snowden.

	I Berlin har Merkel reageret med øjeblikkelig vrede. Onsdag ringede kansleren til sin amerikanske modpart for at forklare, at hun »misbilliger sådanne fremgangsmåder, såfremt oplysningerne er sande, og at hun betragter dem som fuldstændigt uacceptable.« Tyskland kræver samtidig, at USA redegør for omfanget af overvågningen af Merkels mobiltelefon.

	I går indkaldte den tyske udenrigsminister Guido Westerwelle den amerikanske ambassadør i Tyskland.

	Ifølge en række eksperter er den mulige overvågning af Merkels telefon enestående på flere punkter.

	»For det første er der tale om en individualiseret overvågning. Sammenlignet med den brede overvågning af tyske borgeres telekommunikationens metadata er der tale om målrettet overvågning af en enkelt person,« siger Henning Riecke, der forsker i europæiske og amerikanske relationer ved Deutsche Gesellschaft für Auswärtige Politik.

	»For det andet er det en særlig provokation, at det er en tysk forbundsregering, der aflyttes af en allieret. Det er et tillidsbrud, som det bliver svært at reparere. For det tredje er det pinligt for den tyske regering, at man anvender kommunikationsmidler, der kan aflyttes på den måde.«

	Modstridende interesser

	Hvorvidt NSA rent faktisk har benyttet sig af muligheden for at aflytte kanslerens telekommunikation kan indtil videre ikke bekræftes. Foreløbig har USA forsikret, at kanslerens telefon ikke i fremtiden vil blive aflyttet, men Jay Carney, talsmand for den amerikanske regering, afviser at kommentere, hvorvidt Merkels telefon allerede er blevet aflyttet.

	Den tyske avis Die Zeit omtaler den mulige overvågning som »en uhyre politisk og diplomatisk provokation« og retter samtidig en anklagende finger mod Merkels taktiske hykleri.

	»Det mest afslørende er, at Merkel først reagerer energisk og beklager sig hos præsident Obama nu, hvor hun formodentlig selv er berørt. Det havde allerede været hendes pligt, da det handlede om NSA’s millionvis af indgreb i tyske borgeres privatsfære. For deres grundlæggende rettigheder er nøjagtig lige så meget værd som kanslerens«.

	Samme skudsmål lyder i den konservative avis Die Welt, der kritiserer den tyske regerings manglende reaktion på de tidligere afsløringer af NSA’s massive overvågning af den tyske befolkning.

	»Det måtte åbenbart først komme så vidt, at kanslerens mobiltelefon er et angrebsmål. Nu kommer den protest, der udeblev, da det drejede sig om overvågning af befolkningen.«

	Afsløringerne af overvågningen af Merkels telefon medvirker allerede nu til at skærpe den europæisk-amerikanske strid om NSA’s aktiviteter i Europa. Som reaktion på den mulige amerikanske overvågning af EU-borgeres bankoplysninger (de såkaldte SWIFT-data, red.) valgte Europa-Parlamentet onsdag at suspendere en aftale med USA om Terrorist Finance Tracking Program (TFTP).

	Synlig konflikt

	I en telefonsamtale i mandags med Frankrigs præsident Hollande afviste Obama oplysninger i avisen Le Monde om, at NSA har aflyttet mere end 70 mio. telefonsamtaler ført af franske borgere.

	Det franske udenrigsministerium ønsker derfor at knytte betingelser om beskyttelse af personfølsomme oplysninger til de aktuelle forhandlinger om en transatlantisk frihandelsaftale.

	Lignende krav er blevet fremført af Sigmar Gabriel, formand for de tyske socialdemokrater.

	Ifølge eksperter er overvågningen af Merkels mobiltelefon endnu et tegn på stadigt mere synlige konfliktlinjer mellem Europa og USA. »De transatlantiske forhold er i forvejen belastet, fordi der eksisterer massive modstridende interesser, når det gælder handels- og valutapolitikken. Også derfor interesserer den amerikanske efterretningstjeneste sig for Merkels mobiltelefon,« siger Josef Braml, der forsker i amerikansk sikkerhedspolitik ved Deutsche Gesellschaft für Auswärtige Politik.

	Tvunget til hård reaktion

	Afsløringen af NSA’s aflytning af Merkels telefon er desuden en pinlig streg i regningen for den tyske regering, der siden Edward Snowden i juli kunne afsløre, at NSA overvåger EU’s diplomatiske repræsentationer, ambassader og institutioner, har forsøgt at dæmpe opstandelsen over den amerikanske spionage. Ifølge Snowden-filerne opsamler NSA hver måned mere end hundrede millioner data tilhørende tyske borgere.

	Som reaktion på afsløringer om den tyske efterretningstjeneste BND’s udlevering af tyske borgeres data til NSA rejste indenrigsminister Hans-Peter Friedrich tidligere på året til Washington for at føre samtaler med sine amerikanske kolleger og erklærede ved sin hjemkomst, at tyske borgeres grundlæggende rettigheder er sikret. Kort efter erklærede Ronald Pofalla (CDU), chef for Merkels kansleramt, til mange kritikeres vrede NSA-skandalen for afsluttet.

	Op til det nyligt overståede tyske valg har Merkel og hendes partifæller betegnet kritikere af den tyske regerings omgang med den amerikanske overvågning som en belastning for det transatlantiske forhold.

	Nu må den tyske regering sande, at de hidtidige bestræbelser på at lukke sagen ned er forgæves.

	»Den nye mistanke sprænger alle dimensioner. NSA-affæren er ikke afsluttet,« udtaler den siddende tyske justitsminister Sabine Leutheusser-Schnarrenberger (FDP).

	»Merkel har erklæret skandalen for overstået, fordi hun ikke ønskede en diskussion om NSA’s overvågning,« siger Henning Riecke.

	»Nu er hun tvunget til at reagere hårdt, hvis ikke hun vil tabe ansigt. Samtidig bliver det mere og mere tydeligt, at hendes foreløbige politik har været den stik modsatte af, hvad der egentlige burde gøres,« siger Dr. Henning Riecke.

http://www.theguardian.com/world/2013/oct/24/nsa-surveillance-world-leaders-calls

