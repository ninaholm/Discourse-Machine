IMF skruer yderligere ned for verdensøkonomien
Minusvækst i eurozonen resten af året og dæmpet vækst i både USA og de såkaldte nye vækstøkonomer, siger valutafond


 Mens rasende medarbejdere på den spanske tv-station RTVV besatte deres egen nyhedsudsendelse og råbte slagord i protest mod dagens budskab om krisefyring af 1.300 kolleger på stationen, fremlagde Den Internationale Valutafond IMF i går i Washington sin seneste prognose for verdensøkonomien med bl.a. beskeden om, at det vil gå fra slemt til værre for bl.a. Spanien.
Den hårdt plagede nation må således trods ny hjælpepakke fra EU og IMF regne med negativ vækst i bruttonationalproduktet både i år og i 2013. I sin forrige prognose fra april forudsagde IMF, at Spanien fra næste år ville vende udviklingen og få en beskeden vækst i BNP på 0,1 pct., men den nye prognose siger – 0,6 pct. vækst næste år, efter forventet – 1,5 pct. i år. Beregningen er lavet før den spanske regerings nye, rekordstore nedskæringspakke, og dermed er det sandsynligt, at væksten i virkeligheden bliver endnu lavere.
Italien må tilsvarende regne med minusvækst i både 2012 og 2013, anfører IMF.
Som følge af recessionen påpeger IMF-rapporten, at Spanien ikke kan regne med, at forholdet mellem den offentlige gæld og BNP når et toppunkt og begynder at falde på denne side af 2016. Stigende låneomkostninger for Spanien fører til kapitalflugt og nedskæringer i bankerne, hvilket spærrer for forsøg på at genrejse økonomien, advarer IMF.
»Selv hvis de gør alt, hvad de kan, og gør det rigtigt, er det stadig ikke nok,« sagde Blanchard om Spanien og Italien.
Det er således nødvendigt, at der internationalt gøres en indsats for at bringe lånerenterne ned for de to lande.
»Der må findes en eller anden måde at gøre det på,« sagde chef-økonomen.
Næsten nulvækst i euroland
Budskabet om Spanien var del af et samlet billede fra valutafonden af en »svagere genrejsning« af den globale økonomi end ventet for blot tre måneder siden: »I eurozonen er væksten tæt på nul – en afspejling af positiv, men lav vækst i kernelandene og negativ vækst i periferien,« sagde Olivier Blanchard, IMF’s cheføkonom ved præsentationen.
Blanchard påpegede, at kernelandene mod nord og de svækkede lande i Sydeuropa glider stadig længere fra hinanden. For eurozonen som helhed forudser valutafonden en negativ vækst i år på – 0,3 pct., herunder en svag vækst i eurozonens lokomotiv, Tyskland, på blot én pct. og tæt på nulvækst i både Frankrig og Storbritannien.
»I USA er væksten positiv, men for lav til at have en seriøs virkning på arbejdsløsheden. Væksten er også blevet langsommere i de større vækstøkonomier – Kina, Indien, Brasilien,« sagde Blanchard.
For den globale økonomi er vækstskønnet i konsekvens heraf nedjusteret en smule for både 2012 og 2013 til henholdsvis 3,5 og 3,9 pct. – det laveste vækstskøn siden 2009.
IMF påpegede som det alvorligste problem, at risikoen for, at det kan gå værre, er stor som konsekvens af utilstrækkelig handling og krisebevidsthed hos de politiske beslutningstagere i specielt EU og USA.
I Kina afslørede regeringen forleden, at væksten i det seneste kvartal – 7,6 pct. – har været den laveste i næsten tre år. Derfor skønner regeringen en lavere vækstrate for hele året end IMF: 7,5 pct. mod IMF’s skøn på 8,50 pct.
Kinas problem er dels den faldende afsætning til et kriseramt Europa, dels at man på hjemmebanen har forbygget sig i bl.a. infrastrukturprojekter og nu har ledig kapacitet.
Med lavere vækst og afdæmpet forbrug i Kina følger lavere afsætning for bl.a. europæiske eksportvirksomheder og dermed en negativ afsmittende effekt på europæisk økonomi.
»I de seneste tre måneder har den globale genopretning, der fra starten ikke var stærk, vist tegn på yderligere svaghed,« lyder den samlede diagnose af verdensøkonomien fra IMF.

