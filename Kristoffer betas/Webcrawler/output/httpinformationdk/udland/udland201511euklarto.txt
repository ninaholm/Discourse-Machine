EU er klar til topmøde med Tyrkiet om flygtninge
EU-landene bakker samtidig op om et forslag fra EU-Kommissionen om at oprette en flygtningefond på tre milliarder euro


 EU planlægger at holde et topmøde med Tyrkiets præsident, Recep Tayyip Erdogan, senere i år for at sikre tyrkisk hjælp til at dæmme op for flygtningestrømmen til Europa. Det siger EU-præsidenten, Donald Tusk, efter et ekstraordinært EU-topmøde i Valletta på Malta om flygtningekrisen.
»Vi er klar til at holde et topmøde mellem de 28 medlemslande og Tyrkiet så hurtigt som muligt. Jeg har endnu ingen dato, men det kunne blive i slutningen af november,« sagde Donald Tusk. »Vi tror på, at vi kan opbygge et samarbejde til gavn for begge parter for at håndtere krisen,« siger EU-præsidenten. Han siger, at EU vil gøre alt, for at det lykkes, og at EU forventer det samme af Tyrkiet.
EU-Kommissionens formand, Jean-Claude Juncker, siger, at EU-lederne på topmødet har taget bestik af flygtningekrisen, herunder hvordan det går med at omfordele i alt 160.000 flygtninge fra Grækenland og Italien til andre EU-lande.
»Jeg er overhovedet ikke tilfreds med tempoet i omfordelingen i øjeblikket, Hvis det fortsætter som nu, får vi ikke omfordelt 160.000 mennesker før 2101,« siger Juncker.
EU-landene bakker samtidig op om et forslag fra EU-Kommissionen om at oprette en flygtningefond på tre milliarder euro (22,5 milliarder kroner), der skal stå klar fra 1. januar og virke foreløbig to år frem.
Ritzau

