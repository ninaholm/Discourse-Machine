Presset Clinton fisker efter sorte vælgere
Mens den progressive kandidat Bernie Sanders stormer frem i meningsmålingerne, lægger Clinton sig tæt op ad Barack Obama og fremstiller sig som pragmatiker
 I takt med at Sanders har inspireret og mobiliseret partiets ’liberale’ vælgere med et venstrepopulistisk budskab rettet mod Wall Street og mod penges korrumpering af politik, er han nu nået op på siden af Clinton i meningsmålinger i midtveststaten Iowa


 Demokraternes spidskandidat i præsidentvalget, Hillary Clinton, er kommet under stigende pres fra sin hovedrival, senator Bernie Sanders, der på det seneste vinder frem i landsdækkende og lokale meningsmålinger.
Det kunne man tydeligt mærke i tv-debatten mellem de to politikere og den tredje kandidat, Martin O’Malley, eksguvernør i delstaten Maryland søndag aften i South Carolina. Den polemiske stil var blevet skærpet i forhold til tidligere debatter.
I takt med at Sanders har inspireret og mobiliseret partiets ’liberale’ vælgere med et venstrepopulistisk budskab rettet mod Wall Street og mod penges korrumpering af politik, er han nu nået op på siden af Clinton i meningsmålinger i midtveststaten Iowa. Det er her, det første partivalg skal afholdes 1. februar.
Og i New England-staten New Hampshire, der afvikler sit primærvalg 9. februar, bevarer Sanders en føring opbygget gennem de sidste måneder af 2015.
Det er derfor blevet tvingende nødvendigt for den tidligere førstefrue, senator og udenrigsminister at stoppe Sanders’ eksprestog. Det ideelle sted er South Carolina, hvor demokraternes primærvalg falder 27. februar – fire dage efter det mindre vigtige partivalg i veststaten Nevada.
South Carolina er traditionelt en konservativ stat, der konsekvent støtter den republikanske præsidentkandidat. Men staten har også en stor afroamerikansk befolkning; halvdelen af vælgerne i demokratiske primærvalg plejer at være sorte.
Det giver Hillary Clinton en kæmpe fordel. Bernie Sanders er ikke videre kendt blandt sorte vælgere, idet han kommer fra en delstat, Vermont, hvor kun 1 pct. af befolkningen definerer sig som afroamerikansk. Clinton og hendes mand Bill opfattes derimod af mange sorte vælgere som loyale støtter gennem mange år.
Set på den baggrund udnyttede Hillary Clinton debatten i South Carolina effektivt. Hun talte bevægende om borgerretsforkæmperen Martin Luther King, hvis fødselsdag fejredes mandag i USA med en national helligdag. Hun gik i brechen for præsident Barack Obama, der er yderst populær i det sorte samfund, og forsvarede to af hans vigtigste bedrifter – sundhedsreformen og finansreformen.
Aktivisten Sanders
Senator Sanders er yderst bevidst om, at ingen demokrat kan gøre sig håb om at vinde primærvalgene og blive kåret som partiets præsidentkandidat, medmindre han/hun nyder en væsentlig opbakning fra sorte vælgere og i mindre grad fra de spansktalende amerikanere.
I de sidste par måneder har han oftere end tidligere talt til sorte vælgere – i kirker og afroamerikanske foreninger. Han har opnået støtte fra kendte sorte personligheder som rapperen Killer Mike og den intellektuelle Cornel West.
Til forskel fra Clinton-parret er Sanders gammel nok til at have deltaget i Martin Luther Kings march til Washington i 1963, hvor ikonet holdt den berømte tale »I have a dream …« Som studerende på University of Chicago i 1963 deltog Sanders desuden i flere protestaktioner mod raceadskilte kommune-skoler i Chicago.
Men det ligger ikke til den emnefikserede præsident- kandidat at fremhæve sine egne bedrifter. Adspurgt under tv-debatten søndag, hvordan han forestiller sig at vinde demokraternes nominering, når han i meningsmålinger kun får støtte fra halvt så mange sorte vælgere som Clinton, undlod Sanders at nævne sin ungdomsaktivisme for racelighed.
I stedet bemærkede senatoren, at han sidste sommer var bagud i forhold til Clinton med 50 procentpoints i meningsmålingerne, og at han regner med at indhente hendes forspring blandt sorte vælgere, »så snart de bliver bekendt med min økonomiske politik og mit forslag om at reformere fængselsvæsenet«.
Markant sundhedsplan
Under debatten slog Sanders hårdt på sine velkendte temaer. Pengeinstitutter skal ophøre med at handle med værdipapirer og fokusere på udlånsvirksomhed. Wall Street skal pålægges en slags Tobin-skat på transaktioner. Kapitalvindingsskatten skal stige og indkomstskatten hæves for høje indtægter. Kampagnebidragslovene skal efterses og strammes.
De nye indtægter skal gå til gratis universitetsuddannelse på community colleges og delstaternes offentlige universiteter såvel som til bevarelsen af en række sociale bistandsprogrammer.
Måske mest opmærksomhed vakte senator Sanders’ offentliggørelse søndag af sin plan for finansiering af en sundhedsreform, der skal dække alle amerikanere. Det svarer stort set til at gøre den eksisterende offentlige sygesikring for alle borgere over 65 (Medicare) gældende for alle amerikanere.
Under Medicare går forbundsstaten uden om de private forsikringsselskaber og forhandler priser for behandling og medicin direkte med klinikker, hospitaler og farmaceutiske selskaber.
Under Sanders’ plan skal en arbejdsgiver betale 6,2 pct. af den ansattes løn i præmie til staten og medarbejderen 2,2 pct. For en jævn familie ville beløbet være mindre end præmien til forsikringsselskaber.
Clinton beskyldte Sanders for at ville hæve middelklassens skattetryk og sagde, at hun hellere ville forbedre Obamas sundhedsreform.

