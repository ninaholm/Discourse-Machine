FN's klimachef: EU svigter i forhandlinger
Yvo de Boer, manden der trækker i trådene op til klimatopmødet i København, kritiserer EU for at presse u-lande urimeligt og for ikke at give klar besked om klimabistand. I morgen skal et EU-topmøde levere varen
-På Bali blev det aftalt, at u-landene skal foretage nationalt passende reduktionsinitiativer, forudsat at finansiel bistand er tilgængelig, så de bliver i stand til at gøre det. Så jeg synes,EU nu sætter vognen foran hesten-, siger FN-s klimachef, Yvo de Boer.


 To dage før EU's stats- ogregeringschefer mødes i Bruxelles for at fastlægge EU's mandat til klimatopmødet i København, retter generalsekretæren for FN's klimasekretariat en opsigtsvækkende kritik mod EU-lederne for at bringe forhandlingerne i fare.
Yvo de Boer, hollænderen der holder sammen på trådene i de komplicerede internationale forhandlinger, mener, at EU presser u-landene på en måde, der kan give bagslag i forhandlingerne. Samtidig svigter EU sit løfte om at lægge de penge på bordet, som er forudsætningen for u-landenes evne og vilje til at gøre en egen indsats mod drivhus-gasudledningerne.
De Boer, der p.t. kaldes 'den flyvende hollænder', fordi han konstant er på farten mellem verdens hovedstæder, var i går i København for at tale på konferencen Carbon Market Insights 2009, arrangeret i Bella Centret af analysevirksomheden Point Carbon.
"Hvordan ser tingene ud i forhold til en aftale," spurgte Yvo de Boer med henvisning til den globale klima-aftale, der skal indgås til december.
"Bekymrende," svarede han selv. "Man tror måske, der er ni måneder til Københavnsmødet, men i mit univers er der seks uger til, eftersom vi kun har seks ugers forhandlingstid mellem nu og København. Der er virkelig behov for at tage tingene alvorligt nu, hvis vi skal holde tidsfristen."
Afgørende er det, at man tager et stort skridt fremad, når alverdens lande om 12 dage mødes i Bonn for at fremlægge, hvad de hver især vil forpligte sig til i en klima-aftale. Og det er her, de Boer bekymrer sig om signalerne fra EU, sådan som de foreligger fra EU-finansministrenes møde forleden. De vil med stor sandsynlighed blive bekræftet på EU-topmødet torsdag-fredag.
"Hvad angår sikring af penge til at bremse klimaforandringerne, afviger de seneste konklusioner fra EU's finansministre fra, hvad der blev konkluderet på Bali. Det er ikke nyttigt for bestræbelserne på at bevæge verden frem mod en aftale i København. Verden venter af EU-topmødet, at man bevæger sig beslutsomt fremad med hensyn til finansiering uden at anfægte, hvad der allerede er opnået enighed om," sagde de Boer med henvisning til konklusionerne i den såkaldte Bali Action Plan, vedtaget i december 2007 som den globale køreplan frem mod Københavnsmødet.
De Boer kritiserer, at der i den tekst fra EU-finansministrene, som nu går videre til EU's stats- og regerings-chefer, flere steder står, atu-landene skal "forpligte sig" til indgreb mod drivhusgasserne. Bali-planen, som det kostede blod, sved og tårer at få både u-landene og USA til at acceptere, taler alene om, at u-landene skal "overveje" "nationalt passende" klimahandlinger.
Samtidig siger EU-papiret, at fastlæggelsen af forpligtende reduktionsstrategier i u-landene skal være "en betingelse for udbetaling af international finansiel støtte".
Som de Boer læser EU, ønsker man, at u-landene først når målene og så modtager klimabistanden fra i-landene.
"Det er ikke, hvad der blev aftalt på Bali. Det blev aftalt, at u-landene skal foretage nationalt passende reduktionsinitiativer, forudsat at finansiel bistand er tilgængelig, så de bliver i stand til at gøre det. Så jeg synes, EU sætter vognen foran hesten," sagde Yvo de Boer.
Han kritiserede samtidig, at EU fortsat ikke vil sige, hvor meget man er rede til at yde u-landene i klima-bistand. Allerede under den seneste internationale forhandlingsrunde i Poznan, Polen, blev EU stærkt kritiseret for ikke at give klar besked på dette punkt.
"Da ministrene mødtes i Polen i december sidste år, bebudede EU, at man ville fremlægge sin finansielle pakke på EU-topmødet i marts. Derfor tror jeg, det internationale samfund forventer, at EU i det mindste bringer klarhed om, hvordan det vil tilvejebringe finansielle ressourcer, så man kan leve op til de løfter, man skrev under på i Bali," siger FN's klimachef.
EU har selv skønnet, at u-landene får brug for i størrelsesordenen 90 mia. euro - over 650 mia. kr. - årligt i 2020 til deres klimaindsats. Fagfolk og internationale ngo'er angiver markant højere beløb. Men papiret fra EU's finansministre er klinisk renset for konkrete beløbstilsagn.
"Uden klarhed om finansiering vil der ikke blive tale om forpligtelser fra u-landenes side, og uden forpligtelser fra u-landene kommer der ingen forpligtelser fra i-landene," påpeger de Boer.
EU: Urealistisk
EU's klimaforhandler, vicegeneraldirektør i Kommissionens miljødirektorat, Jos Delbeke, forsvarede på Point Carbon-konferencen EU-ministrenes position.
"Når det handler om den finansielle del af forhandlingerne, er vi stadig i en tidlig fase. Lad os ikke drage forhastede konklusioner om, at løfter er blevet brudt," sagde Delbeke. "Vi er nødt til at få en vis realisme ind i forhandlingerne. Finansministrene har signaleret, at u-landenes forventninger, hvad angår finansiel bistand, er langt hinsides det mulige."
"EU har den gældende rekord, når det handler om økonomisk bistand til u-landene. Vi har endnu ikke hørt noget udspil fra andre af de større aktører, herunder USA, så der er blandt finansministrene en vis stemning for ikke at forpligte sig for tidligt, for det kan meget vel ende i et spil, hvor de eneste, der betaler gildet, er EU," påpegede Jos Delbeke.


