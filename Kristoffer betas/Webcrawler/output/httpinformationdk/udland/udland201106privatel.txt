Privat eliteuniversitet åbner dørene i Storbritannien
Nyt privat eliteuniversitet udfordrer Oxford og Cambridge på kvalitet, men det bliver ikke billigt. Kritikere mener, at profitgivende institutioner stadfæster uligheden i universitetssektoren


 LONDON  Det er kun en måned siden, at den britiske premierminister personligt måtte gribe ind og slå fast, at velhavende borgere ikke vil kunne købe sig ind på landets eliteuniversiteter. Adgang til universiteterne handler om »evnen til at lære, ikke evnen til at betale,« sagde David Cameron efter et forslag fra hans uddannelsesminister om at sælge universitetspladser uden om fundingsystemet til en højere pris.
Nu ser det imidlertid ud til, at størrelsen af pengepungen alligevel vil komme til at spille en rolle efter annonceringen af landets første private eliteuniversitet, New College of the Humanities, i Bloomsbury i London. Universitetet bliver finansieret af finans- og forretningsfolk, et schweizisk multimillionær-ægtepar og de 14 topprofessorer, der er gået sammen om at oprettet eliteinstitutionen.
Universitetet vil tælle undervisere fra Harvard, Princeton, Oxford og Cambridge som filosoffen A.C. Grayling, biologen Richard Dawkins og økonomiprofessoren Niall Ferguson.
Allerede fra 2012 vil universitetet optage studerende i bl.a. jura, økonomi, historie, engelsk litteratur og filosofi til en pris af 18.000 pund (godt 150.000 kr.) om året  eller det dobbelte af det nye loft for brugerbetaling i det statsstøttede system. Bolig- og leveomkostninger vil koste yderligere omkring 10.000 pund om året.
Rasende unge og lærer
Både landets studenterunion (NUS) og universitetslektorernes fagforening (UCU) beskylder regeringen for at gøre det britiske universitetssystem mere ulige med nedskæringerne i den offentlige støtte og opfordringen til private investorer om at oprette profitgivende uddannelsesinstitutioner.
»Mange ville elske at blive undervist af folk som A.C. Grayling og Richard Dawkins, men for 18.000 pund om året ser det ikke ud til at blive de allerklogeste, men dem med de største lommer, som får den mulighed,« siger Sally Hunt, UCU's generalsekretær.
»Lanceringen af dette universitet fremhæver regeringens fiasko med at beskytte kunst og humaniora og er yderligere et bevis på, at dens finansieringsplaner for universiteterne vil rodfæste uligheden inden for højere uddannelse,« tilføjer hun med henvisning til, at London Metropolitan University har besluttet at lukke 70 procent af deres kurser  hovedparten inden for humaniora og samfundsvidenskab  som resultat af de nye fundingplaner.
De studerende planlægger en e-mail-kampagne for at presse den kendte ateist og forfatter Richard Dawkins til at trække sin støtte for den nye institution.
I et udkast til et brev, som tænketanken Ekklesia er i besiddelse af, skriver de, at hans rolle i universitetet vil »give regeringens planer for yderligere privatisering af højere uddannelse troværdighed og kan derfor styrke dens argument for yderligere nedskæringer«.»Eksistensen af sådanne institutioner i Storbritannien vil opmuntre til at bevare eliterne gennem generationer. De vil sikre, at forældres rigdom har mere og mere at gøre med succes i livet,« fortsætter brevet.
Lyserøde professorer
Mange er blevet overraskede over nogle af navnene på de involverede professorer, fordi de er blevet opfattet som såkaldte 'lyserøde akademikere'  liberale professorer, der har været kritiske over for nedskæringspolitikken.
En af universitetets nye undervisere Steve Jones, der er professor i genetik, siger til The Sunday Times, at han ikke er veltilpas med størrelsen på brugerbetalingen.
»Men det sørgelige er, at jeg er ret sikker på, at 18.000 pund snart vil blive noget nær normen,« tilføjer han.
Professor Grayling, der bliver universitetets første rektor, mener, at de offentlige nedskæringer vil svække kvaliteten af de nuværende eliteuniversiteter, og at de 18.000 pund om året vil sikre, at det nye universitet kan tilbyde uddannelse af 'højeste kvalitet'. Bl.a. vil universitetet have en-til-en-undervisning, mere end 12 undervisningstimer om ugen og kun 10 studerende for hver underviser.
»Vores prioriteter vil være fortræffelig undervisningskvalitet, fremragende lærer-studenter-forhold og et stærkt støttende og lydhørt indlæringsmiljø,« siger han til The Guardian og påpeger, at de studerende vil forventes at have topkarakterer fra deres ungdomsuddannelser for at komme ind, og at der vil være legater til rådighed for mindrebemidlede studenter.
»Vores studerende vil blive udfordret til at udvikle sig til drevne, vidende og reflekterede tænkere og vil modtage en undervisning, der  matcher den aspiration.«
Regeringen har aktivt opmuntret udviklingen af institutionen med annonceringen af en fordobling af puljen af offentlige studielån til studerende, der vælger private institutioner. Og langt fra alle er modstandere af udviklingen.
»Det nye universitets største styrke vil være dens frihed fra regeringens sociale ingeniørarbejde. Uden krav om intellektuel og social spredning vil New College of the Humanities kunne vælge præcis dem, de ønsker, udelukkende baseret på fortræffelighed, netop som det ideelle universitet burde kunne,« skriver forfatter og journalist Harry Mount i den højreorienterede avis The Daily Telegraph.
En af universitetets investorer, bestyrelsesformanden for PR-firmaet Financial Dynamics, Charles Watson, siger, at »højere uddannelse i Storbritannien må udvikle sig,« hvis systemet skal sikre landets »fremtidige økonomiske og intellektuelle rigdom.«
»New College tilbyder en anderledes model  en, der bringer ekstra privat sektor finansiering ind i højere uddannelse i humaniora på et tidspunkt, hvor behovet er størst, og kombinerer legater og brugerbetaling,« siger han til The Guardian.


