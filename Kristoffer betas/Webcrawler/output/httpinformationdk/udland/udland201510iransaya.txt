Irans ayatollah godkender atomaftale



 Irans øverste leder, ayatollah Ali Khamenei, godkendte i går atomaftalen mellem Teheran og stormagterne. Han har samtidig givet ordre til, at den bliver implementeret på visse betingelser, forlyder det på ayatollahens officielle hjemmeside.
I et brev til præsident Hassan Rouhani siger Irans religiøse leder, at USA og EU klart bør meddele, at sanktionerne mod Iran fjernes, og Khamenei advarer om, at aftalen strukturelt har flere svage punkter.
Khamenei pointerer også, at Iran ikke vil opgive lagrene af beriget uran eller ændre tungtvandsreaktoren i Arak, før problemerne omkring mulige militære dimensioner omkring det omstridte atomprogram er løst. 

