FN vil have undersøgt, om Israel har begået krigsforbrydelse
Meldingerne om Israels brug af 'infame våben' bandlyst under Geneve-konventionerne vil ikke gå væk


 Mens tallet for palæstinensiske dødsofre stiger, efterhånden som de graves ud af Gazas ruinlandskaber, efterlyser FN's talsmand i Jerusalem, Chris Gunness, en undersøgelse af, hvorvidt Israel har 'begået en krigsforbrydelse'. 
Gunness' henviser til missilangrebet på UNRWA-hovedkvarteret i Gaza By i sidste uge, hvor lageret af fødevaresække blev antændt af tre bomber armeret med hvid fosfor. Det særlige ved denne fosfor er stor røgudvikling og høj brandbarhed, der fremkommer, når fosforen møder ilt efter eksplosionen. Fosforbrandene slukkes med sand, idet vand blot øger varmeudviklingen. 
Når det israelske Forsvarsministerium og militære talsmænd i løbet af de 22 dages krig, der har kostet 1.300 dræbte (100 mere end på 33 dage i Libanon 2006), er blevet spurgt om, hvorvidt Israel har anvendt 'bandlyste' våben i henhold til Geneve-konventionerne, har svaret været absolut enslydende: "Vi anvender kun våben, der er i overensstemmelse med de internationale regler for krigsførelse."
Hvad angår den hvide fosforbombe - kaldet 'Willy Pete' - er det både rigtigt og så alligevel ikke. Våbnet er tilladt i åbne områder, hvor det danner 'røgslør' under tank- fremrykning, således at en fjende med granatkastere ikke kan se det, men det er forbudt ifølge Geneve-protokol III fra 1980 i områder, hvis det rammer boligområder med civile. Tre FN-arbejdere i Gaza blev sårede ved nedslagene i UNRWA-hovedkvarteret, og internationale læger ved Gaza-hospitaler har rapporteret om patienter, herunder børn, med tredjegradsforbrændinger. Israel har ikke underskrevet Protokol III.
Forrige lørdag udsendte menneskeretsorganisationen Human Rights Watch en opfordring til Israel om 'stop for den ulovlige brug af fosforbomber i Gaza'. Organisationens våbenekspert, Marc Galasco, er i Israel og siger til avisen Ha'aretz, at der for ham ikke er tvivl om, at Israel bruger hvid fosfor lovligt. Fra bakketoppe nord for Gaza-grænsen har pressefolk og tilskuere kunnet se, hvordan bomberne kastes fra luften med en vifte af 116 hvide 'vaffelskyer', der har en 'fyrværkeriagtig effekt'. Garlasco mener, at brug af fosforbomber, der fremstilles af det amerikanske firma General Dynamics, skal ses på baggrund af Libanon-krigen i 2006, hvor Israel mistede mange tanks i træfninger med Hizbollah.
Israel har ifølge Garlasco også afprøvet nye våben under den 22 dage lange offensiv, bl.a. en GPS-styret mortérgranat, udviklet i 2006-2007, som finder sit mål ved hjælp af satellit-navigation, og som bl.a. blev brugt, da en FN-skole i Jabalya-flygtningelejren blev ramt med 40 dræbte civile som resultat. 
Umiddelbart svarede det israelske militær med at fremvise en video, der viste, at militante havde taget opstilling ved skolen. Da det blev afsløret, at videoen var mere end et år gammel, sagde militæret, at militante havde skudt på israelerne fra skolens område. Da det blev tilbagevist - og erkendt af Israel som en løgn - lød forklaringen, at en mortérgranat havde 'ramt 30 meter ved siden af'.
Lille fejlmargin
Marc Galarsco siger imidlertid, at de GPS-styrede mortérgranaters fejlmargin ifølge faglitteraturen er tre meter, ikke 30 meter, og tilføjer, at det er første gang dette våben bruges i en væbnet konflikt.
Som tidligere omtalt her i avisen menes israelerne også at have taget to andre nye våben i brug: Den såkaldte 'GBU-39' som indbyggere i Rafah ved den egyptiske grænse har registreret som 'en jordrystelse'. Den borer sig ned i undergrunden, før den eksploderer. Og den er blevet anvendt mod det net af tunneler, der under Israels blokade af Gaza var livline og våbensmugler-rute til omverdenen. 
En anden bombe, formentlig den såkaldte DIME eller en tilsvarende type bestående af 25 procent trotyl og 75 procent wolfram (tungsten), har forårsaget meget alvorlige kvæstelser, som lægerne i Gaza ikke hidtil har set. Hele underkroppe er revet væk efter nedslag, der er dødelige indenfor en radius af 10-20 meter. Men våbnet er 'humant' som en anti-personel-mine affyret fra ubemandede droner og konstrueret, så skader på civile, der er i nærheden af målet, minimeres.
Om dette våben, der ikke er omfattet af nogen konvention, har været brugt i Gaza er ikke klarlagt. Men det synes evident, at det delvist forbudte fosforvåben har været anvendt - rester af missiler med inskriptionen M825A1, producentens kode for 'Willy Pete', siges at være fundet i det nordlige Gaza 9. juni, hvor Informations korrespondent samme dag så en hvid 'vaffelsky' folde sig ud. Israelske talsmænd har tilbagevist 'beviset' med henvisning til, at det også er betegnelse for uskadelige signalraketter. Præsidenten for ICRC, det internationale Røde Kors, Jakob Kellenberger, var i Gaza i krigens sidste uge, hvor han besøgte Shifa-hospitalet, Gaza Citys største, og fandt 'ikke beviser' for, at nogen tilskadekomne havde været udsat for fosforforbrændinger. 
"Vi har folk på hospitalet, og de har ikke konstateret skader, der beviseligt kommer fra fosfor," sagde han til avisen The Independent.
Hamas har i mindst ét tilfælde meddelt, at de har anvendt fosfor i de hjemmegjorte Qassem-raketter. 


