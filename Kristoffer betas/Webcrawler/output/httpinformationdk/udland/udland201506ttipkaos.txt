TTIP kaos i EU-Parlamentet



 Onsdag aflyste Europa-Parlamentet både afstemning og debat om den resolution, der skulle have fortalt EU-Kommissionen, hvordan parlamentet ser på den transatlantiske frihandelsaftale, TTIP, som Kommissionen p.t. forhandler med USA. Årsag til aflysningen var den socialdemokratiske S&D-gruppes fortrydelse af resolutionsforslagets udsagn om den såkaldte ISDS-mekanisme, den private voldgift som kan give udenlandske investorer adgang til at sagsøge regeringer uden om de nationale domstole.
Læs også: S i svært dilemma før TTIP-afstemning
S&D havde under udvalgsarbejdet godkendt en formulering, der ikke kategorisk udelukker ISDS i en TTIP-aftale, og det førte til stærk kritik internt i S&D-gruppen og til et skærpet ændringsforslag i 11. time. Dette udløste imidlertid en strøm af andre ændringsforslag fra både venstre og højre side i parlamentet og en overhængende risiko for nedstemning i plenum af enhver TTIP-resolution. Derfor vedtog man på et hastemøde onsdag morgen – med 183 stemmer mod 181 – at udskyde både afstemning og debat.
Mens alle parter nu beskylder hinaden for svigt og løftebrud, står EU-Kommissionen uden noget signal fra parlamentet om synet på en TTIP-aftale.
Allertidligst i juli ventes parlamentet at kunne genoptage sagen.

