Ukrainske antisemitter er med i magtspillet
I Ukraine har det højrenationalistiske parti Svoboda fået mere magt end nogensinde efter Maidan-revolutionen. Partiets voldelige ageren og tidligere antisemitiske udtalelser vækker bekymring, først og fremmest i Sydøstukraine
Oleg Tjahnibok er leder af partiet Svoboda og specifikt nævnt på en antisemitisk liste. Der står også parti- og parlamentsmedlem Igor Mirosjnitjenko, som i sidste uge overfaldt en chef for den statsejede tv-kanal.


 
	Det er et stærkt højrenationalistisk parti. De er regulært antisemitiske og homofobiske.« Sådan omtaler den tidligere Sovjet-korrespondent og forfatter Leif Davidsen de ukrainske politikere fra partiet Svoboda (hvilket betyder frihed, red.), der er den næststørste partner i landets nye koalitionsregering.

	Leif Davidsens kritik er langt fra den skarpeste af slagsen. Enkelte vestlige eksperter og journalister går så langt som at beskrive Svoboda som neonazister. Hvis et lignende parti kom til magten i et EU-land, ville det uden tvivl resultere i »en meget løftet pegefinger« fra europæiske politikere, vurderer Leif Davidsen.

	»Når vi tænker på, hvor følsomme vi i Europa er med den slags, og hvordan vi for eksempel reagerede, da Jörg Haiders parti blev en del af regeringen i Østrig, er det lidt underligt, at reaktionen er, som den er. Men her har man besluttet sig for, at man ikke skal skabe splittelse i den fælles front mod Rusland og Putin, og før det mod Janukovitj«, siger forfatteren.

	Således mødtes EU’s udenrigspolitiske chef, Catherine Ashton, og flere andre europæiske politikere med Svobodas leder, Oleg Tjahnibok, allerede i slutningen af 2013, da den såkaldte Maidan-bevægelse mod den daværende præsident Janukovitj var ved at tage fart.

	Værre end ’jødesmovs’

	Svoboda har ellers længe været kendt som et kontroversielt parti, der i 2012 røg i top fem på den årlige liste over alverdens antisemitter, som Simon Wiesenthal Center offentliggør ved årsskiftet. Samme år fik Svoboda cirka 10 procent af stemmerne ved det ukrainske parlamentsvalg.

	»Det er et ekstremt parti, hvis repræsentanter er kommet med udtalelser, der er nedgørende og fornærmende mod jøder«, fastslår rabbiner Abraham Cooper, der står i spidsen for udarbejdelsen af Simon Wiesenthal Centers liste. Han hæfter sig især ved Svoboda-medlemmernes brug af ordet »sjid«, der er langt stærkere end for eksempel det danske »jødesmovs«.

	»Det er værre end det engelske ’dirty jew’«, forklarer Abraham Cooper.

	Men jøder er ikke den eneste gruppe, Svoboda har talt nedgørende om. Det samme gælder russere i Ukraine, som i øvrigt ville blive ramt, skulle partiets officielle politik blive gennemført. For Svoboda er bl.a. fortaler for, at ukrainske statsborgere, der ikke taler godt ukrainsk, skal fratages statsborgerskabet.

	Sådan en lov vil gå ud over mange russere i først og fremmest Syd- og Østukraine, der har russisk som deres første sprog og ofte kun taler russisk. I det hele taget er fordelingen af ukrainsk og russisk nærmest 50/50 i Ukraine, der er blevet beskrevet som »en stat, men ikke en nation« af den tidligere amerikanske ambassadør i Sovjetunionen, Jack F. Matlock. Ikke desto mindre lykkedes det for Svoboda og andre højrenationalistiske kræfter at få vedtaget en kontroversiel lov i det ukrainske parlament – som noget af det første efter den afsatte præsident Janukovitj’ flugt.

	Loven degraderede det russiske sprogs status og kan meget vel have haft indflydelse på spredningen af konflikten til især Østukraine, hvor man siden har haft sammenstød mellem pro-Maidan og prorussiske demonstrationer og grupperinger.

	Den fungerende ukrainske præsident, Oleksandr Turtjinov, nægtede at underskrive loven, som dermed ikke er trådt i kraft, men skaden er sket, konstaterer Leif Davidsen.

	»Signalet er sendt. For ligesom i Danmark er der også i Ukraine forskel på den førte politik, og på hvordan politikken opfattes. Og jeg kan godt forstå, at folk i Sydøstukraine bliver nervøse over en lov imod deres sprog og kultur og tænker ’Det første, de gør, er at fratage mig mit sprog’«, siger Leif Davidsen, der mener, at Svoboda »bruger sprog som politisk våben«.

	Overfald på tv-chef

	Sproget er dog ikke det eneste våben, Svoboda bruger. Flere af deres medlemmer er nemlig heller ikke blege for at lade knytnæverne tale. I sidste uge gik det ud over Aleksandr Pantelejmonov, chefen på den store statsejede tv-kanal, der blev overfaldet af Svoboda-folk anført af parlamentsmedlem Igor Mirosjnitjenko. De var angiveligt utilfredse med, at kanalen transmitterede Vladimir Putins tale fra Moskva, som også blev transmitteret på for eksempel dansk tv. Pantelejmonov blev ydmyget, slået og tvunget til at skrive under på en ’frivillig’ fratrædelse. Det hele blev optaget på en video, der ligger frit tilgængeligt på Youtube. Mest påfaldende er det måske, at samme Igor Mirosjnitjenko er næstformand i ytringsfrihedskomiteen i det ukrainske parlament.

	Selv har han aldrig været bange for at bruge sin ytringsfrihed. Det resulterede bl.a. i, at han – sammen med partilederen for Svoboda, Oleg Tjahnibok – blev specifikt nævnt på Simon Wiesenthal Centers antisemitiske liste i 2012.

	Overfaldet på Pantelejmonov er blot én i en række voldelige episoder, som ukrainske højrenationalister har stået bag på det seneste. Det er bl.a. gået ud over politikere, politifolk og jøder.

	»Der har været voldelige angreb på jøder, hvor to eller tre synagoger er blevet angrebet af uidentificerede grupper,« oplyser rabbiner Abraham Cooper fra Simon Wiesenthal Center.

	Det er dog ikke Svoboda, men først og fremmest højreorienterede militser, der flere gange har vist, at de er parate til at bruge vold. Den stærkeste blandt disse grupperinger er Pravyj Sektor (Højre Sektor), som nærmest er en paramilitær enhed, der i øvrigt netop er blevet registreret som politisk parti.

	Både Svoboda og ledende folk fra Højre Sektor har dog trods alt »dæmpet deres retorik«, efter den nye koalitionsregering er blevet dannet, fortæller Leif Davidsen, der ligesom Abraham Cooper hæfter sig ved, at det for tiden især er modstanden mod Putin og Rusland, der binder den nye ukrainske koalition sammen.

	»Men Svoboda og lignende grupperinger har stadig meget at bevise på grund af deres tidligere opførsel,« siger Abraham Cooper. »De ukrainske ledere står over for historiske beslutninger i et land med en lang tradition for antisemitisme. Og med de udtalelser, der er kommet fra flere personer fra det yderste højre, som nu er blevet vigtige magtspillere, kan man roligt sige, at mange mennesker holder vejret.«

