Kina fængsler tusindvis af miljø-forbrydere
Tusinder af kinesere blev sidste år arresteret for overtrædelse af landets miljølovgivning. Det er en mangedobling på bare ét år og endnu et tegn på, at Beijing er begyndt at tage den massive forurening alvorligt
 I Kina er 90 procent af grundvandet i byerne og 70 procent af floderne forurenede, og luftforurening vurderes at være skyld i omkring en million for tidlige dødsfald om året.


 De dage, hvor kinesiske virksomhedsejere med stiltiende accept fra lokale embedsmænd kunne se stort på miljøet, er ved at være forbi. Den kinesiske regering har erklæret »krig mod forurening«, og det kan nu aflæses i kriminalitetsstatistikkerne.
Sidste år anholdt kinesisk politi mere end 8.400 personer for overtrædelse af landets miljølovgivning, skriver det statslige kinesiske nyhedsbureau Xinhua samt flere internationale medier. Det er mere end en 40-dobling på bare ét år.
Sagerne omhandler ifølge den kinesiske miljøminister, Chen Jining, primært om fabrikker, byggepladser og værksteder – og altså ikke privatpersoner. I mange tilfælde involverer sådanne sager også embedsmænd, der har »modtaget bestikkelse, misbrugt deres magt til at godkende forurenende projekter og fungeret som en beskyttende paraply for miljøsyndere,« har Xinhua tidligere rapporteret. Det stigende antal arrestationer er blot det seneste i rækken af tegn på, at Kinas regering er begyndt at tage landets massive forureningsproblemer alvorligt.
Hammeren falder
Beijing har i flere år lovet at gøre op med de seneste årtiers ensidige fokus på økonomisk vækst frem for alt. En model, der på den ene side har løftet hundreder af millioner af kinesere ud af fattigdom, men som også har haft ødelæggende konsekvenser for miljøet, tydeligst symboliseret ved landets smogindhyllede byer. 90 procent af grundvandet i byerne og 70 procent af floderne er forurenede, og luftforurening vurderes at være skyld i omkring en million for tidlige dødsfald om året.
I praksis har det dog vist sig svært at få lokale magthavere og magtfulde statslige virksomheder, der har deres egne økonomiske interesser, til at overholde de nye miljøstandarder. Det stigende antal anholdelser er et led i den kamp.
Det samme er en ny miljølovgivning, der trådte i kraft ved årsskiftet. Lovændringen, der er en første af sin slags siden 1989, giver Kinas miljøbeskyttelsesmyndigheder autoritet til på egen hånd at straffe »miljøforbrydere« med langt større bøder end hidtil – og i tilfælde af gentagne forseelser også fængsel. Samtidig har omkring 300 grønne organisationer ifølge kinesiske medier fået mulighed for at anlægge sager på vegne af de mennesker, der rammes af konsekvenserne af forurening.
Væsentligst er dog, at lokalregeringer, som ikke lever op til miljøstandarderne, når de for eksempel godkender opførelsen af en ny fabrik, ikke længere vil kunne få penge fra staten til at udvikle økonomien. Med andre ord: »Hammeren er ved at falde« over for Kinas miljøsyndere, som analytiker Jennifer Turner fra tænketanken The Wilson Center siger til Al-Jazeera.
En trussel mod partiet
Beijings nyfundne interesse for miljøspørgsmål skyldes primært to forhold. Dels er der i den kinesiske regering en erkendelse af, at forureningen er en hindring for fortsat økonomisk vækst. En rapport fra Verdensbanken har vist, at miljøproblemer årligt koster Kina omkring 9 procent af bruttonationalproduktet. Dels er folkestemningen de senere år blevet tiltagende kritisk over for forurening. Under kuplen, en dokumentarfilm af en kendt kinesisk journalist om landets miljøproblemer, nåede tidligere i år at blive set 200 millioner gange og startede en intens debat, inden den blev fjernet fra nettet af regeringens censurapparat.
Kommunistpartiet frygter, at utilfredsheden med den udbredte forurening vil medføre uroligheder og måske på sigt komme til at udgøre en trussel mod dets magt. Derfor suppleres de nye miljøtiltag også fortsat med fængslinger af miljøaktivister, der tillader sig at kritisere regeringens tiltag for at være utilstrækkelige.

