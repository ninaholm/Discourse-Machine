I ’Saltgraven’ løb CIA’s tortur løbsk
Efterretningstjenesten CIA lod i sit hemmelige fængsel i Afghanistan uuddannede officerer tortere fanger, der var tilbageholdt uden grundlag for mistanke. Metoderne fortsatte uden for kontrol og trods klager fra forhørsledere


 I 22 timer ad gangen henover to dage hang Ridha al-Najjar fra et rør i loftet ved hjælp af håndjern, ude af stand til at bevæge sine arme. Han havde hætte over hovedet, ble på og ingen adgang til et toilet. Sådan lyder én blandt flere beskrivelser af, hvordan fanger blev behandlet i ’Salt Pit’, CIA’s hemmelige fængsel nord for Kabul i Afghanistan. Detaljerne er kommet frem i den rapport om CIA’s brug af tortur, som det amerikanske senats efterretningsudvalg offentliggjorde tirsdag. Den beskriver i detaljer strategien for at få oplysninger ud af Ridha al-Najjar, der var mistænkt for at have været livvagt for al-Qaeda-lederen Osama bin Laden:
»Isolation i fuldstændig mørke, gør hans mad dårligere, sørge for at holde ham ved en ubehagelig (lav) temperatur, [spil musik] 24 timer i døgnet og hold ham fastspændt i kæder med hætte over hovedet,« lyder det i rapporten om afhøringen, der satte standarden for afhøringer i Saltgraven, hvor omkring 64 fanger ifølge New York Times blev tilbageholdt i løbet af to år.
»Ifølge CIA’s generalinspektør blev tilbageholdelse og afhøringen af Ridha al-Najjar ’modellen’ for, hvordan andre tilbageholdte skulle håndteres ved DETENTION SITE COBALT,« lyder det i rapporten. ’COBALT’ er rapportens kodenavn for ’Salt Pit’, der var et af de første såkaldte black sites, hvor al-Qaeda-mistænkte blev tilbageholdt og afhørt. Al-Najjar blev anholdt i den pakistanske kystby Karachi og overført til fængslet i Afghanistan i september 2002. Han sidder i dag fængslet på Bagram-basen, ligeledes nord for Kabul. Han er aldrig blevet sigtet.
Arbejdsmetoderne i ’Salt Pit’ er blot et eksempel blandt mange i den over 500 sider lange rapport, der indeholder en lang række nye detaljer om bl.a. anal tvangsfodring samt afsløringer af, at CIA enten underdrev eller var ude af stand til at få overblik over antallet af fanger.
Både i rapporten og af amerikanske medier, herunder L.A. Times og New York Times, bliver ’Salt Pit’ fremhævet som det mest tydelige tegn på en efterretningstjeneste, der kørte af sporet i kampen mod terror. Om ’Salt Pit’ nævner rapporten blandt andet, at den »lavt rangerede CIA-officer, der var udnævnt til at være fængselsinspektør »har et sted mellem en lille smule og ingen erfaring med afhøringer eller håndtering af fanger«. Det skete til trods for, at hans kolleger forinden havde opfordret til, at han »ikke længere burde have adgang til klassificerede oplysninger grundet »mangel på ærlighed, dømmekraft og modenhed«.
Samme officer beordrede en anden fange, Gul Rahman, bundet fast til væggen med kæder, kun let påklædt. Næste morgen var han død af kulde. Fire måneder senere fik CIA-officeren 2.500 amerikanske dollar i bonus for sit »gennemgående fremragende arbejde«.
Et af CIA’s egne opsynsudvalg anbefalede senere en disciplinærsag mod officeren, men ideen blev skudt ned af justitsminister Eric Holder i 2012.
CIA løbet løbsk
Joshua E.S. Phillips er journalist og forfatter til bogen None of us were like this before, der beskriver, hvordan udsendte amerikanske soldater blev torturbødler i krigen mod terror. Amerikaneren har i mange år undersøgt både CIA og militærets brug af tortur.
»Rapporten bekræfter, hvad folk har sagt i årevis, mens ansatte, der har udtrykt bekymringer, er blevet ignoreret, undermineret eller sågar truet,« siger Phillips, der påpeger, at flere af CIA’s egne undersøgelser har påvist, at tortur ikke var en brugbar forhørsmetode.
»Når folk bryder loven systematisk i hvilken som helst del af en statslig tjeneste, så har du som regering en uberegnelig institution, der ikke plejer dine interesser,« siger han.
Opspind levede videre
Joshua E.S. Phillips’ udsagn bekræftes af rapporten, der også påpeger, at oplysninger fra torturafhøringerne, der senere viste sig at være usande, levede videre.
»Justitsministeriet udførte ingen uafhængig analyse eller verificering af de oplysninger, det modtog fra CIA. Ministeriet advarede dog imod, at hvis CIA’s fakta ændrede sig, ville de juridiske følgeslutninger ikke nødvendigvis længere være gyldige,« lyder det i rapporten.
Selv når CIA erkendte, at oplysninger var forkerte, fik de lov at leve videre i systemet, anfører rapporten:
»I tilfælde, hvor CIA fastslog, at de oplysninger, det (CIA, red.) havde videregivet til Justitsministeriet var usande, gjorde CIA sjældent ministeriet opmærksom på det.«
Rapporten påviser tilmed, at CIA’s bogføring og opsyn var så ringe, at efterretningstjenesten ikke havde overblik over sine egne aktiviteter i krigen mod terror.
»CIA’s bogføring af dets fanger« i Afghanistan var så mangelfuld, at det i den periode »ikke var muligt for CIA at fastslå, hverken hvor mange fanger, det havde tilbageholdt, eller deres identitet«.
I telefonen fra New York veksler Joshua E.S. Phillips mellem slet ikke at være overrasket over omfanget af den tortur, rapporten beskriver, til at brøle af frustration over, at hans land ikke har stillet torturbødlerne til ansvar.
»Det store spørgsmål er jo, hvorfor USA ikke er seriøse, når det kommer til ansvarliggørelse. Hvordan kan det være okay, at vi har efterretningstjenester, der opfører sig på den her måde?« siger forfatteren.
»Jeg har haft modstridende holdninger om CIA i løbet af krigen mod terror, og jeg tror på statens ret til at beskytte sin egen sikkerhed, som det står nedskrevet i vores forfatning. Men hvis CIA ikke er ansvarlige over for nogen, så har vi en organisation, der er løbet fuldstændig løbsk. Det er er ingen overdrivelse at sige, at det er et kæmpe problem for vores demokrati,« siger Joshua E.S. Phillips.

