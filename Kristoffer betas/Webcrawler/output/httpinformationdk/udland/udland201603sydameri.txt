Sydamerika: Tidligere præsident Lula anklages for korruption
Brasiliens tidligere præsident gennem otte år, Lula da Silva, blev onsdag sigtet for hvidvaskning og korruption. Lula afviser alle beskyldninger


 Brasiliens tidligere så folkekære præsident Lula da Silva befinder sig lige nu midt i et hidtil uset stormvejr af anklager om magtmisbrug og korruption.
Onsdag meddelte den offentlige anklager i São Paulo, at Lula da Silva er under mistanke for at have hvidvasket penge og skjult værdier for myndighederne.
Det drejer sig blandt andet om en luksuslejlighed, der angiveligt skulle tilhøre Lula da Silva, men som står registreret under firmanavnet Constructora OAS. Et selskab, der ifølge den offentlige anklager fungerer som stråmand for lyssky forretninger.
Fredag i sidste uge blev Lula da Silva tilbageholdt i tre timer af politiet og den offentlige anklager i Paraná, der i efterforskningen af korruption og misbrug af statens midler ligeledes er stødt på den tidligere præsidents navn. De to sager, som myndighederne undersøger, skulle hænge sammen, og Lula da Silva er langtfra den eneste politiker, der er i myndighedernes søgelys. Flere nuværende og tidligere toppolitikere er allerede sigtet og fængslet.
Olieselskab malket
De mange korruptionssager og beskyldninger mod tidligere og nuværende toppolitikere har alle rod i de igangværende undersøgelser af det statslige olieselskab Petrobras, der angiveligt er blevet malket af ansatte og politikere for 10.000 millioner reales svarende til cirka 2,4 milliarder euro i perioden 2004 til 2012.
