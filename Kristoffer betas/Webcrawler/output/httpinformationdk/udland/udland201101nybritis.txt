Ny britisk sundhedsreform vækker 'ekstrem bekymring'
Radikal ændring af sundhedssystemet i Storbritannien er ikke ideologisk motiveret, siger premierministeren. Fagforeningerne og Labour raser
Premierminister David Cameron bad i går kritikere af den britiske regerings nye sundhedsreform om at 'blive voksne'. Reformen er bydende nødvendig, lød det fra Cameron, der understrege-de, at man ikke har råd til ikke at modernisere sundhedsområdet. De endelige detaljer for den nye omfattende reform offentliggøres i dag.


 LONDON - Den britiske premierminister, David Cameron, forsvarede i går sin regerings beslutning om at gennemføre de mest radikale reformer af landets sundhedsvæsen, NHS, i 60 år og lovede, at han vil »indsprøjte konkurrence« og invitere den »private sektor, lokale organisationer, sociale foretagender og velgørende organisationer« indenfor, så de kan levere »fremragende offentlige ydelser«.
Reformplanerne betyder blandt andet, at ansvaret for 80 procent af hele NHS-budgettet - svarende til 80 milliarder pund om året - fra 2013 skal administreres i de enkelte lægehuse frem for i de lokale planlægningsafdelinger og er af sundhedstænketanken King's Fund blevet beskrevet som »den mest radikale omstrukturering af det nationale sundhedsvæsen, siden det blev til«.
En lang række fagforeninger, eksperter og branchefolk er imidlertid trådt frem med hård kritik af både reformplanerne og tempoet for implementeringen, som de beskriver som »potentielt katastrofal«.
I et åbent brev trykt i bladet British Medical Journal og underskrevet af flere end 100 læger, inklusive 20 professorer, skriver de, at de »skadelige reformer« ikke kun vil »ødelægge NHS, men også påvirke vores nations sociale struktur dybt«.
I et andet brev, trykt i avisen The Times, udtrykker lederne for seks sundhedsfagforeninger »ekstrem bekymring« for målsætningen om at generere mere konkurrence inden for systemet. Blandt andet ytrer de bekymring for et forslag om at skabe priskonkurrence mellem NHS og private firmaer, hvilket, de mener, kan føre til dårligere service for patienterne ved at putte pris forud for kvalitet.
»Der er klare beviser for, at priskonkurrence inden for sundhedssystemer er skadelig«, skriver de i brevet.
Ikke-ideologisk
Premierminister David Cameron afviste i går, at reformerne er ideologisk motiverede og sagde, at dem, der beskriver ændringerne som en privatisering, skulle se at »blive voksne«.
Han sagde, at fagforeningernes protester over reformerne bunder i en pligt til at stritte imod ændringer, men han mente, at de inderst inde ved, at ændringer er nødvendige.
»Prisen for vores offentlige servicer eskalerer for hvert år, der går uden modernisering. Behovet stiger, kommandostrukturen kan vokse, prisen går måske op, ineffektiviteten bliver mere forankret. At lade som om, at der er en 'let løsning' i at holde fast i status quo og håbe, at en smule ekstra penge vil fjerne udfordringerne, er komplet fiktion,« sagde premierministeren i en tale på Royal Society of Arts forud for introduktionen af reformplanerne i morgen.
»Sagt på en anden måde: Det er ikke sådan, at vi ikke har råd til at modernisere; det er sådan, at vi ikke har råd til ikke at modernisere.«
Den påstand er oppositionspartiet Labour imidlertid langt fra enig i. Partiets sundhedsordfører, John Healey, mener, at forbedringerne af NHS under Labour er synlige for enhver.
»David Cameron synes at se NHS som et andenklasses system, mens alle andre har set store forbedringer under Labour i de seneste år, og offentlighedens tilfredsstillelse nu er højere end nogensinde før. Det her er en fornærmelse mod millioner af NHS-ansatte,« sagde han.
John Healey beskyldte desuden Cameron for at bryde et valgløfte om ikke at gennemføre en omfattende reform af sundhedsvæsenet:
»Han afgav et personligt løfte om at 'beskytte NHS', og hans koalitionsaftale kunne ikke have været klarere ved at sige, at 'vi vil stoppe den interne gennemgående reorganisering af NHS, som har stået i vejen for omsorgen for patienterne.«
I et interview i britiske medier i går afviste Cameron imidlertid, at han havde brudt noget valgløfte og argumenterede i stedet for, at der er tale om en modernisering, som er drevet nedefra af patienter og læger. Downing Street har ifølge The Guardian udsendt et dekret om, at ændringerne skal beskrives som modernisering frem for reform.
Han pegede på, at 140 lægehuse har meldt sig frivilligt til at prøvekøre ændringerne, inden de bliver implementeret på landsplan.
»Disse lægehuse dækker omkring halvdelen af landet, så der er masser af entusiasme for det, vi gør,« sagde Cameron til BBC.
Dr. Chaand Nagpaul fra lægernes fagforening mener imidlertid, at lægerne har meldt sig for at forhindre, at NHS bryder sammen.
»Mange læger har kun meldt sig, fordi de kan se Primary Care Trust (der er ansvarlig for at planlægge sundhedsydelserne lokalt, red.) falde sammen for deres øjne, og de er bekymrede for, at NHS skal bryde sammen, med mindre de accelererer deres planer,« siger Nagpaul til onlinemagasinet for sundhedspersonale, The Pulse.


