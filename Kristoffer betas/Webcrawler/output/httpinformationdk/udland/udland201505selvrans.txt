Selvransagelse hos Labour efter valgfiasko
I takt med at formandsvalget i det britiske Labour-parti begynder, står partifæller og tidligere profiler i kø for at kritisere den afgåede formand Ed Miliband for at have afveget fra tidligere vinderkurs
 Partifæller og tidligere profiler i Labour står nu i kø for at kritisere den afgående formand Ed Miliband for at have trukket partiet for langt til venstre. Forud for den forestående formandsvalg opfordrer de til, at partiet finder tilbage til den midtsøgende linje, som sikrede Tony Blair tre valgsejre


 Labour-formand Ed Miliband trak partiet for langt til venstre – væk fra midten i britisk politik. Sådan lyder dommen fra egne rækker efter partiets værste valgnederlag siden 1987, hvor det bl.a. mistede 40 ud af 41 mandater i Skotland.
Siden har menige partimedlemmer, tidligere profiler såvel som kandidaterne til formandsposten stået i kø for at give deres bud på, hvad partiet nu bør gøre for igen at blive attraktiv for vælgerne.
»Nederlag er bitre, men kan også være konstruktive. At vælge en ny formand er vigtigt, men ikke nær så vigtigt som at vælge retning,« skriver den tidligere premierminister Tony Blair i The Observer.
Labours mest succesfulde formand, der vandt tre absolutte flertal i streg ved valgene i 1997, 2001 og 2005, mener, at »vejen til toppen ligger på midten« af britisk politik.
»Labour må stå for ambition og håb såvel som for medfølelse og omsorg. Hårdtarbejdende familier ønsker ikke kun, at vi fejrer deres hårde arbejde; de vil vide, at de gennem hårdt arbejde kan klare sig godt, stige i graderne, opnå noget. De ønsker at blive rigere, og det er vigtigt, at de ved, at vi ikke kun tolererer det; vi arbejder for det,« tilføjer han.
Partiet står nu over for en enorm genopretningsopgave samt den praktiske udfordring at finde en ny formand. Det skal ske i en proces, der kulminerer den 12. september, men som allerede er skudt i gang, efter at Liz Kendall, Yvette Cooper, Andy Burnham og Mary Creagh har meddelt, at de opstiller.
Også kampen om partiets politiske linje er begyndt, efter at flere af New Labour-æraens topfolk straks efter Ed Milibands afgang tog til tv-studierne og støttede op om Tony Blairs opfordring om at vende tilbage til midten af britisk politik.
Gruppen har været skubbet ud på sidelinjen, siden Ed Miliband – anset for at tilhøre den rivaliserende Brown-fløj i partiet – knebent slog sin bror, Blair-støtten David Miliband, ved formandsvalget i 2010. David Miliband forlod efterfølgende britisk politik for et job i New York, hvorfra han forleden kritiserede sin brors valgkamp og opfordrede partiet til at vende tilbage til New Labours midtsøgende linje.
»Enten bygger vi videre på det, Labour opbyggede efter 1997, og vi har en chance for at vinde, eller også skrotter vi det og taber,« sagde han – en konklusion som også Peter Mandelson, der sammen med Tony Blair og Gordon Brown definerede den såkaldte Tredje Vej, fremførte.
Han beskrev efter valget Ed Miliband som et »gigantisk politisk eksperiment«, der var gået galt.
»Årsagen til at vi tabte og tabte så stort er, at vi i 2010 kasserede New Labour i stedet for at give det nyt liv og tilføre det ny energi og gøre det relevant for de nye tider, de nye politiske udfordringer, vi stod overfor. Det var en frygtelig fejltagelse,« sagde Mandelson.
Intern krig
Disse udtalelser har imidlertid fået Labours venstrefløj og fagforeningerne – der sikrede Ed Miliband formandssejren i 2010 – til at gå til modangreb på New Labour-garden, som i kølvandet på finanskrisen er blevet kritiseret for at være gået for vidt i sin støtte til finansverdenen ved at have undladt at regulere den.
Formand for landets største fagforening, Len McCluskey, gik søndag så vidt som til at true med at bryde fagforeningens associering med Labour, hvis det vælger en formand, der ikke taler for landets arbejderklasse.
Den type udtalelser har fået Jim Murphy – formanden for Labour i Skotland, der i weekenden meddelte, at han også træder tilbage – til at beskylde McCluskey for »destruktiv opførsel«.
»Jeg tjener ikke (partiet, red.) på Len McCluskeys nåde, og den næste formand for det britiske Labourparti bør ikke vælges af Len McCluskey,« sagde Murphy og kaldte McCluskeys opbakning for »et dødskys« snarere end et »æressymbol« for en politiker.
Evaluering
Netop fagforeningernes rolle i valget af Labours formand er en af de reformer, som Ed Miliband gennemførte efter sin kontroversielle sejr i 2010, som bl.a. skyldtes, at fagforeningernes stemme havde uforholdsmæssig stor vægt i afgørelsen. Det er nu ændret.
Men selv om fagforeningernes rolle er blevet kritiseret af både Labours højre- og venstrefløj, er der en del kommentatorer, der nu advarer imod, at partiet drager de forkerte konklusioner efter valgnederlaget og blot bliver ’konservativ light’.
The Guardians Polly Toynbee påpeger, at Blair i sine første år »før Irak, før privatiseringskløen og før jetset-multimillionærstøtten var ligeså yderligtgående som Miliband«.
»Under hans formandskab fik vi mindstelønnen; vi fik skattefradrag, der hev en million børn ud af fattigdom; finansieringen af sundhedsvæsenet blev hævet til EU-gennemsnittet; der var masser af skoleombygninger; undervisningsniveauet og lærernes kvalitet steg; museer og gallerier blev gratis at besøge; registreret partnerskab indført (…) Glem ikke hvor radikale mange af disse tiltag var efter 18 år med de Konservative,« skriver hun i en advarsel om bare at fokusere på at vinde erhvervslivets støtte tilbage.
Milibands løfte om at gribe ind i det fri marked og bl.a. at fastfryse energipriserne betød, at erhvervslivet solidt støttede et genvalg af de Konservative på trods af det upopulære løfte om en folkeafstemning om EU-medlemskab. Og kun få dage efter valget meddelte en af Labours største donorer, forretningsmanden og tv-kendissen Lord Sugar, at han meldte sig ud af partiet.
»Jeg blev tilhænger af New Labour i 1997, men for nylig, især i forhold til erhvervslivet, føler jeg, at der har været et politisk skifte tilbage imod det, som Old Labour stod for,« sagde han.
Toynbee mener imidlertid, at det handler mindre om politik og mere om evnen til at opbygge bred tillid – en evne som Blair besad, og som hun mener, at partiet må tage sig god tid til at finde igen.
»Blairs magi, da han var på sit højeste, var en personlig genistreg langt større end ’Blairism’ med en evne til at beskatte mere, omfordele temmelig meget til de fattige og alligevel have flertallet med sig,« siger hun og tilføjer, at Labours nye formand »bør have samme evne til at opbygge bred tillid«.
Scanpix

