Politisk uvished i Portugal
Centrumhøjrefløjen blev udråbt til vindere ved valget i Portugal, men får svært ved at danne en holdbar regering


 EU-kommissionen udsendte straks efter parlamentsvalget i Portugal sidste søndag en meddelelse, som hævdede, at »et flertal i den portugisiske befolkning ønsker at fortsætte reformkursen«. Som altid var valgdeltagelsen meget lav sammenlignet med andre EU-lande, og resultatet viste faktisk det stik modsatte af, hvad kommissionen hævdede: 62 pct. af stemmerne gik til modstandere af den førte politik under eurokrisen.
Socialdemokraten Pedro Passos Coelhos har således mistet sit flertal, selv om hans parti, PSD, og de konservative i CDS stadig udgør den største formation i parlamentet. De stillede op sammen i valgforbundet Portugal à Frente – Fremad Portugal – med tegneserieforkortelsen PàF. Socialisterne, kommunisterne og det nye Syriza- og Podemos-inspirerede venstrefløjsparti Bloco de Escuerda (BE) har tilsammen fået 121 af de 230 pladser i parlamentet og kunne således i teorien danne regering. Onsdag meddelte kommunistpartiets leder, Jéronimo de Sousa, at han overraskende er parat til at støtte en socialistisk regering:
»Socialisterne må afgøre, om de vil støtte en centrumhøjreregering eller tage initiativ til at danne en regering, som har garanti for at kunne fungere,« udtalte de Sousa inden de første forhandlinger med socialistlederen António Costa.
Krisens følger
En ny regering er nødvendig for at »forhindre en gentagelse af de seneste års nedskæringspolitik«, siger Jéronimo de Sousa.
Portugal er under eurokrisen – vis-a-vis Grækenland – blevet fremhævet som et eksempel på, at sparepolitikken virker, hvis den bliver konsekvent implementeret. Således forlod landet sidste år genopretningsprogrammet, og efter tre års recession begyndte økonomien igen at vokse sidste år. Men 30 milliarder euro i offentlige besparelser siden 2011 har også haft mærkbare følger for mange.
Portugal er igen blevet et udvandringsland, ligesom inden medlemskabet af EU i 1986. Omkring en halv mio. af de lidt mere end 10 mio. portugisere har i de seneste år søgt til udlandet, og skønsmæssigt har 200.000 forladt landet permanent – især til fordel for portugisisktalende vækstøkonomier som Angola, Mozambique og Brasilien. Og selv om arbejdsløsheden på papiret er faldende, dækker tallene dækker over en ny social virkelighed, hvor stadig flere portugisere er ansat på tidsbegrænsede kontrakter eller som ulønnede praktikanter.
På den baggrund har BE fordoblet sine mandater og er nu landets tredjestørste parti. Ligesom det græske søsterparti Syriza stiller BE krav om en omlægning af statsgælden. Men i modsætning til kommunisterne ønsker de ikke, at Portugal forlader euroen.
Hos socialisterne, der ikke ønsker at drage euromedlemskabet i tvivl, er der uenighed om, hvorvidt det vil være opportunt at danne en venstrefløjsregering. Hvis PSD derimod valgte at danne regering med PàF, vil vælgerflugten til BE med garanti fortsætte. Derfor skønner de fleste iagttagere, at PàF danner en mindretalsregering, som næppe holder længe.

