Londonmøde tænker ud over Gaddafi
International koalition opretter kontaktgruppe og fokuserer på fremtiden i Libyen ved konference i London
Flere end 35 regeringsledere mødtes i går i London for at diskutere Libyen.


 LONDON — På trods af at oberst Gaddafis styrker i går stoppede oprørernes fremmarch og generobrede byen Nawfaliyah, påbegyndte det internationale samfund en konference i London planlægningen for post-Gaddafi-æraen. I en utvetydig meddelelse til Gaddafi-regimet gjorde den britiske premierminister, David Cameron, det klart, at det internationale samfund ikke kalkulerer med at Gaddafi kommer sejrrigt ud af den igangværende konfrontation. Cameron lovede på konferencen det libyske folk, at der er »bedre tider i sigte«.
»I dag handler om en ny begyndelse for Libyen — en fremtid, hvor det libyske folk kan vælge deres egen skæbne, befriet fra vold og undertrykkelse,« sagde han på mødet med flere end 40 udenrigsministre fra Europa, Canada, en række arabiske stater foruden FN's generalsekretær Ban Ki-moon og en række regionale institutioner.
Cameron lovede at hjælpe »det libyske folk med at planlægge fremtiden, efter at konflikten er ovre«. »Det er aldrig for tidligt at påbegynde koordineret handling til støtte for freden i Libyen på lang sigt,« sagde han.
Kontaktgruppe
Konkret besluttede mødet — der inkluderede ministre fra Qatar, Irak, Jordan, Marokko, Libanon, Tunesien og De Forenede Arabiske Emirater — at oprette en kontaktgruppe. Ifølge mødets skriftlige konklusion skal gruppen mødes for at »etablere en ledelse og overordnet politisk retning i den internationale indsats« samt være et forum for »koordineringen af det internationale svar i forhold til Libyen«.
I et forsøg på at involvere de arabiske lande mere i processen, hvis militære del ledes af NATO, annoncerede den britiske udenrigsminister, William Hague efter mødet, at Qatar vil være vært for kontaktgruppens første møde.
Bred opbakning
Det massive fokus på fremtiden og tiden efter Gaddafi blev understreget af mødets øvrige deltagere. »Overgangen til en demokratisk regering og samfund vil tage tid og kræve vores alles støtte. FN er parat og villig til at hjælpe det libyske folk i denne overgangsfase,« sagde FN's generalsekretær Ban Ki-moon.
Den amerikanske udenrigsminister Hilary Clinton lovede, at bombardementerne ville fortsætte, indtil Gaddafi stopper angrebene på civile. Men hun understregede, at bomber sandsynligvis ikke vil være nok til at tvinge Gaddafi fra magten efter 42 år.
»Vi må også fortsætte med at øge presset på og gøre Gaddafi-regimets isolation mere omfattende med andre midler,« sagde hun. Clinton bekræftede, at USA ikke har udelukket at bevæbne oprørerne, og gav udtryk for, at USA anser dette for lovligt under den nuværende FN-resolution.
Hvem er de?
Amerikanerne bekræftede desuden i går, at de vil sende den garvede diplomat Chris Stevens til oprørernes hovedby Benghazi som repræsentant til den midlertidige administration i byen. Frankrig har allerede en repræsentant i byen. Beslutningen er et forsøg på at finde svar på det spørgsmål, som ministrene på gårsdagens konference fandt sværest at svare på, nemlig hvem oprørerne egentlig er. Især i lyset af, at den amerikanske admiral og NATO-kommandør James Stavridis i går sagde, at mens oppositionens ledere fremstår som »ansvarsfulde mænd og kvinder«, så er der »flimren i efterretningerne om potentielle al-Qaeda- og Hizbollah-medlemmer; vi har set forskellige ting«. Clinton erkendte på et pressemøde, at koalitionen »først er ved at lære dem at kende«.
William Hague sagde, at det Nationale Overgangsråd ikke nødvendigvis vil ende som Libyens første regering efter Gaddafi. Ikke desto mindre var lederen af rådet, Mahmoud Jebril, i London i går til møder med Cameron og Clinton, om end han ikke deltog i selve konferencen. I en udtalelse sagde Overgangsrådet, at der er mulighed for at skabe en »moderne, fri og forenet stat« efter Gaddafi. I en otte punkt lang Vision for et Demokratisk Libyen lovede det bl.a., at alle libyere vil få »retten til at stemme i frie og retfærdige parlamentsvalg og præsidentvalg såvel som retten til at opstille ved valgene«.
På et pressemøde bød Mahmoud Shammam, rådets medieansvarlige, der har base i Washington, muligheden for at modtage våben udefra velkommen. »Vi beder om politisk støtte mere end om våben. Men hvis vi får begge dele, ville det være fantastisk,« sagde han.
Den danske udenrigsminister, Lene Espersen, afviser, at bevæbning af oprørerne kan komme på tale.

