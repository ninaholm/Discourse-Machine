Gordon Brown erkender Labour-tilbageslag
Gordon Brown indrømmer, at hans regerende Labour-parti klarede sig 'dårligt' ved lokalvalgene. Aviserne kalder vælgernes dom for 'et blodbad'
-Det står klart for mig, at dette har været en skuffende nat, endog en dårlig nat for Labour,- sagde Gordon Brown efter at måtte konstatere et svidende valgnederlag.


 Storbritanniens premierminister, Gordon Brown, erkendte i går, at hans regerende arbejderparti, Labour, har lidt et "alvorligt" tilbageslag ved lokalvalgene i landet. Der er, ifølge prognoserne, tale om det dårligste lokalvalg for Labour siden 1960'erne.
Den britiske statsradio, BBC, oplyser, at Labour fik færre stemmer ved torsdagens lokalvalg end både De Konservative og De Liberale Demokrater. Lokalvalgene var det første, siden Brown overtog Labour for et år siden med den hensigt at rejse partiet efter år med den stadig mere upopulære Tony Blair som leder.
"Det står klart for mig, at dette har været en skuffende nat, endog en dårlig nat for Labour," sagde Brown i går.
Konservativ sejr
De Konservatives leder, David Cameron, siger, at lokalvalget er "et meget stort øjeblik" for hans parti, der ikke har vundet noget parlamentsvalg siden 1992. Avisen London Evening Standard kalder lokalvalgene for et "Blodbad for Brown", mens Daily Mail skriver, at premierministeren vågnede op til "Sorte Fredag".
Optællingen af stemmer i de i alt 159 lokalråd fortsatte i går, men ifølge BBC's prognoser ser det ud til, at De Konservative vil få 44 procent af stemmerne, De Liberale Demokrater 25 og Labour 24 procent. I alt står Labour til at miste omkring 200 pladser i lokalrådene.
Spænding om London
Mest opmærksomhed har der været omkring lokalvalget i London, hvor den siddende borgmester, Ken Livingstone, er oppe mod den konservative udfordrer, Boris Johnson. 
Hvis Livingstone taber i den britiske hovedstad, vil det være et ydmygende slag for Brown og hans Labour-parti.
De seneste meningsmålinger antyder, at Labour har den samme lave tilslutning, som da den konservative premierminister Margaret Thatcher havde sin storhedstid i 1980'erne. Næste britiske parlamentvalg skal ifølge planen finde sted om to år. 
Stephen Ladyman, der er vicenæstformand i Labour, forudsiger, at hans parti nu står over for hårdt arbejde for at ændre tilbagegangen.
"Vi har masser at gøre nu, ingen tvivl om det. I vil komme til at se, hvordan Gordon Brown kan slås," siger han.
John Curtice, valgforsker ved Strathclydes universitet, mener, at lokalvalget har gjort det klart, at de konservative nu er "tilbage på banen". ritzau/Reuters

Good Bye Mr. Brown: Refleks side 18-19

