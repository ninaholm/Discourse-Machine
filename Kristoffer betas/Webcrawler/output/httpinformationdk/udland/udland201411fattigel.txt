Fattige lande sælger sig selv for billigt
Dobbeltbeskatningsaftaler skal sikre multinationale selskaber mod at blive beskattet to gange af den samme indtægt, når de opretter datterselskaber i udlandet. Men en ny aftale mellem Danmark og Ghana illustrerer ifølge eksperter, hvordan fattige lande i deres iver efter at tiltrække udenlandske investeringer risikerer at sælge sig selv for billigt


 Når multinationale selskaber opretter datterselskaber i udlandet, risikerer de at skulle betale skat af deres indkomst både ude og i det land, hvor moderselskabet har hjemme. For at undgå det kan lande indgå bilaterale dobbeltbeskatningsaftaler, som gør det klart, hvor meget et datterselskab i udlandet skal betale for hvad og i hvilket land.
»Generelt laver man dobbeltbeskatningsaftaler, fordi man gerne vil opnå et økonomisk klima, hvor der ikke er forhindringer for, at virksomheder kan udvide internationalt,« forklarer lektor på Økonomisk Institut på Københavns Universitet Niels Johannesen.
Det er som udgangspunkt en god idé, mener Hannah Brejnholt fra Mellemfolkeligt Samvirke, men når aftalerne indgås mellem fattige og rige lande, kan de have en bagside, påpeger hun:
»Ideen med dobbeltbeskatningsaftaler er fin. Men i selve forhandlingen, hvor man deler beskatningsrettighederne, kan den blive ufordelagtig for den ene side.«
Et ny dobbeltbeskatningsaftale mellem Danmark og Ghana møder netop på den baggrund kritik fra den internationale ngo ActionAid, som Mellemfolkeligt Samvirke er dansk medlem af, samt SF og Enhedslisten. Aftalen sætter nemlig en række skattesatser for multinationale selskaber lavere end den ghanesiske lovgivning ellers foreskriver. Og de lave skattesatser kan være et problem, hvis pengetransaktionerne fra datter- til moderselskab primært går den ene vej, forklarer Niels Johannesen:
»I en aftale mellem Danmark og Norge er der er lige så mange danske selskaber, der har datterselskaber i Norge, som der er norske selskaber i Danmark, og så kommer det overordnet alle til gode, at man fjerner de her barrierer for den økonomiske integration. Men i forbindelse med Danmark og Ghana er det primært danske virksomheder, der opretter datterselskaber i Ghana. Og så kan tabet på den skat, man ellers kunne have fået ind uden en dobbeltbeskatningsaftale, være højere i Ghana.«
Den forsvundne skat
En rapport fra ActionAid viste i 2012, at Ghana mellem 2007 og 2010 årligt gik glip af omkring to millioner kroner i skattebetaling fra tre hollandske selskaber på grund af en dobbeltbeskatningsaftale med Holland, der har stort set samme satser som aftalen med Danmark. De lave skattesatser åbner nemlig op for skatteplanlægning, hvor et dansk selskab kan flytte penge ud af et datterselskab i Ghana ved for eksempel at prissætte lønnen til it-specialisten i Danmark højere end sædvanligt eller bruge uforholdsmæssigt mange penge på ydelser, hvor skatten er særligt lav. På den måde kan selskabet hive overskud hjem til moderselskabet under dække af dobbeltbeskatningsaftalens lave skattesatser. Som Emmanuel Budu Addo, der er økonomileder i ActionAid Ghana, forklarer:
»Når satserne i aftalen afviger fra den ghanesiske skattelovgivning, skaber det et hul, som skatteplanlæggere kan udnytte.«
Derfor er det vigtigt, at de enkelte lande er i stand til at vurdere, hvornår en given aftale er i deres interesse, og forhandle derudfra, siger Lars Koch, som er politik- og kampagnechef i udviklingsorganisationen Ibis:
»Det handler om at have kompetence til at forstå, hvad aftalen handler om, og en kompetence til at forhandle. Her er et land som Ghana trods alt betydeligt svagere end et land som Danmark. Så spørgsmålet er, om de er i stand til at vurdere, hvad det her betyder for dem, når de samtidig bliver presset af de rige lande til at indgå de her aftaler, fordi de skaber en klarhed, som vores selskaber er interesserede i.«
Også Lindsay Whitfield, lektor på Institut for Samfund og Globalisering på Roskilde Universitet, vurderer, at det kan være svært for Ghana at gennemskue konsekvenserne af aftalen med Danmark:
»Jeg tvivler på, at de ghanesiske myndigheder har undersøgt, hvor mange danske investeringer, de kommer til at tiltrække, eller hvad de på den anden side kommer til at miste i skat. Så de har ikke nogen mulighed for at vide, hvad den samlede indflydelse på Ghanas økonomi bliver.«
Investeringsargumentet
Udviklings- og handelsminister Mogens Jensen (S) mener ikke, der er grund til at bekymre sig på Ghanas vegne, tværtimod:
»Ghanas vicefinansminister pegede i forbindelse med undertegnelsen af aftalen på, at den ghanesiske regering ser dobbeltbeskatningsaftaler som et instrument til at fremme friere bevægelse af kapitalgoder og promovering af international handel og direkte udenlandske investeringer,« skriver han i en mail til Information.
Argumentet om, at dobbeltbeskatningsaftaler kan tiltrække udenlandske investeringer, er ifølge Lindsay Whitfield velkendt. Men hun mener ikke, skatten står alene, når en virksomhed skal beslutte sig for, hvor de skal etablere et datterselskab:
»Afrikanske lande er så forskellige, at man ikke kan lave en hypotetisk situation, hvor den ene kan være lige så god som den anden. Så situationen, hvor skatten er det eneste afgørende, er meget usandsynlig.«
Det samme peger et arbejdspapir fra 2014 udgivet af den Internationale Valutafond på. Det viser, at andre faktorer som infrastruktur, tilgængelige naturressourcer, finansiel udvikling, købekraft, uddannet arbejdskraft og politisk stabilitet i højere grad er afgørende for, hvor et selskab vælger at etablere et datterselskab.
Derfor mener Lindsay Whitfield også, at aftalen nærmere vil gavne de selskaber, der allerede findes i Ghana:
»Den lavere skat bliver ofte set som en bonus, men virksomheder tager ikke til et land på grund af skatten. Det fungerer bare som en bonus, når de allerede er der.«
Vigtig virksomhedsskat
Med andre ord mener eksperterne ikke, at dobbeltbeskatningsaftalerne i sig selv kan tiltrække investeringer, som kan gavne Ghanas økonomi. Til gengæld kan man være sikker på, at de selskaber, der allerede findes i Ghana, i fremtiden kommer til at betale mindre i skat for en række ydelser, hvis lovforslaget bliver gennemført. Det mener Lindsay Whitfield er særlig problematisk i et land som Ghana, hvor den økonomiske udvikling er særligt afhængig af større virksomheders skatter:
»En stor del af skattegrundlaget i Ghana er udgjort af selskabsskat, for i et fattigt land som Ghana er personskatterne ikke særlig store. Både fordi de kræver en del bureaukrati at opkræve, og der er en stor uformel sektor, men også fordi mange ikke tjener penge. Derfor er det lettere og mere givtigt at beskatte de få, meget store virksomheder, der opererer i landet,« forklarer Lindsay Whit-field.
På den måde mener Hannah Brejnholt fra Mellemfolkeligt Samvirke, at man kan argumentere for, at netop den slags skatter, som Ghana giver danske virksomheder rabat på, skal være med til at skabe grundlaget for det, der faktisk kunne føre flere udenlandske investeringer til landet:
»Nogle af de offentlige ydelser, som skal være på plads og velfungerende for, at en udenlandsk virksomhed vil etablere sig i Ghana, er præcis det, som denne her skat kunne være med til at betale for.«

