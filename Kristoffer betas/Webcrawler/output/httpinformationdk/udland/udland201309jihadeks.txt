Jihadekstremister vil næppe få magt i det nye Syrien
At ekstremister dominerer nyhederne fra den syriske borgerkrig er en sejr for Bashar al-Assad, der i 2011 løslod fængslede ekstremister for at militarisere den fredelige revolte – men det syriske samfund er ikke indstillet på et talebanstyre, siger ekspert
Militser fra den jihadistiske al-Nusra front ved landsbyen Azizi uden for Aleppo i Syrien.


 
	En af de syriske islamiske ekstremister, Bashar al-Assad løslod i december 2011 som led i en generel amnesti for ‘politiske fanger’, var Mustafa Setmariam Nasar, bedre kendt som Abu Musab al-Suri, en frygtet al Qaeda-militant. Hans højre hånd, Abu Khalid, var ligeledes blandt de løsladte ifølge nyhedshjemmesiden Sooryoon Syrian og andre jihadhjemmesider. Al-Suri var i begyndelsen af 1980’erne med i den militære ledelse i Det Muslimske Broderskab i Syrien, hvor han deltog i den islamiske revolte i Hama, der blev brutalt nedkæmpet i 1982.

	Han har siden været rapporteret tilknyttet den nu nedlagte jihadgruppe i Algeriet, GIA (Væbnet Islamisk Gruppe) samt Taleban og al-Qaeda i Afghanistan, hvor han angiveligt blev trænet i kemisk krigsførelse i 90’erne.

	Al-Suri, der med sit omfattende teoretiske forfatterskab kaldes ‘arkitekten af global jihad’, blev udleveret til Syrien i 2005 efter anholdelse i Pakistan, der overlod ham til CIA. Hans løsladelse understøtter rygterne om, at al-Assad-regimet i 2011 løslod islamiske ekstremister fra de syriske fængsler med den bagtanke, at de ville afspore og militarisere den fredelige demokratiske revolte, der indledtes i marts samme år. Det må siges at være lykkedes. Mange af de løsladte jihadister havde det syriske regime selv hjulpet til Irak i midten af 00’erne, og da de efter USAs tilbagetrækning fra Irak vendte tilbage, endte mange af dem i syriske fængsler. Nu er de spydspidser i kampen mod al-Assads styrker.

	‘Det mørke alternativ’

	De islamiske ekstremistgrupper udgør mellem 10 og 15 procent af Syriens samlede oprørsstyrke vurderer Imad Salamey, professor ved LAU, Libanons Amerikanske Universitet i Beirut og ekspert i islamiske grupper.

	»Generelt er antallet af jihadgrupper og deres betydning overdrevet,« siger han til Information. »De er godt stof i vestlige medier, hvor de fremstilles som ‘det mørke alternativ’ til de sekulære og moderate grupper, der kæmper mod Bashar al-Assads regime. Men virkeligheden er, at de er et mindretal, og at majoriteten i det væbnede oprør udgøres af lokale militser, der er etableret som selvforsvar i landsbyer og provinser.«

	Disse lokale militser er i hovedsagen tilsluttet den vestligt anerkendte og støttede FSA (Frie Syriske Armé), ledet af den afhoppede general, Salim Idriss, og formelt underlagt oppositionskoalitionens øverste militære råd, som generalen er medlem af. Andre lokale militser er formelt, men ikke reelt, tilknyttet jihadgrupper som de al Qaeda-tilknyttede Jabhat al-Nusra (Sejrrig Front) og ISIS (Islamisk Stat for Irak og Syrien), der siden sommeren 2011 har haft adgang til forsyninger af tunge våben, medicin og udstyr, doneret af rigmænd og ‘velfærdsorganisationer’ i Golfen, fortrinsvis Qatar, De Forenede Arabiske Emirater, Kuwait og Saudi-Arabien.

	»Der er også beviser for, at jihadgrupperne, ISIS i højere grad end al-Nusra, er infiltreret af agenter for det syriske regime,« siger Imad Salamey med henvisning til kampe mod syrisk-kurdiske militante og mord på højtstående FSA-officerer. FSA-general Kamal Hamami blev henrettet 11. juli af en ISIS-enhed og få uger senere myrdede Jabhat al-Nusra endnu en FSA-officer og lagde en video af henrettelsen på nettet. Der er nu tegn på, at FSA modtager en stigende andel af våbenimporten, fordi Saudi-Arabien har besluttet at støtte de moderate grupper, men fordi Qatars pludselige tronskifte tidligere på året medførte et politisk kursskifte, der indebar fald i støtten til jihadgrupperne.

	Tyrkiet bakkede indtil for nylig op om Jabhat al-Nusra, hvis stridigheder med Syriens største kurdiske parti (der er allieret med det tyrkisk-kurdiske PKK) var i Ankaras interesse, men i år har den tyrkiske regering undsagt jihadgruppen efter at den med føje blev mistænkt for at stå bag bilbombeattentater i Tyrkiet. Medieoplysninger om, at tyrkisk politi i maj fandt stoffet sarin (til kemisk krigsførelse) i al-Nusras besiddelse blev dog skyndsomst dementeret af den tyrkiske regering.

	Hvilken stat efter al-Assad?

	Men selvom FSA er rykket frem i forsyningsprioriteringen, betyder det ikke, at der kan skelnes skarpt mellem FSA og de ekstremistiske grupper, og i mange tilfælde samarbejdes der på landjorden.

	»FSA er mere løst organiseret, end det fremgår af de officielle meldinger,« siger Imad Salamey. »FSA-hæren består af mange forskellige enheder. Kristne grupper, Det Muslimske Broderskabs enheder og palæstinensiske og libanesiske grupper samt de lokale militser.«

	Alle grupper koordinerer ikke nødvendigvis deres aktiviteter, dels fordi det ikke er logistisk muligt, dels fordi forskellige interesser lurer under oprørernes fælles dagsorden om at vælte al-Assad.

	»Om de ekstremistiske grupper får indflydelse efter al-Assad vil afhænge af hvilken slags stat, der kommer i stedet,« siger Imad Salamey. »Hvis alle de involverede i den syriske krise, eksterne såvel som interne, kan blive enige om at etablere et demokratisk og moderat styre, der indebærer rekonstruktion og konsolidering, vil de forsvinde. For så vil deres sponsorer forsvinde. Men det fordrer, at der findes en politisk løsning, som inddrager de fleste politiske grupperinger i Syrien. Og hvis en af de regionale magter ikke er med i en løsning – og her skal Iran enes med Tyrkiet og Golf-staterne – kan det blive svært. Hvis en af brikkerne i den mosaik ikke er på plads, vil vi se en fortsat stedfortræderkrig, hvor jihadisterne vil være en konstant trussel. Her tænker jeg ikke kun på Golf-staterne, men også på Iran, som tidligere har støttet al-Qaeda i Afghanistan og Pakistan.«

– Hvad er din egen vurdering?

	»De sidste 1500 års historie viser et multikulturelt og multireligiøst Syrien, og det vil blive uhyre vanskeligt, for ikke at sige umuligt, at påføre dette samfund en talebanstat, altså en enstrenget religiøs styreform. Det afgørende er at fjerne undertrykkelsen, uanset hvilken farve den har, for derved at fjerne årsagen til ekstremisme.«

