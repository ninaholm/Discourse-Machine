Teheran nervøs over irakisk aftale med USA



 Iraks premierminister, Nuri al-Maliki, forsøgte i går at dæmpe iranernes frygt for en foreslået amerikansk-irakisk sikkerhedspagt. Det skete, da Maliki forsikrede Iran om, at hans regering ikke vil tillade at Irak bliver brugt som afsæt for et angreb mod Iran. Al-Maliki er i disse dage på sit andet besøg i Iran i år. Han mødtes i går med Irans præsident Mahmoud Ahmadinejad og andre iranske myndigheder og forsikrede dem om, at sikkerhedsaftalen ikke udgør en fare for Iran. "Et stabilt Irak vil være en sikkerhedsfordel for regionen og for verden," understregede Maliki i Iran. 

