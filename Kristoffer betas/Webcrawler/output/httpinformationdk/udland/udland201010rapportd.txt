Rapport: Droneangreb i Pakistan dræber langt flere end USA siger
Antallet af civile dræbte i forbindelse med droneangrebene i Pakistan er langt større, end amerikanerne hidtil har villet stå ved, fastslår en ny rapport. I takt med at droneangrebene løbende får større betydning for missionen i Afghanistan, bliver følgerne for civile altafgørende, vurderer militæranalytiker
Lokale landsbybeboere ser på skaderne efter et droneangreb i Tappi 20 km fra den afghanske grænse i august sidste år, som kostede mindst seks livet. Området er infiltreret af mange  al Qaeda og Taleban-militante.


 I går blev en ny amerikansk rapport offentliggjort, som konkluderer, at antallet af civile dræbte i Pakistan er langt større, end amerikanerne hidtil har villet oplyse. Rapporten placerer det reelle tabstal til at ligge et sted mellem 800-1.300 - altså langt over det officielle amerikanske skøn på omkring 20 civile dødsfald i alt.
Samtidig slår rapporten fast, at det samlede civile tab i blot den nordvestlige del af Pakistan, hvor Taleban står stærkt, i 2009 var større end i hele Afghanistan.
Ifølge en artikel i The Times fra juni 2009,  blev mellem 45 og 60 pakistanere dræbt i et enkelt amerikansk droneangreb i det nordlige Pakistan - hvoraf 18 mentes at være civile.
Rapporten kommer, netop som der i disse dage er øget fokus på amerikanernes droneangreb i Pakistan, og hvilken afgørende betydning de har for krigen i Afghanistan, og netop som spændingerne mellem Pakistan og USA bliver løbende mere udtalt.
Så sent som torsdag i sidste uge rettede talsmanden for det pakistanske udenrigsministerium, Abdul Basit, en skarp kritik mod USA for at »overtræde Pakistans suverænitet« og slog fast, at droneangrebene var i strid med de aftaler, de to lande har indgået i alliancen:
»Droneangrebene går direkte imod vores strategi i området, fordi de fremmer anti-amerikanske holdninger i Pakistan,« sagde Abdul Basit på et pressemøde i Islamabad for en uge siden, hvor han stærkt opfordrede USA til at gentænke deres brug af droner.
Der er ingen officielle tal for, hvor mange civile dødsfald droneangrebene har resulteret i, men sidste gang nogen fra officiel amerikansk side udtalte sig om tabstallene, var til en høring i Repræsentanternes Hus i april, og dér lød vurderingen på cirka 20 civile dødsfald i alt.
Rapporten, som er udarbejdet af den amerikanske humanitære organisationCampaign for Innocent Victims in Conflict (CIVIC) med støtte fra Harvard Law School, slår imidlertid fast, at tabstallet med meget stor sandsynlighed er langt større.
Rapportens vurdering er blevet til på baggrund af knap et års feltarbejde og interview med pakistanske beslutningstagere, internationale organisationer i landet og over 160 pakistanske almindelige borgere, som alle har været direkte eller indirekte involveret i droneangreb i det nordlige Pakistan, hvor de fleste droneangreb finder sted. Men der ikke findes nogen officielle tal - hverken fra amerikansk eller pakistansk side, forklarer rapportens forfatter Christopher Rogers.
'Guilty by association'
Ifølge Rogers er det dog meget urealistisk, at tabstallet for droneangrebene i Pakistan skulle være så lavt, som amerikanerne påstår.
»Ud over alle de skriftlig kilder vi har samlet som placerer tallet til at være mellem 800-1.300, har jeg alene i min egen research i Pakistan fået bekræftet over 30 civile dødsfald. Og det er blot de tilfælde, jeg ene mand har kunnet bekræfte. Allerede hér er jeg personligt 10 dødsfald over, hvad den amerikanerne påstår. Og der er langt flere,« siger Christopher Rogers.
Og den amerikanske tænketank New American Foundation udgav for nylig en rapport på baggrund af forskellige lokale og internationale medier, og deres skøn ligger på over 300 civile dødsfald.
Der være flere grunde til, at amerikanernes vurdering af tabstallene ligger så langt fra næsten alle andre vurderinger. Men én af hovedårsagerne er, at der kan være forskellige definitioner af, hvad en 'civil' er, forklarer adjunkt i folkeret Anders Henriksen fra Københavns Universitet:
»USA har en relativ vid definition af, hvornår man er kombattant og dermed også, hvornår man er et militært mål. Det springende punkt er, at man først er kombattant, hvis man tager direkte del i kamphandlingerne, og det er der international uenighed om, hvordan man skal definere.«
Ifølge rapporten er der i Pakistan en udtalt holdning om, at man er guilty by association - altså at man med rette kan blive betragtet som kombattant, hvis man har forbindelser til militante. Således har en højtstående pakistansk politiker ifølge rapporten udtalt:
»Hvis du giver husly eller beskytter en fjende af staten, så er det den pris, man betaler.«
Ifølge Christopher Rogers er det den udbredte holdning, som han er stødt på - både blandt pakistanske og amerikanske militærfolk og politikere.
Han mener dog, at der er flere kulturelle aspekter, der gør, at man ikke kan bruge den logik:  »For eksempel er der i regionen en stærk kulturel tradition for, at man er forpligtet til at være gæstfri og åbne sit hjem. På den måde er det helt almindeligt at opleve, at mange mennesker bor under det samme tag - både fætre, kusiner, fjerne onkler og så videre. Og hvis man er guilty by association, så er det altså mange mennesker, det drejer sig om,« siger Christopher Rogers, som gennem sine mange interview med lokale pakistanere gennem det sidste år, har oplevet, hvordan de civile løbende bliver mere skeptiske over for kampen mod Taleban.
Ifølge major og militæranalytiker ved Center for Militære Studier Esben Salling Larsen kan det have en meget uhensigtsmæssig effekt på missionen i regionen:
»Uanset, hvad det reelle tabstal er, er det væsentligt, hvis befolkningen opfatter droneangrebene som en trussel mod dem. Man vil gerne opnå at få området stabiliseret, så Taleban ikke kan har mulighed for at bruge området til forsyninger. Men til det har man brug for opbakning i civilbefolkningen, og derfor er det ikke ligegyldigt, hvordan man opererer. Befolkningen skal have oplevelsen af, at de har gavn af, at Taleban bliver bekæmpet - og først og fremmest skal de have opfattelsen af, at det er Taleban og ikke dem, vi bekæmper. På den måde er brugen af droner i direkte modstrid med den taktik, som ellers for længst er vedtaget,« siger Esben Salling Larsen.

