Friis Bach: Det er ikke et skønmaleri
Udviklingsministeren finder den danske evaluering både nyttig og kritisk, men mener, at der burde have været væsentlig større fokus på blandt andet korruptionsproblemet


 
	Danmark og Norge har været aktive på mange af de samme områder i Afghanistan. Ligesom Danmark har Norge primært støttet den afghanske genopbygningsfond ARTF, skolebyggerier, landbrugsudvikling og god embedsførelse. Alligevel er evalueringerne vidt forskellige.

	Information har spurgt udviklingsminister Christian Friis Bach (R), hvordan det kan være.

– Hvorfor får Danmark topkarakter, mens Norge dumper?

	»Jeg deler ikke opfattelsen af, at den danske evaluering er et skønmaleri. Den danske evaluering er bestemt også kritisk. Den er blandt andet kritisk over for, hvad vi har opnået med hensyn til god regeringsførelse, og den kritiserer også vores støtte til hjemvendte flygtninge.«

– Men hvorfor får Norge så dumpekarakter?

	»Det ved jeg ikke. Men jeg hæfter mig ved, at den danske evaluering er positiv over for den overordnede bistandsmodel, vi har valgt i Afghanistan, hvor vi kanaliserer en stor del af støtten via afghanske institutioner. Det er den rigtige måde at gøre det på, og det skal vi fortsætte med.«

– Eksperter mener, at den norske evaluering er mere realistisk og derfor væsentlig mere brugbar end den danske?

	»Den danske evaluering indeholder en række anbefalinger, som jeg finder meget nyttige, og som vi nu følger.«

	Fokus på korruption

– Men hvorfor står der ikke et ord om korruption i den evaluering? Ikke engang LOTFA-sagen er nævnt?

	»Jeg er enig i, at korruptionsproblemet er en kæmpe udfordring, som evalueringen burde have behandlet. Men denne evaluering er bestilt under den tidligere VK-regering og udført af et uafhængigt konsulentfirma.«

	»Det skal ikke forstås som en undskyldning, men hvis den var blevet iværksat under min ledelse, ville jeg helt givet have haft større fokus på korruption i opgaveformuleringen.«

– Og LOTFA-sagen?

	»Den var muligvis ikke kendt, da rapporten blev skrevet.«

– Flere eksperter og konsulenter har fortalt, at Udenrigsministeriet ikke bryder sig om kritiske evalueringer?

	»Jeg har læst rigtig mange af Danidas evalueringer gennem årene, og jeg kan forsikre om, at der er masser af kritiske evalueringer. Jeg anerkender ikke billedet af, at Danida skulle bestille skønmalerier af sin indsats. Evalueringerne laves af uafhængige konsulenter og i overensstemmelse med gældende internationale standarder.«

