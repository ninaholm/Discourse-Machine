Ny chef, samme plan, flere problemer forude
Han har besejret formidable fjender, men overlevede ikke sin egen mediebrøler. General McChrystal måtte tage sin afsked og blev erstattet med veteranen David Petraeus, der går en svær sommer i møde. Det samme gør Obama, hvis han skal genvinde grebet om såvel krigsstrategien som den hjemlige dagsorden


 Det var en dag for historiebøgerne i Washington og en dag af den slags, Obama har mange af for tiden; i går var en dag med et valg mellem en dårlig løsning og en dårlig løsning: Fyr general McChrystal og stå uden militær leder i Afghanistan kort før den vigtige offensiv i Kandahar, som har været planlagt i måneder, og som er central for hele den krigsstrategi, generalen selv har været hovedarkitekt på. Eller fyr ham ikke og fortsæt fremad med en general, der åbenlyst savner respekt for sine politiske chefer.
Med andre ord: McChrystals elendige dømmekraft satte Obamas dømmekraft på en seriøs prøve.
Hele onsdag formiddag holdt det politiske og militære USA vejret, mens medie-USA dækkede skandalen i alle detaljer: Fra generalens tempo på Pentagons trapper (hastigt) til han og Obama lukkede døren bag sig i Det Hvide Hus (9.51 østkyst-tid).
Det tog kun 20-30 minutter, før McChrystal var ude igen, men flere timer endnu før resultatet blev kendt: Generalen er fyret. Da Obama trådte frem foran Det Hvide Hus, var det med fast mine og militært tonefald, med ros i flere omgange til McChrystal og hans karriere og bedrifter, men også med følgende svada:
»Krig er større end nogen enkelt mand eller kvinde, hvad enten det er en menig, en general eller en præsident.«
Og videre at McChrystals opførsel og kommentarer »ikke lever ikke op til den standard, man kan forvente af en ledende general.«
Generalen, der har besejret masser af fjender, blev altså fældet af noget så uventet som sine egne udtalelser til magasinet Rolling Stone.
Petraeus tager over
Ny på McChrystals post i Afghanistan er hans hidtidige chef, general David Petraeus, en veteran fra Irak og ekspert i netop den counter-insurgency-taktik, kaldet COIN, som også Afghanistan-strategien bygger på.
Så vidt den ulyksalige general. Men beslutningen om hans skæbne må siges at være det mindste af Obamas afghanske problemer. For skandalen om McChrystal har åbnet for en syndflod af deprimerende rapporter, dels om intern rivalisering på USA's Afghanistan-hold, dels om selve krigens tilstand.
Tager vi rivaliseringen først, så ser det ud som om, McChrystal ikke bare førte krig mod Taleban og al-Qaeda, men også mod Det Hvide Hus og de civile kolleger: den særlige udsending Richard Holbrooke og USA's ambassadør, Karl Eikenberry.
»Det bedste ville være, hvis Obama brugte dette som en mulighed for at ruske op i sit team,« siger professor og forfatter Eliot A. Cohen til New York Times: »Hver især er de dygtige og skarpe. I fællesskab har de været en katastrofe.«
Åbner en sluse af kritik
Den slags problemer kan kun falde tilbage på chefen, Obama selv, som åbenlyst ikke har sat et hold, der fungerer, eller formået at samle kræfterne om en fælles kurs.  Præsidenten kvitterede i går ved at indskærpe, at han »byder debat velkommen,  men ikke tolererer splittelse.«
Nu skal han vise, at det også gælder i praksis.
Fra fronten i Afghanistan er der mindst lige så foruroligende nyheder: Om stigende vold, flere dræbte, voksende korruption. Om militære ledere, der både tvivler på krigens formål, og på løftet om, at USA kan begynde at trække tropper hjem næste sommer. Om NATO-allierede der trækker sig eller har voksende problemer med at forsvare krigen på hjemmefronten. Og ikke mindre foruroligende er rapporterne om manglende fremskridt ved fronten.
McChrystal har selv betegnet sin mislykkede offensiv i Marja som et »blødende sår« og har måttet udsætte dele af den planlagte Kandahar-offensiv. Og både præsidenten og de militære ledere har nu hårdt brug for at vise resultater af beslutningen om at sende yderligere 30.000 soldater af sted.
Rædselsuger
For Obama kroner McChrystal-skandalen det, man mildt sagt kan kalde et par uger fra helvede. Han havde håbet at sætte fokus på den svækkede, men dog forbedrede økonomi frem mod midtvejsvalget. Måske også på en ny klima- og energilov. Men i stedet for selv at sætte dagsordner, har han måttet lade sig styre rundt i manegen af en stribe begivenheder, han ikke har kontrol over: Arbejdsløsheden opfattes stadig af vælgerne som et massivt problem. Oliekatastrofen i golfen har ikke hjulpet, og nu den løbske general. Alt sammen udstiller det Obama som en leder, der ikke har greb om situationen - og heller ikke kan gøre meget for at ændre på det indtryk.
Som han selv sagde om olien forleden:
»Jeg kan jo ikke suge det op med et sugerør.«
Det er sandt, det kan han ikke. Ej heller drage til fronten i Marja eller Kandahar med våben i hånd. Men som en anonym embedsmand siger til Washington Post, så bør præsidenten alligevel bruge modgangen til at skærpe sine egne lederevner:
»Ideelt set kan dette øjeblik være med til at klargøre, hvad missionen er, hvad vi gør for at få succes, og at vi alle trækker samme vej,« lyder det.
Ikke ny strategi
Obama understregede i aftes, at der alene er tale om et person-skifte, ikke om en ny politik eller krigsstrategi. Et andet sted, han og Petraeus måske kan hente lidt opmuntring, er hos Max Boot, seniorforsker ved Council on Foreign Relations (CFR):
»Forventningen var, at der ville ske hurtigt fremskridt, præcis som under vores oprustning i Irak,« skriver Boot i en kommentar på CFR's hjemmeside: »Men kun 21.000 af de ekstra soldater er ankommet, og enhver påstand om, at krigen er tabt, er latterligt forhastet. Det kan vise sig at være lige så forkert som kritikken i 2007 om, at Irak-strategien var forfejlet, da den knap var begyndt.«

