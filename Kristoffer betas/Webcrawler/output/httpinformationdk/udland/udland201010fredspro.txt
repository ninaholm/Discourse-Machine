Fredsprocessen er nær endelig kollaps
Egypten og PLO anbefaler Abbas at afbryde forhandlingerne med Israel efter genoptagelse af bosætterbyggeriet


 BEIRUT - Meldingen fra Jerusalem lå sidst i BBC's nyhedsrækkefølge i går: Den israelske premierminister, Benjamin Netanyahu, opfordrer palæstinenserne til at fortsætte forhandlinger om »positive elementer«, også selv om Israel har genoptaget nybyggeri i de jødiske bosættelser på Vestbredden.
Netanyahu ved, at han taler for døve øren, men ordene er heller ikke henvendt til den palæstinensiske leder, Mahmoud Abbas, men til USA's Barack Obama og de globale medier.
Fra begyndelsen af den seneste fredsproces, der indledtes for en måned siden, stod det klart, at et sammenbrud var overhængende, dersom Israel afviste at forlænge den 10 måneder delvise suspension, der pressede en treven Abbas til forhandlingsbordet på amerikansk initiativ.
USA's særlige udsending i Mellemøsten, George Mitchell, fortsætter ikke desto mindre med sine forsøg på at nagle parterne til forhandlingsbordet med pendul-diplomati. Men det synes at være spildte kræfter - efter hans møde med Egyptens udenrigsminister, Aboul Gheit, i går var meldingen, at egypterne bakker Abbas op i vægringen mod at tale med Netanyahu så længe Israel fortsætter byggerier i områder, der er udset til en selvstændig palæstinensisk stat.
»Vi forstår palæstinensernes holdning, og de aktuelle betingelser for forhandlinger er ikke gunstige,« sagde Aboul Gheit, til AP. Onsdag vil Abbas mødes med de øvrige arabiske udenrigsministre, og Gheits erklæring er et fingerpeg om, at Den Arabiske Liga vil støtte Abbas, når regeringscheferne fredag mødes i Libyen. Det arabiske udenrigsministermøde blev udsat i to dage for at give Mitchell tid til at strikke et kompromis sammen - en vending, der dækker over at lægge amerikansk pres på de 'moderate' arabiske regimer. De har den 'arabiske gade' at tage hensyn til, og de vil også notere sig reaktionen i Abbas' eget bagland.
Og PLO, anerkendt som eneste repræsentant for palæstinenserne, er imod fortsatte forhandlinger. På et møde lørdag med Abbas, der er formand for PLO, anbefalede centralkomiteen at forlade forhandlingsbordet.
»Bolden er nu i Det internationale Samfunds hjørne,« sagde et centralkomitémedlem, Jibril Rajoub, tidligere chef for det palæstinensiske hjemmestyres sikkerhedstjeneste. Han tilføjede, at USA og EU må lægge pres på Israel.
Det er ønsketænkning, sådan som verden ser ud med amerikansk midtvejsvalg i november og fraværet af EU's vilje til sanktioner mod Israel for bosættelsernes krænkelse af international lov. Netanyahus opfordring til fortsat forhandling til larmen fra gravkøer på Vestbredden er således gratis.


