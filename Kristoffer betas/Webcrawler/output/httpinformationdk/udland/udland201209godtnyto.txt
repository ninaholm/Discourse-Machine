Godt nyt fra Østfronten?
I 2008-2009 var de tidligere kommunistiske lande i Østeuropa på randen af økonomisk nedsmeltning. Men politisk vilje og rask tilpasning samt hjælp udefra reddede regionen fra det værst tænkelige scenario, ifølge to IMF-økonomer. Kritikere mener, at læren er den stik modsatte
Østeuropa er langsomt ved at krybe ud af krisen, her er vi i Polen. Læren for eurozonen er den stik modsatte af, hvad IMF-chefen Christine Legarde prædiker: Hvis du gør, hvad EU-trojkaen ordinerer, vil du få en altødelæggende recession med enorm ledighed – se blot Grækenland og Spanien, advarer flere økonomer.


 I Vesteuropa tales der fortsat om ’hvis’ og ’når’ Europa kommer ud af krisen. Men rundt om den kriseramte eurokerne – på kontinentets ydre flanker – handler debatten nu om, hvad vi kan lære af krisen.
Set fra de tidligere kommunistiske lande i Øst- og Centraleuropa dækker ’krisen’ nemlig over den finanskrise, der ramte overgangsøkonomierne benhårdt efter Lehman Brothers’ kollaps i 2008 og kastede regionen ud i en recession på gennemsnitlig seks procent af BNP. Fra det ene øjeblik til det næste slap den rigelige og billige kapital, der havde drevet en eksplosiv økonomisk vækst i landene mellem 2003 og 2008, op, og regionen var på kanten af økonomisk nedsmeltning og banksektorbankerot.
I dag – kun fire år senere – lysner det igen. Der tales nu om krisen i datid, regionen nød i 2010-2011 i gennemsnit 4,5 procents vækst, og to økonomer ved IMF – der var involveret i krisestyringen i regionen – har i en ny bog forsøgt at drage konklusioner og pege på, hvad vi kan lære af den måde, krisen blev håndteret på i regionen.
»Der er en lære for den igangværende eurokrise – et positivt budskab. I foråret 2009 var det en region, som folk så på med dystre miner. De talte om nedsmeltningen af banker, valutakursfald, og mange troede ikke på, det kunne stoppes. Kun få år efter er regionen i meget bedre form. Det viser os, at man faktisk kan komme ud af en krise,« siger Bas B. Bakker, afdelingsleder for Emerging Europe Regional Division ved den Internationale Valutafond (IMF), der sammen med sin næstkommanderende, Christoph Klingen, har redigeret bogen How Emerging Europe Came Through the 2008/09 Crisis.
Ubalance
Forfatterne understreger, at finanskrisen ikke var »årsagen til krisen i de nye økonomier i Europa – årsagen var de store ubalancer og sårbarheder, der var blevet opbygget i årene op til krisen«.
»Der var stor kapitaltilstrømning, som gav næring til en kreditdrevet hjemlig efterspørgsel i regionen, som førte til stærk vækst, men det førte også til overophedede økonomier med voldsomt stigende boligpriser og stødt stigende betalingsbalanceunderskud. I nogle lande op til 25 procent af BNP. Det var en ulykke, der blot ventede på at ske, og på grund af den globale krise så skete det – men selv uden den ville det være sket på et tidspunkt,« siger Bas B. Bakker ved fremlægningen af bogens konklusioner i London.
Ikke desto mindre påpeger han, at selv om »krisen var været meget dyb, så kunne det være endt langt værre«.
»Og mange troede dengang, at det ville ende langt værre. Nedgangen i BNP har i nogle lande været meget voldsom. Letland har haft den værste nedgang på 25 procent af BNP – det samme som USA mellem 1929-1932. Men mange forudså en total finansiel nedsmeltning i regionen, og det skete ikke,« siger han og tilføjer, at regionens økonomier i dag er i langt bedre form end før krisen.
»Der er stadigvæk en arv fra krisen, men en masse af de ubalancer, der eksisterede i 2008, eksisterer ikke længere. I 2008 havde Bulgarien et underskud på betalingsbalancen på 25 procent af BNP, nu er det omkring nul. Økonomierne er ikke længere overophedede,« siger Bakker.
Hvordan blev det vendt?
Årsagen til, at regionen blev reddet fra det værst tænkelige scenario – siger forfatterne – var for det første regeringernes målrettede og kompromisløse handlen: Økonomiske tilpasningsprogrammer, der indebar voldsomme nedskæringer af de offentlige udgifter gennem lukninger af offentlige serviceydelser, massefyringer og lønnedgang. Det andet udslagsgivende var den økonomiske hjælp udefra, som langt oversteg den støtte, der tidligere er blevet givet i finanskriser. I Letlands tilfælde var IMF-støtten på 30 procent af BNP, mens støtten for Ungarn, Rumænien, Moldova og Ukraine var på omkring 15 procent af BNP, hvilket var langt større end »tidligere IMF-støtteprogrammer, som blev opfattet som store på deres tid«, skriver forfatterne i bogen.
En konklusion, de mener at kunne drage, er, at en hurtig implementering af tilpasningsprogrammerne, giver det bedste resultat.
»Da krisen kom, var spørgsmålet for disse lande: Spreder vi tilpasningen ud over mange år, eller gennemfører vi den hurtigt? Der er afvejninger. Jo mere tilpasning du foretager i en krise, desto dybere vil din nedgang blive. Men samtidig – hvis du har gennemført tilpasningen, så bliver markederne meget mindre bekymrede, og din ’risikopræmie’ falder. Det er vigtigt for den finansielle sektor, for hvis risikopræmien falder, så falder prisen for finansiering i den private sektor,« siger Bakker og peger på Estland som et godt eksempel.
»Estland havde en meget dybere indledende krise, men derefter en meget stærkere genrejsning, og nu vil det kun tage et par kvartaler mere før Estlands BNP-nedgang siden 2008 er mindre end Spaniens. Hvad vi ofte ser for lande, der har udskudt tilpasning, er, at det gør den indledende recession mildere, men så begynder risikopræmien at krybe opad, du får ofte problemer i banksektoren og dernæst tager farten af genrejsningen, og du får måske endda en ny recession. Og set over længere tid er dit fald i output større,« siger han og fremhæver Irland – modsat Grækenland, der har bedt om mere tid – som det gode eksempel fra eurokrisen.
»Der er behov for en stærk og beslutsom tilpasning. Vi har set mange eksempler på, at det virker – også i vestlige økonomier. Irlands genrejsning efter krisen går ganske godt,« siger han, men erkender, at beviserne først om et par år vil være helt klare.
Modsat pointe
Mens der ikke er tvivl om, at Øst- og Centraleuropa har vendt en dyb recession til fornyet vækst på rekordtid, er langt fra alle overbeviste om, at IMF og EU’s tilpasningsstrategi er årsagen, ligesom der stilles spørgsmålstegn ved, om fornyet vækst kan kaldes genrejsning, når der fortsat er tårnhøj arbejdsløshed i landene.
Mark Weisbrot, meddirektør for Centre for Economic and Policy Research i Washington, finder det »forbløffende«, at IMF-chefen, Christine Legarde, »kalder Letland for en succes«.
»Omkring 10 procent af arbejdsstyrken forlod landet og kommer måske aldrig tilbage. Letlands økonomi voksede med 5,5 procent sidste år, men forudses kun at vokse med to procent i år – en sløv genrejsning for et land, der faldt så dybt ned i hullet. Meget værre er det, at arbejdsløsheden fortsat er brutal høj på 16,3 procent,« skriver han i The Guardian.
»Det er det samme som at kalde Depressionen i 1930’erne for en succes – den amerikanske økonomi kom trods alt også på fode igen i 1940’erne,« tilføjer han.
Simon Tilford, cheføkonom ved tænketanken European Centre for Reform i London, er enig i vurderingen og sætter spørgsmålstegn ved, hvorvidt det rent faktisk kunne være gået endnu værre for regionen – især de hårdt ramte baltiske lande.
»Det bliver ikke meget værre, end hvad de baltiske lande har været igennem. Nogle af de fattigste lande i Europa har oplevet en sammentrækning af deres økonomier, som er uden fortilfælde på kontinentet, og den hjemlige efterspørgsel er brudt fuldstændig sammen. De har oplevet en økonomisk nedsmeltning. Hvis vi kalder det for en succes, så siger det noget om, hvor debatten er i Europa,« siger han til Information og påpeger, at også Irland har oplevet en »enorm sammentrækning af BNP, og dets økonomi vokser ikke længere«.
Weisbrot mener ikke, det var de benhårde tilpasningsprogrammer, der vendte krisen i Letland, men netop det modsatte – at landet fik mulighed for at stimulere økonomien.
»Hovedårsagen var, at i 2010 gjorde de netop ikke, hvad de havde lovet IMF og de europæiske myndigheder. De havde lovet at stramme deres statsbudget med et enormt beløb, men de gjorde det ikke. Og de fik også en del hjælp fra uforudset inflation, som gav dem en mere ekspansiv monetær politik, end de havde planlagt, og reducerede væksten i deres offentlige gæld,« skriver Weisbrot og konkluderer:
»Læren for eurozonen er den stik modsatte af, hvad Legarde prædiker: Hvis du gør, hvad trojkaen ordinerer, vil du få en altødelæggende recession med enorm ledighed – se Grækenland og Spanien.«
Tilford mener ikke, at østlandene har gjort alting forkert i deres krisestyring, men han afviser IMF-forfatternes påstand om, at erfaringerne skulle kunne danne forbillede for krisestyringen i eurozonen.
»Estlands økonomi er på størrelse med Sydvestlondons, og du kan ikke overføre løsninger fra små eksportorienterede lande til Europas store lande. Hvad de baltiske lande har gjort, er at eksportere sig ud af problemerne, mens den hjemlige efterspørgsel er faldet, men hvis det samme skete for et eller flere af Europas store lande som Italien eller Spanien, ville det ødelægge det indre marked. Hvem skulle de handle med?,« spørger han og påpeger, at han heller ikke kan se, hvor syv-otte millioner spaniere eller italienere skulle kunne finde arbejde i Europa, hvis de som deres østeuropæiske naboer immigrerede.
»Det baltiske eksempel er i bedste fald marginalt,« tilføjer han – også i forhold til et mindre land som Grækenland.
»Der er en masse, som Grækenland kan lære fra andre europæiske lande, men en baltisk tilgang i landet ville føre til endnu større sammentrækning af økonomien. Det er næsten en fornægtelse af, hvad vi har set ske de seneste tre år (i eurozonen, red.).«
Tilbage står stadig det positive budskab om, at det er muligt for kriseramte lande, at komme oven på igen. Men hvordan er stadig til debat.

