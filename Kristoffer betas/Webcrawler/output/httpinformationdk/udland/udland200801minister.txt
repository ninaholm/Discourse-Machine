Minister fejlinformerede om fangeaftale
Nye dokumenter viser, at forsvarsminister Søren Gade (V) er kommet med forkerte oplysninger om Danmarks fangepraksis i Afghanistan. Jeg står fast, siger ministeren


 Forsvarsminister Søren Gade har ved flere lejligheder givet misvisende oplysninger om Danmarks fangepraksis i Afghanistan. Det fremgår af en række dokumenter, som Information har fået aktindsigt. I forbindelse med Amnesty Internationals kritik af ISAF-styrkernes udlevering af fanger til tortur i afghanske fængsler, bebudede ministeren en stramning af de danske regler. Ifølge Gade skulle de danske soldater fremover selv stå for tilsynet i stedet for at overlade det til afghanske ngo'er såsom Røde Halvmåne og Røde Kors.
"Det gjorde vi i Irak, og det mener jeg også, vi skal gøre fremover i Afghanistan," sagde Gade til Information efter at have læst Amnestys rapport Detainees Transferred to Torture: ISAF Complicity. Nu viser det sig imidlertid, at den bebudede stramning overhovedet ikke er ny. Ifølge både Forsvarskommandoen og den danske militærjurist i Helmand, Rikke S, har det i næsten to år været fast praksis, at det den danske styrke, der fører tilsyn efter nøje nedskrevne regler. Den praksis trådte i kraft 10. juni 2006 og omfatter bl.a. et første besøg en uge efter overdragelsen af fangen, endnu et besøg efter en måned og derefter et fast tre måneders tilsyn indtil enten dom eller løsladelse.
Rikke S oplyser, at det normalt vil være hende selv, en militærpoliti m/k samt enten en læge eller en af den danske styrke to topchefer, der gennemfører evt. fangetilsyn.
Indtil videre har den danske styrke dog ikke haft brug for at føre tilsyn. 
Det "nye" initiativ omtales også i et såkaldt paragraf 20 svar til Folketinget, som Søren Gade kom med, torsdag før jul. Her orienterer han om, at fanger, der overlades til afghanske myndigheder, er omfattet af den aftale som Danmark har indgået med Afghanistan om fangeudlevering og tilføjer at "der vil ... fra dansk side endvidere blive ført tilsyn med de overdragne tilbageholdte."
Information har forgæves forsøgt at få forsvarsministeren til at forklare, hvorfor han præsenter en flere år gammel praksis som et splinternyt politik initiativ, men vi har kun opnået følgende svar fra Forsvarsministeriets pressesekretariat: "Søren Gade står fuldt ud ved sit krav om, at der skal føres tilsyn ved overdragne tilbageholdte. Uagtet, at forsvaret har bestemmelser for at føre tilsyn, blev der i interviewet med Information sendt et politisk signal 
om, at der fremover skal føres tilsyn."
Det danske fangetilsyn har endnu ikke været i brug, da alle 22 fanger, som danskerne har taget i Helmand, er blevet løsladt inden udlevering til de afghanske myndigheder.

