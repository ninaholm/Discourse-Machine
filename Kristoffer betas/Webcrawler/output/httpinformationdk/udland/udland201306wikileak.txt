WikiLeaks blev offer for egne metoder
Whistleblowertjenester er ikke immune over for deres egne metoder. En 18-årig islandsk nøglemedarbejder gik i amerikansk tjeneste og udleverede otte harddiske spækket med data om WikiLeaks’ interne arbejdsgange
 
	Julian Assange, som her ses i et billede fra dokumentarfilmen We Steal Secrets, udvalgte den forkerte mand som betroet medarbejder – den islandske teenager Sigurdur ’Siggi’ Thordarson blev dobbeltagent for FBI. Foto: Scanpix/Capital Pictures


 
Information er blevet opmærksom på at denne artikel mangler tilstrækkelig kildeangivelse. Vi beklager.

	»Og hvem puster i whistleblowerens fløjte, mens whistlebloweren puster i andres fløjter,« kunne man næsten parafrasere et gammelt Osvald Helmuth-refræn. At WikiLeaks, der i egen selvforståelse er sat i verden som talerør for alverdens sladrehanke og infiltratorer en skønne dag selv ville blive udsat for præcis den behandling, det ønsker at udsætte alverdens skumle magthavere for, var vel forudsigeligt, ja, vel kun et spørgsmål om tid.

	En augustdag i 2011 gik en trind ung mand ind på den amerikanske ambassade i Reykavjik. Med sig havde han en kopi af et pas med et foto en mand med en platinblond, uglet frisure: den australske statsborger Julian Assanges pas.

	Betroet dobbeltagent

	Sigurdur Thordarson hed den islandske yngling, der ønskede en audiens. Og hans historie fik øjeblikkeligt den amerikanske legation til at spidse øren. I den seneste tid, fortalte han, havde han arbejdet i WikiLeaks’ hovedkvarter, der ligger i Island. Her var han snart kommet til at spille en vigtig organisatorisk rolle. Om den amerikanske regering måske var interesseret i oplysninger om whistleblower-tjenestens interne arbejdsgange? Prisidé: 5.000 dollars. Åh jo, det kunne da meget vel være, svarede den ene amerikanske gesandt, mens den anden amerikanske gesandt febrilsk tastede nummeret til FBI på sin mobiltelefon.

	FBI endte med at flyve ’Siggi’ fire gange frem og tilbage til Washington, D.C. På den sidste af disse ture medbragte den fremmelige unge islænding otte harddiske, der var spækket med chatlogfiler, videoklip og andre data fra WikiLeaks. FBI havde en muldvarp.

	Thordarson var blot 17 år og gik stadig i gymnasiet, da han i februar 2010 fulgte adskillige unge landsmænds eksempel og meldte sig frivilligt til tjeneste hos WikiLeaks, der på dette tidspunkt netop havde lækket et udvalg af bankdokumenter med relation til landets finansielle krise, som kompromitterede adskillige fremtrædende islandske finansfolk og politikere.

	Da indre stridigheder i september 2010 efterlod WikiLeaks underbemandet, blev Thordarson af Assange sat i spidsen for WikiLeaks chatroom. En betroet position, der betød, at Thordarson blev den primære kontaktperson for nye frivillige, journalister, potentielle kilder og udefrakommende grupper, der ville deltage i WikiLeaks arbejde på højdepunktet af organisationens berømmelse.

	Kissinger cables

	I den rolle blev Thordarson mellemmand for de forhandlinger med Bradley Mannings Forsvarsfond, der endte med, at WikiLeaks donerede 15.000 dollars til forsvar for sin primære kilder. Thordarson spillede også en rolle i lækken af de såkaldte »Kissinger cables« – belastende dokumenter om daværende udenrigsminister Henry Kissingers rolle i de mere beskidte sider af krigsførelsen i Vietnam, som blev trukket ud af de amerikanske nationalarkiver. Ydermere vidste Thordarson alt om de snesevis af frivillige og støtter, som bistod WikiLeaks på vidt forskellig vis med alt fra redesigne tjenestens hjemmeside til at lave YouTube-klip, som priste Assange. Han gemte også tusindvis af chatlog-sider, som ifølge ham selv nu er overgivet i FBI’s varetægt.

	Thordarsons forræderi var også et personligt forræderi mod WikiLeaks-stifter, Julian Assange, der ifølge tidligere WikiLeaks-kolleger personligt tog ham under sine vinger.

	»Da Julian mødte ham anden gang, var jeg selv tilstede,« fortæller Birgitta Jonsdottir – i dag medlem af det islandske parlament, dengang WikiLeaks-medarbejder. »Og allerede fra dag ét advarede jeg Julian om, at der var noget mærkeligt ved den fyr, og at jeg ikke brød mig om at have ham med i vores Collateral Murder-projekt« – (den berygtede læk af en amerikanske kamphelikopter, der skyder på civile, deriblandt journalister, i Irak, red.)

	Da kontakten til FBI var etableret, overtalte den amerikanske spiontjenestes agenter Thordarson til at flyve til København til debriefing ad flere omgange. Mellem møderne med FBI holdt Thordarson sig i forbindelse med de amerikanske agenter via falske e-mailkonti.

	T-shirtaffæren

	I november 2011 blev muldvarpen fyret af WikiLeaks. Angiveligt havde whistleblowertjenesten opdaget, at han havde etableret en onlineshop med salg af WikiLeaks-støtte-T-shirts. Problemet var bare, at alle indtægter gik direkte ind på hans egen konto. På denne måde skal Thordarson have tilsvindlet sig et beløb på 50.000 dollars, hævder WikiLeaks.

	Den 18. marts 2012 havde Thordarson angiveligt sit sidste møde med FBI i Danmark. Der var her, han medbragte de otte harddiske med de informationer, han havde samlet sammen i sin tid på WikiLeaks. FBI gav ham en kvittering for hardwaren og en check på 5.000 dollars. Derefter afbrød de forbindelsen. I dag har den 20-årige Thordarson nye problemer. De islandske myndigheder anklager ham for skattesvindel og WikiLeaks har anlagt en bedragerisag i forbindelse med T-shirt-affæren.

