Snowdens snebold ruller i Washington
Merkel-affæren har resulteret i en offentlig batalje mellem præsidenten, Kongressen og NSA om, hvem der bærer ansvaret for aflytningen af den tyske kanslers telefon


 
	Fem dage efter afsløringen af USA’s telefonaflytning af den tyske kansler Angela Merkel er den penible affære endelig nået til Washington, D.C. i denne uge. Det har resulteret i en batalje udkæmpet i medierne om, hvem der bærer det personlige ansvar for skandalen. Alle de mulige ansvarlige for udspioneringen af regeringschefer og statsministre i 35 USA-allierede nationer har imidlertid straks vasket hænder og lagt skylden på andre.

	I et tv-interview nægtede præsident Barack Obama at udtale sig om, hvorvidt han havde været underrettet om aflytningen af Merkels mobiltelefon. I stedet forsvarede han det elektroniske spionagenturs NSA’s aktiviteter.

	»Vores nationale sikkerhedsoperationer har generelt ét formål: Det er at sikre, at det amerikanske folk er trygge, og at jeg får mulighed for at tage de rigtige beslutninger,« sagde præsidenten.

	Men ifølge anonyme kilder i Det Hvide Hus skal Obama allerede i juni være blevet underrettet om den 12 år gamle aflytningsoperation mod Merkel, efter at det gik op for NSA, at whistlebloweren Edward Snowdens afsløringer formodentlig ville nævne udspionering af de 35 udenlandske statsledere.

	Ifølge regeringskilderne beordrede Obama straks et stop for aflytningen af Merkel. Men fra officielt hold foreligger der ikke oplysninger om, hvorvidt andre allierede lederes telefoner eller e-mail stadig bliver aflyttet og aflæst. Det er klassificerede oplysninger.

	Under sit besøg i Berlin i juni forsikrede Obama kansleren om, at NSA ikke spionerer mod tyske statsborgere. Da bomben sprang i sidste uge, følte Merkel sig forrådt. I dag tror ingen tysker på historien om, at præsidenten har været uvidende om NSA’s aflytning gennem sine fem år i Det Hvide Hus.

	Fik nok af skandalen

	Selv i USA’s kongres tror ingen på Det Hvide Hus’ version af forløbet.

	»Det er virkelig et stort problem, hvis præsidenten ikke har været underrettet,« siger den demokratiske senator Diane Feinstein, den indflydelsesrige formand for Senatets efterretningsudvalg. Det er en anden måde at sige på, at har Obama vidst det hele tiden. Problemet er, at han ikke kan sige det, fordi allierede lederes tillid til USA’s præsident så ville lide skade.

	Den antagelse bekræftes af flere omstændigheder. For det første afviser Obama at afskedige general Keith Alexander, chefen for NSA. For det andet giver anonyme NSA-kilder i amerikansk presse udtryk for vrede over at blive gjort til syndebuk af Det Hvide Hus.

	Udvalgsformand Feinstein har imidlertid fået nok af skandalen. Mandag sagde hun, at der bør sættes en stopper for aflytning af regeringsledere. Samtidig bebudede hun en gennemgribende undersøgelse af NSA’s stedse stigende udspionering af amerikanske og udenlandske statsborgere.

	Snowdens afsløringer er snebolden, der blev til en lavine. I Kongressens to kamre ligger der nu to konkurrerende forslag om at slå ned på NSA’s udspionering af amerikanske statsborgere.

	For udlændinge er problemet imidlertid, at de ikke nyder nogen rettigheder under USA’s forfatning.

	Ikke desto mindre forventes det, at Kongressen og regeringen vil lægge en dæmper på NSA’s spionage i udlandet.

	Men i hvilket omfang vil forblive en klassificeret oplysning.

