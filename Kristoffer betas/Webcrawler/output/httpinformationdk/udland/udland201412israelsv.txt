Israels valg om den stærke mand
Benyamin Netanyahu udskriver valg i utide med henblik på at slanke sit regeringsgrundlag ved at slippe af med den kritiske centrum-liberale fløj i hans nuværende koalition


 En overskrift i avisen Ha’aretz er måske den mest dækkende for årsagen til, at der nu er udskrevet valg i Israel: ’Det er alle og enhver imod Netanyahu’.
Den israelske premierminister, Benyamin ’Bibi’ Netanyahu, der er den længst siddende israelske premierminister siden landsfaderen David Ben Gurion, satsede tirsdag aften sin politiske fremtid, da han i en tv-tale fyrede sine to centrumministre, finansminister Yair Lapid og justitsminister Tzipi Livni, som han beskyldte for at ’intrigere’ imod ham som medlemmer af hans femkantede koalitionsregering.
Den ubekendte faktor
Formelt er valget, der afholdes 17. marts næste år, udskrevet på uenighed om den israelske finanslov, hvor Lapid insisterede på at få vedtaget en lov om momsfritagelse på boliger – huspriserne i Israel gør det stort set umuligt for unge familier at stifte hjem. Også fødevarepriserne er belagt med moms og støt stigende. På de sociale medier morer israelere sig med at offentliggøre billeder af prisskilte på israelske produkter i tyske supermarkeder, der er langt under hvad de samme varer koster i Tel Aviv.
»Valget står om Netanyahu, dernæst Netanyahu – og igen Netanyahu«, siger Steve Weizman, politisk journalist for nyhedsbureauet AFP’s Jerusalem-redaktion. »Folk skal ikke stemme om politiske forskelle eller tage stilling til ideologier – med mindre man accepterer, at Netanyahu opfatter sig selv er en ideologi. I hvert fald lancerer han sig selv som en slags præsidentkandidat og valget som en folkeafstemning for eller imod hans lederskab. Men han har ikke meget at komme med – fredsprocessen har aldrig været længere væk, økonomien er kørt i bund, kløften mellem rig og fattig bliver dybere for hver dag, og hans relationer til Washington er under nulpunktet.«
Lapid og Livni har også udtrykt skepsis over for den nye lov, der gør Israel til en eksplicit jødisk stat med den konsekvens, at diskrimination mod de israelske arabere formaliseres. Ifølge iagttagere i Jerusalem har Netanyahu udskrevet valget med henblik på at regere videre i sit fjerde kabinet, støttet af højrefløjen, udenrigsminister Avigdor Lieberman, bosætterpartiets leder, Naftali Bennett, og de religiøse- og ultraortodokse partier.
Som det politiske styrkeforhold ser ud lige nu i Israel har Likud med højrefløjen og de religiøse tilsammen 51 procent af Knessets mandater mod centrum-venstres og de arabiske partiers 49 procent, og Steve Weizman ser ikke umiddelbart de store forskydninger efter et nyvalg.
Dog peger han på ’den ubekendte faktor’, nemlig et nyt parti, der er under dannelse af den tidligere kommunikationsminister og Likud-politiker, Moshe Kahlon, der er kendt og populær som manden, der gjorde de israelske mobiltakster billigere, hvorefter han brød med Likud og Netanyahu i 2012, og som »givet vil være anti-Bibi i et nyt Knesset«, som Weizman siger. Det nye parti står ifølge meningsmålingerne til ni mandater i Knesset – Likud har i øjeblikket 18 mandater, men meningsmålinger peger på en fremgang til 23-24 mandater.
Siden valget i januar 2013, hvor Netanyahu dannede den centrum-højre-koalition, der tirsdag aften kollapsede, har han haft svært ved at skaffe politisk albuerum i den daglige balancegang mellem regeringens nationalistiske højrefløj og de to centrumpartier, der har været uenige om alle vigtige spørgsmål, og som har kritiseret Netanyahu for være vankelmodig i den økonomiske politik og for rabiat i udenrigspolitikken.
Uenigheder om politik og moms
Netanyahu har svaret med at beskylde Lapid for at være ’blød’ i bosættelsespolitikken, hvor han (i lighed med Tzipi Livni) har kritiseret beslutningen om 1.000 nye jødiske boliger i det arabiske Østjerusalem, og at ’underminere Israels aggressive politik over for Iran’, ved bl.a. at have kritiseret regeringschefen for demonstrativt at udvandre fra FN’s generalforsamling, da Irans præsident Hassan Rouhani, holdt tale.
På et møde onsdag morgen med Likud-medlemmer og -ministre sagde Netanyahu, at »valget er om et eneste spørgsmål: Hvem skal lede landet?« Stående over for alvorlige sikkerhedsmæssige, økonomiske og regionale udfordringer for Israel er der brug for et stort og erfarent regeringsparti. Som det første valgløfte har Likud lovet at fjerne momsen, ikke på huspriserne, men på basale fødevarer – hvilket er politisk madding for de ortodokse partier, der traditionelt repræsenterer den fattigere del af befolkningen.

