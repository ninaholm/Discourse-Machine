Tyrkiet får EU-milliarder for at bremse flygtningestrøm



 Tyrkiet skal hjælpe med at bremse strømmen af migranter og flygtninge mod Europa og i øvrigt tage sig godt af de 2,2 mio. syriske flygtninge, som allerede befinder sig i landet.
På et historisk topmøde i Bruxelles i går – det første af sin art – er parterne blevet enige om en aftale, der betyder, at Tyrkiet til gengæld stilles tre mia. euro i udsigt fra EU-landene. Beløbet svarer til 22,4 mia. danske kroner.
Samtidig får Tyrkiet en lille godbid i processen mod tyrkisk medlemskab af unionen, idet man åbner et nyt kapitel i optagelsesprocessen, som har stået stille i årevis.Men, slår EU-præsident Donald Tusk fast: Der er ikke tale om en »udlicitering af flygtningekrisen«. Og det til trods for, at han i samme åndedrag siger, at Europa »til gengæld forventer at se en omgående og substantiel reduktion af den illegale indvandring til Europa«.
Det hedder i aftalen, at EU »indledningsvist« afsætter tre milliarder til Tyrkiet. »Indledningsvist« er et centralt ord, da beløbet har været et stridspunkt i forhandlingerne. Tyrkiet har ønsket tre milliarder euro årligt, og kompromisset er angiveligt blevet, at man holder en dør åben for flere midler senere i samarbejdet.
Den tyrkiske regering skal sørge for, at migranter, som ikke har ret til international beskyttelse, returneres til deres oprindelsesland hurtigst muligt. Samtidig skal Tyrkiet tage aktive skridt til at forbedre forholdene for de syriske flygtninge i landet, herunder muligheder for job og uddannelse.
Milliardbidraget fra EU er betinget af, at Tyrkiet lever op til aftalen, og fremskridt vil blive evalueret på månedlig basis.
I stedet for at tale om flygtningekrisen fokuserer Tyrkiets premierminister, Ahmet Davutoglu, på, at man med aftalen genåbner forhandlingerne om EU-medlemskab.
Tyrkiet har været kandidatland siden 1999. Forhandlingerne blev indledt i efteråret 2005. Med aftalen åbnes et nyt kapitel i optagelsesprocessen – kapitel 17 – officielt på et møde 14. december. Kapitlet omhandler økonomisk og monetært samarbejde.EU-Kommissionen vil efter nytår forberede, at yderligere kapitler åbnes, bekræfter Donald Tusk på et pressemøde efter topmødet.
Den danske statsminister, Lars Løkke Rasmussen (V), sagde før topmødet, at han har svært ved at forestille sig, at Tyrkiet på et tidspunkt bliver medlem af EU.
Alligevel mener han, at det er fornuftigt at invitere dem videre ind i denne optagelsesproces, hvor man kan have en »kritisk dialog«.
Der lægges i aftalen op til, at tyrkerne får visumfrihed i Schengen fra oktober 2016, hvis landet ellers opfylder krav til blandt andet passikkerheden.
Ritzau

