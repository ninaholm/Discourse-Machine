EU kræver ærlig reklame af bilproducenter
På samme måde som cigaretreklamer oplyser om helbredsrisici ved produktet, skal bilreklamer fremover oplyse redeligt om bilers benzinforbrug og CO2 -udledning


 ROM - Den Europæiske Union forbereder nu at indføre nye vidtgående restriktioner for bilreklamer, således at bilproducenterne påbydes ved lov at anføre klare og umisforståelige data om benzinforbrug og CO2-udledning.
Den nye kurs er i tråd med EU's tidligere beslutninger om at stramme kontrollen over, hvordan der kan reklameres for tobak, alkohol og mad, således at forherligende påstande og reklameslogans bliver afbalanceret med fakta, der advarer om produktionernes helbredsimplikationer.
Ud over ærlige oplysninger om bilernes miljøeffekter vil restriktionerne ifølge Der Spiegel også omfatte en nedtoning af det sprog og de billeder, der bruges til at gøre de seneste modeller eftertragtede. Blandt andet vil referencer til bilernes 'sportslighed' ikke være velsete. Enkelthederne i forslaget vil blive forelagt sidst i maj, hvorefter politikere og repræsentanter for automobilindustrien vil diskutere dem.
Eftertanke
Målet med det nye regulativ er at mane til eftertanke om de europæiske benzinslugeres skadelige miljøpåvirkninger, og i Tyskland, som producerer størstedelen af Europas luksuskøretøjer - og de foretrukne modeller blandt EU's kommissærer - er bilindustrien da også stærkt utilfreds over de nye restriktioner, mens reklamebranchen forbereder sig til kamp. 
Volker Nickel, chef for tysk reklames brancheorganisation, udtrykker sin beklagelse over, hvad han betegner som "et omfattende genopdragelsesprogram for forbrugere og producenter".
Også magasin- og avisudgivere, som henter op til 20 procent af deres indtægter på bilreklamer, udtrykker bekymring for, at bilfabrikanterne skal få deres image af sportslighed og luksuspræg ødelagt af den form for højrøstede advarsler, der pryder cigaretpakker. 
Mathias Dopfner, chef for forlags- og mediegiganten Axel Springer, hævder, at de nye regler vil komme til at "udgøre en alvorlig trussel imod den frie konkurrence og den journalistiske ytringsfrihed".
Eget ansvar
Ifølge miljøgrupper har bilindustrien dog kun sig selv at bebrejde. Allerede i 1999 introducerede Bruxelles retningslinjer for information om bilers CO2-udledning og benzinforbrug. Sådanne oplysninger skulle være "let læselige og ikke stå med mindre skrift end reklamens øvrige tekst", således at de ville være "lette at forstå, når man læser dem hurtigt". 
Men det var kun vejledende retningslinjer, ikke lovpligtige, og bilindustrien sad dem hellere end gerne overhørig. 
Miljøgrupper ynder at fremhæve et groft eksempel: Da billedet af en luksusbil for nylig blev vist på en syv meter lang plakattavle, blev oplysninger om benzinforbrug og CO2-udledning vist med bogstaver i en fontstørrelse på en halv centimeter.
Da selvregulering har vist sig ikke at virke, er der ikke andet for end at indføre barske lovregler, lyder det derfor fra organisationerne. 
Hård duel
Men de er stadig under udarbejdelse i Bruxelles, hvor kommissionsformand José Manuel Barroso samtidig kæmper en hård duel med bilindustrien om nye vidtgående minimumsstandarder for CO2-udledning. Han er derfor ikke alt for ivrig efter at starte en ny krig, før den gamle har fundet sin løsning. De første lovrestriktioner vil derfor muligvis være milde, men det er i så fald kun en taktisk forhaling. 
I mellemtiden vil EU's kommissærer fortsætte med at brænde benzin af på kontinentets veje i deres blanke Mercedeser, BMW'er og Audier- eneste undtagelse er miljøkommissær Stavros Dimas, som for skams skyld tøffer demonstrativt rundt i et japansk hybridkøretøj.
© The Independent og InformationOversat af Niels Ivar Larsen

