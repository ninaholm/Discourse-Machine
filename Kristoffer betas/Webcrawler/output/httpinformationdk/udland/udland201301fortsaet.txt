Fortsætter revolutionen efter Chávez?
En alvorlig syg præsident Hugo Chávez har sat gang i spekulationerne om, hvad der sker, når og hvis præsidenten ikke længere er i stand til at regere Venezuela


 En alvorlig lungeinfektion har ifølge venezuelanske regeringskilder ramt landets præsident Hugo Chávez, efter han kort før jul blev opereret for den kræftsygdom, som han har lidt af siden 2011. Det var præsident Chávez fjerde kræftoperation, som alle er foregået på Cuba.
Og mens inderkredsen i den venezuelanske regering torsdag holdt krisemøde omkring præsidentens sygeseng på Cuba, er landets opposition begyndt at se frem mod endnu et præsidentvalg.
For skulle det ske, at præsident Chávez, der i oktober blev genvalgt til sin tredje periode som Venezuelas præsident, ikke er i stand til at møde op ved sin egen indsættelse den 10. januar i år, skal der ifølge landets forfatning – som Chávez selv har forfattet – udskrives nyvalg til præsidentembedet indenfor 30 dage. Og det har sat gang i spekulationerne om, hvad der skal ske med Venezuela og den bolivianske revolution, som præsident Hugo Chávez gennem sine 13 år ved magten har stået i spidsen for. Som Michael Shifter, direktør i tænketanken Interamerican Dialogue, vurderer overfor CNN:
»Man må spørge, hvad det er, der holder sammen på tingene i Venezuela (…) og trods hans regerings problemer, er det Chávez, der med sin karisma og enorme evne til at tale følelsesladet til venezuelanerne, der holder sammen på projektet (…) alle dem, der kandiderer til at tage over, er nok loyale over for Chávez politik, men har slet ikke samme evne til at nå flertallet af venezuelanere.«
Cuba-krise truer
Men det er ikke kun i Venezuela, at præsident Chávez helbred er af stor betydning.
Det samme gælder for de latinamerikanske stater, der under Chávez lederskab i et af verdens mest olierige lande har nydt godt af præsidentens gavmildhed over for landets allierede.
Cuba modtager dagligt, hvad der svarer til 90.000 tønder olie fra Venezuela – og det er derfor venskabet mellem de to lande, der reelt holder et sikkerhedsnet under den svage cubanske økonomi.
Skulle Chávez politiske projekt vælte ved et kommende valg, vil det derfor gå hårdt ud over Cuba.
Ifølge beregninger fra professor emeritus ved Pittsburgh Universitet, Carmelo Mesa-Lago, er Venezuela, der står for 40 procent af samhandlen med Cuba, den største aftager af cubanske produkter, og det skønnes at mindst en femtedel af den cubanske økonomi stammer fra handel og subsidier fra Venezuela.
En svækket opposition
»Det er meget svært at forestille sig, at noget andet land ville ønske at engagere sig (med Cuba) på et tilsvarende niveau,« siger Philip Peters, der er Cuba analytiker i tænketanken Lexington Institute til avisen Wall Strett Journal. Alligevel er det langt fra givet, at der på kort sigt vil ske de store forandringer i venezuelansk politik. For selvom oppositionen vejrer morgenluft med udsigten til, at Chávez ikke længere selv kan regere landet, er der ingen garantier for, at de kan vinde et kommende præsidentvalg over vicepræsidenten Nicolas Maduro, der af Hugo Chávez er udpeget som hans efterfølger og spidskandidat for hans politiske blok. Ved præsidentvalget i oktober vandt Hugo Chávez en komfortabel sejr over oppositionskandidaten Henrique Capriles på hele 11 procentpoint. Og ved de seneste regionalvalg i Venezuela den. 16. december vandt Chávez politiske blok, PSUV, ligeledes stort over oppositionen.
Til det argentinske dagblad La Nacion siger Luis Vicente León, der er direktør for det venezuelanske analyseinstitut, Dataánalises, at det derfor kan blive svært for oppositionen i Venezuela at mobilisere sig efter de seneste nederlag ved urnerne.
»Oppositionen lider stadig af alvorlige tømmermænd efter præsidentvalget den 7. oktober, men de holder fortsat fast i Capriles,« vurderer Luis Vicente León, der ikke spår oppositionen og Henrique Capriles mange chancer ved et hurtigt nyvalg.
Javier Corrales, der er Venezuelaekspert ved Amherst College i Massachusetts, er heller ikke alt for optimistisk på oppositionens vegne:
»Hvis prisen på olie forbliver høj, vil Chávez politik kunne fortsætte uden Chávez selv. Populistiske regimer kollapser først, når de løber tør for penge,« siger Javier Corrales til Wall Street Journal.

