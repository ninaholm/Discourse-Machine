Reinfelds svære sejlads indledt med usikker kurs
Sverigedemokraterna blev - næsten - tungen på vægtskålen, da den svenske rigsdag i går valgte ny formand. I dag præsenteres ny borgerlig mindretalsregering


 Ved en flere timer lang, men spændingsmættet valgceremoni genvalgte den svenske rigsdag i går Per Westerberg fra partiet Moderaterna (M) som rigsdagsformand. Den hemmelige afstemning gav 194 stemmer for den borgerlige alliances kandidat og 153 stemmer til den rødgrønne oppositions modkandidat Kent Härstedt (S).
Dermed valgte tungen på vægtskålen i den ny Rigsdag, det højrenationale parti Sverigedemokraterna (SD) at støtte den hidtidige regeringsalliance med sine 20 mandater. SD havde ellers til det sidste truet med at stemme på oppositionens modkandidat, hvis ikke partiet fik den ene næstformandspost i Rigsdagen. SD har argumenteret med, at man bør opfattes som en ny tredje blok i det svenske parlament, 'Sverige-blokken', og derfor skulle tilgodeses med en af de to næstformandsposter.
Det skete imidlertid ikke - kun SD's egne 20 stemte for partiets mand, mens resten af Rigsdagen stemte sammen til fordel for Miljøpartiets Ulf Holm som anden næstformand. At Sverigedemokraterna alligevel stemte for Per Westerberg som rigsdagsformand er et signal om samarbejdsvilje frem for protestattitude over for den ny regering.
Statsminister Fredrik Reinfeldt (M) har både før og efter valget gjort klart, at han ikke vil have noget med SD at gøre, selv om de udgør tungen på vægtskålen i den ny Riksdag, og Moderaternas gruppeleder, Anna Kinberg Batra, gentog i går, at »vi kommer ikke til at forhandle med Sverigedemokraterna.«
Teknisk held
Det budskab vil Reinfeld formentlig gentage i dag, når det ny rigsdagsår officielt starter i Stockholm. Reinfeld skal præsentere sit regeringsprogram og sin nye mindretalsregering, der som hidtil kommer til at bestå af Moderata samlingspartiet, Folkpartiet, Centerpartiet og Kristendemokraterne. Regeringen har 173 stemmer bag sig - to for lidt til flertal blandt Riksdagens 349 medlemmer - og dermed lever Reinfelds alliance livet farligt fra dag ét.
Statsministeren har haft kontakt med Socialdemokraternes leder Mona Sahlin og med Miljøpartiet (MP) om en mulig aftale om den svenske indvandrer- og flygtningepolitik, som kunne holde SD uden for indflydelse på dette for det ny parti afgørende politikområde. Men intet er aftalt, og imod taler S og MP's ønske om at holde sammen på den rødgrønne opposition, hvis tredje parti, Vänsterpartiet, ikke vil lave aftaler med den borgerlige alliance.
»De borgerlige partier og de rødgrønne har åbenbart svært ved at finde ud af, om de skal samarbejde i nogle sager de kommende fire år, eller om de skal forsøge fortsat at lade som om, de er flertalsregering og opposition,« siger kommentator ved avisen Dagens Nyheter, Henrik Brors.
»Valget af rigsdagsformand er jo først og fremmest en symbolsk handling og kunne have været en gylden lejlighed for de etablerede partier til at vise vælgerne, at de har forstået valgets ændrede parlamentariske situation, og at de er parate til at leve op til de gentagne løfter fra valgkampen om ikke at gøre sig afhængige af Sverigedemokraterna. Nu har de i stedet givet Sverigedemokraterna en første chance til virkelig at agere tunge på vægtskålen i Rigsdagen,« siger Henrik Brors med henvisning til, at de rødgrønne kunne have undladt at opstille Kent Härstedt som egen kandidat til formandsposten og blot bakket op om den nu - med SD's stemmer -valgte Per Westerberg. Politikere i begge blokke trøstede sig dog i går med, at SD's stemmer viste sig i virkeligheden ikke at være udslaggivende. For én fra den rødgrønne blok var på udlandsrejse, én sad fast på toilettet, da der skulle stemmes, og én rødgrøn stemte faktisk på den borgerlige alliances mand. Den slags tekniske held kan Frederik Reinfeld imidlertid næppe basere sin ny regeringsperiode på.


