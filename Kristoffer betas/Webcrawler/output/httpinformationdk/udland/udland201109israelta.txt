Israel er til at tale med i forsøg på at undgå FN-afstemning
Med udsigt til afstemning i FN om anerkendelse af Palæstina antyder Israels premierminister Benjamin Netanyahus talsmand, at kravet om Jerusalem som palæstinensernes hovedstad nu er til forhandling


 JERUSALEM – Den israelske regering er nu til at tale med, efter at forhandlinger med palæstinenserne reelt har ligget brak i tre år. Det blev i hvert fald antydet, da Mark Regev, premierminister Benyamin Netanyhaus talsmand, tirsdag morgen underrettede Jerusalems pressekorps om Netanyahus ærinde i New York onsdag. På et tidspunkt nævnte Regev nærmest i forbifarten, at »Grædemuren og det jødiske kvarter i den gamle by er efter vores opfattelse ikke besat område«.
Siden marts 2009, da Netanyahu vandt premierministerposten, har det været gængs regeringslatin, at Jerusalem er »Israels evige og udelelige hovedstad«, altså også den arabiske østside af byen, der blev annekteret af Israel i 80'erne.
At Regev pludselig udskilte de jødiske arvestykker i den historiske bydel – vestmuren af Herodes-templet, i daglig tale kaldet Grædemuren, og bydelens jødiske kvarter – blev af flere iagttagere udlagt som 'et ryk' i den israelske holdning til de forhandlinger, der vil komme, uanset udfaldet af det palæstinensiske krav til FN's Sikkerhedsråd om at anerkende Vestbredden og Gaza som suveræn stat.
En helt ny dynamik
Mark Regev sagde videre, at Israel har »en vifte af mulige svar på det palæstinensiske skridt«, men ville ikke gå i detaljer. Han håbede, at det lykkes for »kvartetten«, USA, EU, FN og Rusland, at tale palæstinenserne fra deres FN-forehavende.
Det er et lønligt håb, idet den palæstinensiske leder Mahmoud Abbas så sent som i fredags fastholdt, at han er i New York for at sætte en anerkendelse af Palæstina inden for den såkaldte 1967-grænse, våbenstilstandslinjen fra 1949, til afstemning. Vestbredden og Gaza (til 2005) blev i 1967 besat af Israel, som siden har etableret bosættelser på såvel Vestbredden som i Østjerusalem til en halv million israelere, og det er disse retligt ulovlige bosættelser, der er hovedårsagen til det palæstinensiske skridt, der, som en EU-diplomat i Ramallah sagde senere på dagen, »har skabt en helt ny dynamik«.
»Premierminister Netanyahu er klar til at forhandle uden forhåndsbetingelser,« sagde Regev, »han er klar til at tale om alle kernepunkter: Jerusalem, flygtninge og grænser, men problemet er, at Abbas ikke vil forhandle. Vi mener fortsat, at det er en dårlig idé, da en fred kun kan tilvejebringes ved tosidede forhandlinger mellem parterne ikke med et internationalt diktat i FN. Og vi er klar til at blive siddende, indtil der kommer røg op fra skorstenen.«
Netanyahu mødes onsdag med præsident Barack Obama og vil understrege, at det er et ufravigeligt krav, at palæstinenserne anerkender Israel som 'jødisk hjemland' som en garanti for arabisk anerkendelse af staten Israel, hvor 20 pct. af de godt seks mio. indbyggere er arabiske.
Jerusalem-deling
Regev sagde også, at den israelske regerings »samarbejde med USA har de sidste fire måneder været fremragende«. Israel regner med, at USA under alle omstændigheder vil blokere en afstemning om anerkendelse af Palæstina med et veto i sikkerhedsrådet – men at USA vil have 'betaling' for sin støtte anses som sikkert. Og prisen kan meget vel være en tilbagevenden til realitetsforhandlinger om deling af Jerusalem, således at den bliver hovedstad for både Israel og et kommende Palæstina. I forhandlingerne med Ehud Barak i januar 2001 var en deling på bordet, og i 2008 var Ehud Olmert, den daværende Likud-premierminister, villig til at rømme dele af Jerusalem som led i en fredsaftale. Præsident Obama, der med et veto i sikkerhedsrådet vil stemme mod egen erklæret overbevisning så sent som sidste år forudsagde han, at FN ville optage Palæstina som nyt medlem i 2011 kan redde noget af sin efterhånden ramponerede anseelse i den arabiske verden, hvis han presser Netanyahu til igen at forhandle om Jerusalems fremtidige status.

