Løsladelse - og nye anklager mod Julian Assange
Mens kendelsen om, at Julian Assange kunne løslades mod kaution, i går blev stadfæstet, intensiveredes rygterne om, at USA forbereder en udleveringssag mod Wikileaks-talsmanden
Wikileaks-stifter Julian Assange blev i går løsladt mod kaution, og han skal nu blive i Storbritannien indtil et retsmøde 11. januar. I mellemtiden skal han dagligt forbi politistationen i nærheden af det landsted i Norfolk, hvor han er blevet tilbudt at bo. Det er efter sigende en britisk journalist, der har tilbudt Assange husly.


 Det var med en omhyggelig skelnen mellem de forskellige skyer i horisonten, at Wikileaks-stifter Julian Assanges advokat i går kommenterede kendelsen om, at Assange kunne løslades mod en kaution på omkring to millioner danske kroner.
»Vi har ikke taget hul på spørgsmålet om et amerikansk søgsmål eller muligheden for det,« sagde Mark Stephens til flere medier uden for retsbygningen i London. »Vi er først og fremmest glade og lykkelige og tænker mest på Julians families glæde over, at han skal løslades inden for en overskuelig fremtid. Han skal ikke tilbage til det viktorianske fængsel. Han skal ikke tilbage til den celle, som Oscar Wilde engang sad i.«
Landsretsdommer Duncan Ouseley, som stadfæstede byrettens kendelse om kaution, såede i forbindelse med kendelsen tvivl om den svenske sag, hvor Assange er anklaget: »Den måde, (sagen) indtil nu er blevet behandlet på af de svenske anklagere, kunne give hr. Assange en vis mulighed for at antage, at han vil blive frikendt i en retssag,« sagde dommeren før kendelsen om, at Assange kunne løslades mod kaution samt en række krav, blandt andet om dagligt fremmøde på  en politistation i nærheden  af det landsted i Norfolk, hvor han er blevet tilbudt at bo, indtil et retsmøde 11. januar.
Dommeren afviste også advarsler om, at sagens hovedperson ville stikke af, med henvisning til, at Assanges advokater havde givet det britiske politi hans kontaktoplysninger kort efter, at han var ankommet til landet.
»Sådan opfører man sig ikke, hvis man vil flygte fra retfærdigheden,« sagde dommeren, hvis kendelse blev overværet af Assange-støtter som den pakistansk-britiske forfatter og aktivist Tariq Ali - i salen - og filminstruktøren Michael Moore med mange flere på Twitter.
Elefanten i rummet under retssagen var imidlertid uvisheden om et kommende amerikansk udleveringskrav på Assange.
Nye krav på vej?
Avisen The New York Times publicerede i går en artikel, der bekræftede ugers forlydender om, at USA's justitsministerium arbejder på at forberede et anklageskrift mod Assange om hans involvering i Cablegate, lækket af en massiv mængde diplomatiske indberetninger, hvoraf omkring 1.500 foreløbig er blevet offentliggjort. Et sådant anklageskrift ville være første skridt i en proces hen imod at få ham udleveret til USA fra de svenske eller britiske myndigheder.
Soldaten Bradley Manning sidder allerede fængslet under anklage for at have lækket de fortrolige data, men det har været sværere at fastslå, hvori Assanges lovbrud skulle bestå, hvis Wikileaks ligesom de involverede medier blot har videregivet materialet, efter at det er blevet lækket.
Nu gør myndighederne sig derfor ifølge The New York Times håb om at kunne sandsynliggøre, at Julian Assange ikke alene har modtaget indberetningerne, men også har hjulpet Bradley Manning med selve det at hente dem ud. Avisen skriver med henvisning til anonyme kilder »med kendskab til sagen«, at justitsministeriet er »fristet af ideen om muligheden for at retsforfølge hr. Assange som medsammensvoren til lækket, fordi det er under massivt pres for at statuere et eksempel med ham for at afværge fremtidige kæmpelækker af elektroniske dokumenter på internettet.«
En anklage om, at Assange har hjulpet med eller tilskyndet til at hente de fortrolige oplysninger ud af databaserne, ville ifølge artiklen gøre det lettere for myndighederne at retsforfølge ham uden konflikt med den vidtgående ytringsfrihed, som er sikret i USA's forfatning.
Pral
Selv om efterforskningen ifølge Wired.com's blog, Threat Level, har gjort brug af undersøgelser af både laptops og mobiltelefoner tilhørende perifere bekendte af Manning og Assange, er hovedbevisførslen øjensynligt stadig de såkaldte chatlogs fra chatsamtaler mellem Bradley Manning og Wired-bloggeren Adrian Lamo, som efter dialogen meldte Manning til myndighederne. Det var i disse chats, at Manning i sin tid løftede sløret for sine lækaktiviteter.
Wired fremhævede i går chatdialoger, hvor Manning blandt andet fortæller om, at visse kilder kan få »fortrinsret« på Wikileaks-serveren, hvor mange lækkede dokumenter står i kø. Senere skriver han:
»Jeg er en kilde med høj status ... og jeg har udviklet en relation til Assange ... men jeg ved ikke meget mere end det, han fortæller mig, og det er ikke ret meget. Det tog mig fire måneder at få bekræftet, at den person, jeg kommunikerede med, rent faktisk var Assange«.
Juraprofessor Daniel C. Richman vurderer dog over for The New York Times, at en chatudskrift næppe er tilstrækkelig som bevismateriale i en kommende retssag.
I går vurderede flere amerikanske jurister såsom Ivy League-professorerne Jack Balkin og Jack Goldsmith desuden, at selv en sammensværgelsesanklage mod Julian Assange vil være svær at formulere på en måde, så den ikke rammer undersøgende journalisters lovbeskyttede arbejde i øvrigt.


