En appel til vores ledere
I dag går en række af Europas førende aviser sammen i en appel, hvor vi opfordrer vores ledere til at gribe den mulighed og tage de afgørende skridt for at få styr på denne humanitære tragedie og hindre yderligere tab af menneskeliv


 Europa står i den værste flygtningekrise, verden har oplevet siden Anden Verdenskrig. Mens Syriens borgerkrig går ind i sit femte år, søger fordrevne i stigende grad imod vores kontinent for her at finde beskyttelse og hjælp. Stadig flere bukker under i deres desperate forsøg på at flygte fra krig og forfølgelse. For hver måned der går, bliver det mere uafviseligt, at Europa gør for lidt og handler for sent. Vi oplever en flygtningekatastrofe. Men vores uvilje til at gribe ind har også blotlagt en alvorlig politisk krise.
Trods vores konfliktfyldte fortid må Europa nu vise, at vi er et forenet kontinent, der bygger på principper om solidaritet, lighed og frihed.
Den 14. september vil ministre fra EU-landene mødes i Bruxelles for at føre forhandlinger om, hvordan krisen kan løses.
I dag går en række af Europas førende aviser sammen i en appel, hvor vi opfordrer vores ledere til at gribe den mulighed og tage de afgørende skridt for at få styr på denne humanitære tragedie og hindre yderligere tab af menneskeliv.
Vi opfordrer vore politiske ledere til:
At etablere enkle, sikre og praktiske mekanismer, hvorved flygtninge kan søge asyl i Europa uden at skulle sætte livet på spil for komme her. Sådan kommer vi bedst menneskesmuglere til livs og mindsker tab af menneskeliv.
At udvise solidaritet med de lande ved Europas ydre grænser, som flygtninge og migranter ankommer til først. Dette skal ske ved at finansiere og organisere et sikkert, værdigt og koordineret modtagelsessystem i Europas periferi, med en hurtig og fair vurdering af asylansøgninger.
At sætte Dublin-forordningen, der sender asylansøgere tilbage deres første ankomstland, i bero, så længe flygtninge fortsætter med at ankomme i så store tal til Europa.
At støtte en mere retfærdig fordeling af flygtninge mellem EU-landene. Alle europæiske lande må tage del i et flygtningeprogram med langt større ambitioner, end vi hidtil har set. FN’s højkommissær for flygtninge, António Guterres, har foreslået, at Europa tager ansvar for 200.000 flygtninge. Dette bør være udgangspunktet for drøftelserne.
At øge den finansielle og humanitære bistand til mellemøstlige nationer, der er berørt af den syriske konflikt. En hjælpepakke skal ikke blot omfatte midler til at dække umiddelbare behov for mad, vand og medicin, men bør også forpligte Europa til at hjælpe med at genopbygge lokalsamfund på langt sigt. Og dermed tilbyde folk i Mellemøsten håb og muligheder for en mere sikker og bedre fremtid i deres egne lande.
At lægge øget pres på andre centrale internationale aktører som Iran, Rusland, Saudi-Arabien, Tyrkiet og USA for at gøre deres yderste for at føre parterne i den syriske konflikt sammen i FN-ledede fredsforhandlinger.
Vores ledere må udvise mod og indsigt for ikke at svigte, når vores fælles europæiske civilisation sættes på prøve. Vi er nødt til at handle, og vi er nødt til at handle nu.
Læs den engelske udgave her: An appeal to our leaders
Læs også: Renzi efter appel: Europa står ved en korsvej

