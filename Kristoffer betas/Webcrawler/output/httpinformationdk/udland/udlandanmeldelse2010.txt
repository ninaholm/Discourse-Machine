Liberaldemokraterne er stemt ind i et hjørne
Deres hjerte siger Labour – men deres hjerne de konservative


 LONDON – ”En delikat, smertefuld torturmekanisme” – de liberales egne ord, ikke mine. Men meget mere præcis kan man ikke beskrive den position, som de britiske vælgere har placeret Liberaldemokraterne i. Ude fra set kan det måske se attraktivt ud: Trods tilbagegang i mandater ved valget er de endt som kongemager. Sandheden er imidlertid, at partileder Nick Clegg på grund af løfter og udtalelser er endt i sit (politiske) livs dilemma.
Under valgkampen gjorde Clegg sit bedste for ikke at binde sig til et samarbejde med nogen af de to store partier i et forsøg på ikke at skræmme vælgere væk. Som midterparti har han imidlertid nu det problem, at der lige gyldigt hvem, han ender med at støtte, vil være en stor portion utilfredshed internt i partiet. Som et centrum-venstre-parti vil en aftale med de konservative give mere utilfredshed end en aftale med Labour, men fordi Clegg konsekvent lovede, at han ville støtte det parti, der fik flest stemmer, har han ikke haft andet valg end at gå til forhandlingsbordet med de konservative. 
Tilbud om valgreform
De to partier er politisk set længere fra hinanden end de liberale og Labour, men der er en række områder, hvor der er grundlag for samarbejde. Det er bl.a. inden for uddannelse, skattepolitik og miljøområdet. Der er imidlertid også en række områder, hvor de to partier er meget langt fra hinanden – forholdet til EU, immigration og ikke mindst holdningen til spørgsmålet om indførelse af et repræsentativt valgsystem.
Sidstnævnte har Labour tilbudt, hvis de liberale vælger at skifte side og i stedet danner en ”progressiv koalition” sammen med dem, og med Gordon Browns afgang som partileder i går er en kæmpe hurdle for en aftale med Labour fjernet. Men Brown var imidlertid ikke det eneste problem, og han vil desuden fortsætte som premierminister indtil Labours partikonference i efteråret. En koalition mellem Labour – der mistede 91 mandater – Liberaldemokraterne – der mistede 5 mandater – og måske de skotske og walisiske nationalister vil dels være ustabil, dels være sårbar overfor beskyldninger om at være en ”taber-koalition”. 
Snarligt nyvalg
Hvad end Liberaldemokraterne vælger at indgå en aftale med de konservative eller skifter side og støtter en Labour-ledet regering forudser eksperterne, at det vil være en regering med en kort levetid. Så spørgsmålet for Clegg lige nu må være: Hvilken model vil koste mig færrest stemmer? En stabil alliance med valgets vindere - de konservative - men uden valgreform til et repræsentativt system (de konservative har kun tilbudt folkeafstemning om en variation af det nuværende system)? Eller en alliance med valgets taber, men med en folkeafstemning om indførelse af repræsentativt demokrati? 
Og midt i det hele er det op til ham at bevise, at koalitionsregeringer ikke er så katastrofale, som især de konservative har fremstillet dem. Hvis vælgerne får det indtryk, at det er for bøvlet at blive enige, eller hvis en regering falder fra hinanden alt for hurtigt, vil Liberaldemokraterne risikere, at den appetit blandt vælgerne for reform, som er skabt i denne valgkamp, vil fordufte igen.

