Ny kvindelig regeringschef



 Haitis senat har godkendt den tredje person, som præsident René Préval har forslået til posten som landets premierminister. Dermed er en mere end tre måneder lang politisk strid slut. Den begyndte, da den seneste regering blev afskediget efter voldelige demonstrationer over stigende madpriser. 12 senatorer stemte for nomineringen af økonomen Michèle Pierre-Louis, en kendt aktivist og kvindesagsforkæmper, i den fattige, caribiske østat. Fem senatorer afstod fra at stemme, mens ingen stemte imod. Den 61-årige Michèle Pierre-Louis bliver Haitis anden kvindelige premierminister.

