Mystisk ’Chávez-lydklip’: Jeg er i live
’Jeg holdes fanget mod min vilje’, siger en stemme, der lyder som Venezuelas afdøde præsident. Lydklippet har skabt nationalt postyr


 
	Da Hugo Chávez døde for otte måneder siden, defilerede hundredtusinder af hulkende venezuelanere forbi hans åbne kiste for at markere deres sidste farvel.

	På den baggrund er det måske ikke overraskende, at en lydoptagelse af den afdøde leder, hvori han hævder at være i live, har kunnet vække så stor opsigt.

	I optagelsen udtaler en stemme, der lyder meget som Chávez’, at »jeg holdes fanget mod min vilje«. Stemmen går derefter over til at anklage tidligere venner for forræderi.

	Optagelsen er blevet hørt over 300.000 gange, siden den i fredags dukkede op på internettet, og den udbreder sig viralt i en grad, så præsident Nicolas Maduro har følt det nødvendigt at træde frem med en udtalelse om, at der blot er tale om oppositionens seneste forsøg på at destabilisere regeringen.

	Maduro, der blev udpeget af Chávez som den foretrukne efterfølger, anklager det største oppositionsparti, Primero Justicia, for at stå bag det forfalskede lydklip, hvor man hører en svækket Chávez ringe til sin bror, statsguvernøren Adán Chávez, for at sige, at han er i live.

	»De (oppositionen, red.) har ingen respekt for det venezuelanske folks kærlighed til og erindring om Hugo Chávez, og kun de er i stand til at udtænke noget som denne optagelse,« sagde Maduro i weekenden.

	Stemmen, der præsenterer sig som Chávez, siger, at han er rekonvalescent, og at hans nærmeste venner har forrådt ham. Den bønfalder også Chávez’ bror om at fortælle venezuelanerne sandheden.

	»Hvem ville have troet, at vores fjende var midt iblandt os. Så mange kys, så mange håndtryk, de gav mig ... så mange løgne,« siger stemmen. »Jeg vil gerne bede dig fortælle drengene, at i dag, den 16. september, er jeg mere levende end nogensinde.«

	Optagelsens autenticitet benægtes pure af Adán Chávez: »Denne afskyelige montage har forledt nogle til at tro, at Chávez ikke død, og at han holder sig skjult. Andre mener, at klippet er optaget før hans død. Begge dele er en stor løgn.«

	»Hugo Chávez blev begravet ledsagelset af kærligheden fra sit loyale og revolutionære folk, og han har aldrig sendt mig noget budskab af den her art.«

	Stegte hoveder

	Formanden for Nationalforsamlingen, Diosdado Cabello, kalder offentliggørelsen af optagelsen for et politisk kneb, der skal afskrække Det Forenede Socialistpartis tilhængere fra at stemme ved parlamentsvalget til december.

	»Der er tydeligvis tale om et forsøg på at demoralisere vores folk og indgyde det mismod, som det blev forsøgt forud for valget i april,« siger Cabello med henvisning til det seneste præsidentvalg, der kun gav Maduro en marginal sejr over oppositionsleder Henrique Capriles.

	Men politiske analytikere vurderer, at optagelsen lige så godt kan stamme fra kræfter inden for regeringen: »Det her er klart en mulighed for at anklage oppositionen for destabilisering og fastholde en polarisering, som gavner regeringen mest,« siger Luis Vicente León, en af Venezuelas ledende politiske iagttagere.

	Det er ikke første gang, Chávez’ stemme imiteres. Under hans første præsidentvalgkamp i 1998 vakte et klip nationalt postyr. En stemme, der hævdede at være Chávez, truede med at »stege mine modstanderes hoveder«.

© The Guardian og Information

Oversat af Niels Ivar Larsen

