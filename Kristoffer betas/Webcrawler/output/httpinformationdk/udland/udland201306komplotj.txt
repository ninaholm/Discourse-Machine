Komplot mod Jyllands-Posten skulle berettige overvågning
NSA’s massive indsamling af e-mails og telefondata skal have bragt FBI og CIA på sporet af den amerikansk-pakistanske terrorist David Headley. Men han var allerede kendt som informant for narkopolitiet, påpeger skeptikere
I et interview med tv-stationen ABC nævnte efterretningskoordinator James Clapper i søndags Mumbai-attentatet og afsløringen af komplottet mod Jyllands-Posten som eksempler på NSA-programmets effektivitet.


 
	Obama-regeringen benytter det forpurrede terrorangreb på Jyllands-Posten i 2009 som argument for aflytningsagenturet NSA’s omdiskuterede indsamling og lagring af e-mails, video- og telefondata, som blev afsløret af The Guardian i sidste uge, erfarer Information. Men den amerikanske regerings argument er langtfra overbevisende. Meget tyder nemlig på, at FBI og CIA kunne have afsløret terrorattentatet mod den danske avis uden anvendelse af det omfattende Prism-program.

	I et interview med tv-stationen ABC nævnte præsidentens efterretningskoordinator, James Clapper, i søndags Mumbai-attentatet og afsløringen af komplottet mod Jyllands-Posten som eksempler på NSA-programmets effektivitet.

	I det første tilfælde skal overvågningen af den pakistansk-amerikanske terrorist David Headley have gjort det muligt for USA at advare Indien om et forestående angreb på Mumbai. Angrebet blev gennemført af den pakistanske islamistiske terrorgruppe Lashkar-e-Taiba, som Headley var tilknyttet, i 2008. 166 blev dræbt og over 300 såret.Efterfølgende skal overvågningen af Headley, der sammen med en sammensvoren rejste til Danmark for at rekognoscere terrænet, have hindret et anslag mod Jyllands-Postens redaktioner i København og Aarhus, hævder Clapper.

	Manglende dokumentation

	Men Prism-programmets rolle i afsløringen af Headleys planer virker ikke specielt overbevisende, skriver pressekritikeren Marcy Wheeler på websitet salon.com. Hun er forfatter til bogen Anatomy of Deceit (Bedragets anatomi).

	»Det er lidt mistænkeligt, at Clapper tilskriver det hemmelige Prism-program æren for opsporingen af Headley. Han arbejdede nemlig som informant i Pakistan for det amerikanske narkopoliti (DEA),« påpeger Marcy Wheeler.

	Med til billedet hører, at den demokratiske senator Diane Feinstein – der er formand for Senatets efterretningsudvalg – hævder, at det var et andet efterretningsprogram – afsløret af The Guardian – som førte FBI og CIA på sporet af David Headley. Det drejer sig om NSA’s indsamling og lagring af alle telefonlogbøger i USA.

	Efterretningskoordinator Clappers påstand om Prism-programmets berettigelse bliver kun mere besynderlig set i lyset af de oplysninger, som blev offentliggjort i 2010 af det opsøgende journalistiske website ProPublica i New York. ProPublica kunne bl.a. afsløre, at David Headleys første amerikanske hustru allerede i 2005 – tre år før Mumbai-attentatet – kontaktede FBI og gav dem udførlige oplysninger om sin mands træning i en Lashkar-e-Taiba-lejr i Pakistan. Hun skal have tilbudt FBI adgang til hans e-mail, men svaret var nej tak.

	I ProPublica-rapporten hedder det endvidere, at Headleys anden – og pakistanske – hustru henvendte sig til den amerikanske ambassade i 2007 med informationer af lignende karakter. De skal være blevet videresendt til CIA, FBI og DEA.

	At Headleys to hustruer på et tidligt tidspunkt luftede begrundet mistanke om Headleys rolle som dobbeltagent for USA og en al-Qaeda-allieret gruppe til de amerikanske myndigheder , uden at det straks blev fulgt op af FBI og CIA, fik i 2010 James Clapper til at iværksætte en intern undersøgelse af sagen. Om efterforskningen er afsluttet, vides ikke. Headley erklærede sig i januar skyldig i medvirken til planlægningen af attentaterne i Mumbai og mod Jyllands-Posten og blev idømt 35 års fængsel.

	Det oplagte spørgsmål er, hvorvidt NSA’s massive indsamling af e-mails eller telefonlogbøger virkelig bragte FBI og CIA på sporet af Headley. Siden 1999 havde han været informant for DEA i Pakistan.

	Flere kongresmedlemmer med adgang til klassificerede dokumenter om Headley-sagen og andre forpurrede terrorangreb, tvivler på Obama-administrationens argumentation.

	»I den udstrækning telefonlogbøger har leveret brugbare oplysninger, var de allerede tilgængelige via andre indsamlingsmetoder, som ikke krænker lovlydige borgeres privatsfære,« siger de demokratiske senatorer Mark Udall og Ron Wyden, begge medlemmer af efterretningsudvalget.

	I et tv-interview søndag understregede Udall, at Prism-programmet – som for det meste skulle bruges til at indsamle e-mails, video og fotos af borgere uden for USA – har medvirket til at stoppe terrorattentater.

	Gik lige i fælden

	Det mest spektakulære komplot blev planlagt af en afghaner bosiddende i USA, som i en e-mail til en addresse i Storbritannien anmodede om instruktioner til at bygge en bombe, der skulle detoneres i New Yorks undergrundsbane. Han blev arresteret og dømt. Under en debat i Kongressen i 2012 om fornyelse af en lov, der bemyndiger NSA’s massive indsamling af telefon- og computerdata, anførte senator Feinstein andre eksempler på forpurrede terrorattentater.

	Myndighederne skal have hindret et angreb på centralbankens afdeling i New York, kongresbygningen i Washington samt på diverse bygninger i New York og Tampa, Florida samt et komplot mod Saudi Arabiens ambassadør.

	Men den amerikanske offentlighed, herunder medierne, har ikke mulighed for at vurdere, hvorvidt disse angiveligt forpurrede attentater berettiger myndighedernes indgreb i deres privatliv. Det skyldes, at alle efterretninger, der er blevet brugt som bevismateriale i efterfølgende retssager mod de terrormistænkte, er hemmeligtstemplede.

	Sagen mod den 18-årige amerikanske gymnasieelev Adel Daoud, der er anklaget for at have planlagt et bombeangreb mod en bar i Chicago, viser, hvor svært det er at vurdere NSA-programmernes værdi.

	Daoud downloadede materiale fra al-Qaeda-webmagasinet Inspire i forbindelse med en opgave, han skulle skrive i skolen. Det blev formentlig opdaget via NSA’s Prism. Kort efter blev han kontaktet af en FBI-agent, som udgav sig for at være medlem af al-Qaeda og spurgte, om han ville medvirke til et terrorattentat.

	Gymnasieeleven gik lige i agentens fælde.

	Retssagen mod Adel Daoud begyndte i efteråret 2012. Den unge amerikaner risikerer adskillige års fængsel.

