Mere støtte til studier i udlandet



 Danske studerende vil allerede fra 1. juli kunne bruge det nye udlandsstipendium til at læse på Harvard, Oxford eller et af de over 100 andre topuniversiteter, der er på listen over de uddannelser, som danske studerende kan vælge mellem. Også studerende fra Kulturministeriets uddannelsesinstitutioner og professionshøjskolerne kan benytte sig af de øgede muligheder for internationalisering. Således indeholder listen samarbejdsaftaler med cirka 1.000 udenlandske universiteter. Udlandsstipendiet kan gives i op til to år, og kan frit anvendes til enten studieophold som en del af en dansk uddannelse eller til en hel kandidatuddannelse i udlandet. Stipendiet gives til at dække en eventuel studieafgift i udlandet, og svarer til det en tilsvarende dansk uddannelse ville få fra staten. Derudover kan de studerende få den almindelige SU. Den nye udlandsstipendieordning er en udmøntning af regeringens globaliseringsstrategi. 
Læs mere om uddannelsesstipendieordningen på: www.su.dk

