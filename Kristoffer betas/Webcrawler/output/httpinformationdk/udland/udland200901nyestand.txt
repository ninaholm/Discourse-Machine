Nye standarder for benzin-økonomi i USA
Præsidenten udpeger en særlig klimaudsending og giver Californien lov til at afkræve bedre benzinøkonomi af alle køretøjer
USA's miljøbevægelse vandt i går en sejr, da præsident Barack Obama tog det første skridt i retningen af en ny klimatraktat, der tvinger USA's bilindustri til at producere biler, der kører længere på literen.


 BOSTON - Udenrigsminister Hillary Clinton udnævnte i går en særlig klima-udsending, hvis hovedopgave bliver at repræsentere USA i forhandlingerne om indgåelsen af en ny international klimatraktat.
Hendes valg faldt på Todd Stern, der var chefforhandler for Bill Clintons regering under topmødet om FN's klimaprotokol i Kyoto i 1997. Desforuden var han en af præsidentens mest betroede medarbejdere i Det Hvide Hus med et særligt ansvar for økonomi og sikkerhedspolitik. Områder, der er vigtige at have kendskab til i forbindelse med udarbejdelsen af en ny klimatraktat.
"Udnævnelsen demonstrerer, at Obama-regeringen tager klimaudfordringen yderst alvorlig. Sterns position i Udenrigsministeriet svarer i indflydelse til George Mitchells - den særlige Mellemøst-udsending. Han er en erfaren og garvet forhandler," siger Alden Meyer, klimarådgiver for tænketanken Union of Concerned Scientists. Meyer tilføjer: 
"Udpegelsen af Stern viser også, at præsident Obama agter at gøre USA til den globale leder i kampen mod klimaforandringerne."
Den amerikanske miljø- og klimabevægelse havde i går flere andre gode grunde til at glæde sig over det nylige regeringsskifte i Washington.
Fagforeninger imod
Midt på formiddagen tog Barack Obama det første vigtige skridt i retning af at reducere USA's udslip af CO2.
Præsidenten anmodede forbundsstatens miljøagentur om at give Californien dispensation til at føre en lov fra 2002 ud i livet, der vil kræve bedre benzinøkonomi for alle biler og lastvogne solgt i delstaten - den største i USA.
Det betyder konkret, at primært amerikansk bilindustri skal have deres biler til at køre længere på en liter benzin, hvilket ifølge Environmental Defense Fund i Washington er muligt at gøre med eksisterende motorteknologi, renere brændstoffer og reduktion af drivhusgasser fra klimaanlæg i køretøjer.
Den amerikanske bilindustri og bilarbejdernes fagforbund har hidtil lagt bremseklodser i vejen for en forbedring af personbilers og lastvognes benzinøkonomi. 
De store bilkoncerner lagde endda sag an mod delstatsregeringen i Californien - og tabte. Alligevel fik de overbevist Bush-regeringens miljøagentur om at afvise den republikanske guvernør Arnold Schwarzeneggers anmodning om dispensation.
Dagen efter indsættelsen anmodede Schwarzenegger præsident Obama om at få miljøagenturet til at udstede dispensation. Obamas beslutning betyder, at 13 andre delstater - der har vedtaget love på linje med Californiens - også vil få lov af forbundsregeringen til at pålægge bilindustrien nye standarder for benzinøkonomi. 
Bush var passiv
I Californien skal alle bilmodeller i 2011 være udstyret med nyt udstyr til at reducere udledning af drivhusgasser.
I 2016 skal alle nye biler og lastvogne udlede 30 procent færre drivhusgasser. 
I 2020 vil langt størsteparken af den kolossalt store bilpark i delstaten leve op til lovens krav, hvilket vil betyde en samlet nedbringelse af CO2-udslippet med 18 procent. I Californien bidrager køretøjer med en tredjedel til delstatens udledning af drivhusgasser, mens den tilsvarende andel på landsplan er 16 procent.
Årsagen til at Californien og senere 13 andre delstater har taget initiativ til at regulere CO2-udslip fra køretøjer, er manglende handling fra Bush-regeringen og det Republikanske flertal i Kongressen fra 2002 og frem til 2006. 
Den mest effektive ordning ville være landsdækkende regler. Men selv Demokraternes sejr ved midtvejsvalgene i 2006 hjalp ikke. Demokratiske lovgivere fra stater med bilindustri lagde hindringer i vejen.
Californien og de 13 delstater dækker i alt halvdelen af den amerikanske bilpark.
Bilkoncernerne fastholder, at det er ulogisk og ineffektivt at lade staterne indføre deres egne regler for benzinøkonomi. Men efter præsident Obamas beslutning i går giver det ingen mening for koncerner som General Motors, Ford Co. og Chrysler at protestere.
Bilindustri svækket
"Vores analyser viser, at bilindustrien er i besiddelse af den rette teknologi til at opfylde kravene til en ny benzinøkonomi," siger Alden Meyer fra Union of Concerned Scientists. 
"De burde have gjort det for lang tid siden i stedet for at blive tvunget til det i en periode, hvor de gennemlever en alvorlig finansiel krise. Problemet var, at de ikke kunne fordrage at blive dikteret af forbundsstaten."
Bilkoncernerne har heller ikke reel mulighed for at modarbejde Obamas initiativ gennem lobbyvirksomhed i Kongressen, fordi de er politisk svækkede. 
I december modtog de lån på milliarder af dollar fra regeringen. I slutningen af marts skal præsidenten beslutte, hvorvidt de fortjener at få tilført nye statsmidler.
Under sin tale i går i Det Hvide Hus understregede Obama, at en æra i Washington med hårde ideologiske frontlinjer og masser af politisk retorik er overstået. 
"Vi kan ikke blive ved med at trække tiden ud. Min regering vil ikke benægte kendsgerninger (om klimaopvarmningen, red.) i stedet vil fakta styre vores beslutninger," sagde han. Obama-regeringen vil ændre USA's klimapolitik, fordi det er godt for landets sikkerhed, økonomi og for planeten, pointerede præsidenten.

