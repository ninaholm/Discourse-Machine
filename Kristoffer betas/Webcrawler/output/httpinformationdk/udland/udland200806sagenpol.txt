Sagen Politkovskaja er slut - sagen fortsætter
Myndighederne i Rusland forsøger nu at lægge låg på efterforskningen af sagen om den myrdede journalist Anna Politkovskaja, men det lykkes næppe


 Efterforskningen af mordet på den russiske journalist Anna Politkovskaja er ved at være ved vejs ende og bliver snart overgivet til en domstol. Det meddelte Vladimir Markin, repræsentant for efterforskningsgruppen under det russiske statsadvokatur forleden. Anna Politkovskaja blev dræbt 7. oktober 2006 ved opgangen til sit hus i Moskva, og det frembragte en international skandale, især fordi Politkovskaja var en ihærdig kritiker af præsident Putins styre og i særdeleshed af de prorussiske ledere i oprørsrepublikken Tjetjenien. 
I medierne har der siden været tre hovedversioner af sagen. Én version siger, at Putin og sikkerhedspolitiet FSB stod bag for at stoppe en mere og mere irriterende kritiker. En anden, at Putins arvefjende, oligarken Boris Beresovskij, som bor i eksil i London, havde planlagt mordet for at skade Putin og hans styre maksimalt. En tredje version går ud på, at bagmanden bag mordet var Tjetjeniens prorussiske leder, Ramzan Kadyrov, hvis grusomme styre Anna Politkovskaja havde afsløret mange gange, og som hun netop var på vej til at offentliggøre nye afslørende artikler om.
Skyldige på fri fod
Anklageskriftet fra statsadvokaten nævner tre anklagede som meddelagtige i mordet: Sergej Khadsjikurbanov, en tidligere politimand, samt brødrene Dsjabrail og Ibragim Makhmudov, begge tjetjenere, En fjerde, der er agent for det russiske efterretningsvæsen FSB, er også anklaget, men det står ikke klart, om han anklages for at have deltaget i mordkomplottet. Men den egentlige morder, som udførte den bestialske handling, er stadig på fri fod og befinder sig formentlig i udlandet. Og hvem, der stod bag mordet, står stadig hen i det uvisse. Derfor er der mange kritiske røster fremme i og uden for Rusland i forbindelse med statsadvokatens forsøg på nu at lukke efterforskningen.
Chefredaktøren for avisen Novaya Gazeta, som Politkovskaja arbejdede for, Dmitrij Muratov, har hele tiden samarbejdet med myndighederne i efterforskningen og samtidig gennemført sin og avisens egen journalistiske efterforskning af sagen. Han siger nu i en kommentar til statsadvokatens beslutning om at overgive sagen til domstolene: 
"Det er principielt umuligt at tale om, at sagen er opklaret, når den egentlige morder befinder sig på fri fod, formentlig i udlandet".
Familien Politkovskajas advokat, Anna Stavitskaja tilføjer: 
"De mennesker, der i virkeligheden begik en forbrydelse, bestilleren, organisatoren og udøveren, er endnu ikke fundet. Hvorfor så overgive sagen til domstolen i den fart?"
Det spanske spor
Den uafhængige radiostation Moskvas Ekko har forsøgt at finde svaret. Radioens faste kommentator Julija Latynina mener at have en del af svaret. Efter hendes mening er mordet bestilt og gennemført af enten sikkerhedspolitiet FSB eller af Tjetjeniens præsident Ramzan Kadyrov. Enten eller. Efter en kompliceret gennemgang af sagens akter i radioen, siger Latynina i æteren: 
"Putin har naturligvis ikke vidst noget om sagen, ja han er formentlig blevet meget overrasket over sagen, for hvem har begået mordet - hans højre hånd eller hans venstre?- Under alle omstændigheder står det klart, at den her håndskrift ikke tilhører små lejemordere. Det er statens håndskrift."
Sagen bliver ikke mindre mudret af, at det spanske politi i en storstilet politiaktion netop har arresteret 20 medlemmer af russiske mafia-grupper med bopæl i Spanien. Flere af mafialederne, som nu er til afhøringer i Spanien, er under mistanke for at have virket som forlængede arme for visse dele af det russiske efterretningsvæsen. Og i den forbindelse nævner flere russiske og internationale medier, at de ansvarlige for mordet på Politkovskaja og mordet på den tidligere FSB-agent Aleksandr Litvinenko, som også arbejdede for oligarken Boris Beresovskij, i London sidste år, har haft forbindelse til det russiske mafiamiljø i Spanien og London. Efterforskningen er bestemt ikke slut endnu, men opklaringen er, skriver det russiske dagblad Novye Isvestija, ikke i sigte.


