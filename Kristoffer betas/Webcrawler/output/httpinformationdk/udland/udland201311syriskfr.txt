Syrisk fredskonference hænger i en tynd tråd
Hverken de syriske oprørere eller regering er kommet med indrømmelser, og dermed synes den længe bebudede Genève II-fredskonference mere usandsynlig end nogensinde. Men der findes ingen plan B, knap nok en plan A, fremhæver analytikere. Det eneste alternativ synes at være en yderligere opsplitning af Syrien
 
	Syriens nyheds-bureau SANA udsendte i går dette billede med teksten: ’En bombe sprængtes i går på el-Hejaz-banegården i Damaskus’. Banegården har faktisk været lukket i årevis, og der har ikke været bekræftede telegrammer fra udenlandske kilder om de af SANA hævdede otte dræbte. Foto: SANA


 
	Det har ikke været en optimistisk uge i Syrien. To nyheder har præget nyhedsstrømmen fra det borgerkrigshærgede land i de seneste dage, og ingen af dem har været udpræget opmuntrende.

	I går erklærede FN, at over seks millioner syrere i dag er internt fordrevne, samtidig med at nødhjælpsorganisationen Syrisk Røde Halvmåne erklærede, at mindst 40 procent af befolkningen – inden krigen var der godt 18 mio. indbyggere – har behov for nødhjælp, men organisationerne har lige nu kun nødhjælp til 2,5 mio. mennesker.

	Ligeledes bekræftede FN’s særlige Syrien-udsending, Lakhdar Brahimi, i går, at de fredsforhandlinger om en overgangsregering, som FN, Rusland – og siden det aflyste flyangreb på Syrien i stigende grad også vestlige lande – har hængt deres politik op på, endnu en gang er udskudt.

	»Vi havde håbet, at vi kunne præsentere en dato for forhandlingerne i dag. Det kan vi desværre ikke,« konstaterede FN-forhandleren, mens han luftede et håb om, at forhandlingerne vil ske inden årsskiftet. Samtidig konstaterede han, at særligt oppositionen er på vej igennem en »meget, meget svær tid«.

	Hverken splittelsen i oppositionen eller det manglende held med at nå til enighed om betingelserne for Genève II-konferencen er overraskende for analytikere af konflikten.

	Selv om den russisk-amerikanske aftale om overdragelse af kemiske våben for nogle syntes at åbne døren på klem for en reel forhandlingsløsning, har virkeligheden demonstreret, hvor begrænset den reelle vilje til kompromiser er på begge sider.

	Den syriske oppositions hovedorganer har i de seneste dage gentaget deres modvilje mod at indgå i forhandlinger uden et helt fast løfte om, at Iran ikke deltager, og at Assad går af, mens styret på den anden side har afvist Assads afgang og nægtet at anerkende Den Syriske Nationale Koalition som forhandlingspartner.

	Der kæmpes for at få fredsaftale

	»Der er ingen tvivl om, at de internationale parter kæmper for fredskonferencen, og at USA har rykket sig ganske meget; at de og russerne virkelig prøver at få forhandlingerne i gang. Men de har ikke lokal opbakning, og lige nu vil jeg bedømme chancerne for, at konferencen overhovedet finder sted, til at være små, og sandsynligheden for, at der kommer et positivt resultat ud af det til at være endnu mindre,« siger Julien Barnes-Dacey, Syrien-ekspert og seniorforsker ved European Council on Foreign Relations.

	»Der er et stort problem for oppositionen, som ikke er i stand til at finde et fælles grundlag for forhandlinger. Deres reaktion er at stå fast på deres mest stejle position. På den måde udelukker de reelt forhandlinger – fordi de frygter, at de vil svække dem,« siger analytikeren, der ikke vurderer, at viljen til at give indrømmelser er meget større hos regimet.

	»Jeg tror ikke, regimet har nogen intentioner om at indgå i reelle forhandlinger. Det er endnu mindre end oprørerne interesseret i at lave kompromiser, der kan føre til dets eget fald. Men i øjeblikket er regimet i stand til at køre videre på en pr-succes, der placerer ansvaret for manglende fremskridt hos oppositionen,« konstaterer han.

	Oppositionen skal bare deltage

	Og med sin manglende evne til samle kræfterne, få de mest yderligtgående kræfter under kontrol og vise sig villige til at forhandle risikerer oppositionen hastigt at miste opbakning i en international offentlighed, der har ændret perspektiv på konflikten siden giftgasangrebet i Ghouta.

	»At boykotte Genève II underbygger kun Assad-regimets vildledende fortælling om, at det kun kæmper mod ekstremister og jihadister med forbindelser til al-Qaeda,« konstaterer al-Arabiyas kommentator, Hisham Melhem, der kalder det »pligtforsømmelse« ikke at deltage.

	»Der bør ikke være nogen illusioner om Genève II, men hvis det kan give oppositionen en mulighed for at præsentere en vision om et inklusivt og demokratisk Syrien for verden, og hvis det kan opnå selv begrænsede taktiske sejre, der kan lindre lidelserne for millioner af syrere, så vil det være det værd. Der er ikke noget alternativ til kold politisk kalkule. Tag til Genève.«

	Samtidig ser frontlinjen temmelig fastfrosset ud. Regimet har i et stykke tid forberedt en offensiv i Qalamoun-bjergene nær Libanon, og kurdiske styrker har i de seneste dage erobret byer mod øst fra islamistiske militser, men stillingerne er i store træk fastlåst.

	Opdeles i mindre enheder

	I fraværet af forhandlingsgennembrud eller ændringer i den militære balance, er spørgsmålet, om der findes et alternativ til forhandlingerne med de stormagter, der villigt eller ufrivilligt er blevet part i konflikten. Julien Barnes-Dacey har svært ved at få øje på nogen veltilrettelagte planer i det hele taget:

	»Jeg har faktisk svært ved at få øje en plan A, for ikke at snakke om en plan B, også fordi USA på trods af sit ønske om en forhandlingsløsning stadig ikke har formuleret en konsekvent politik. De gentager stadig de samme paroler om regimeskifte, Assads uundgåelige fald osv. De har heller ikke fået overtalt deres regionale allierede i f.eks. Saudi-Arabien til at acceptere de kompromiser, de selv er villige til at æde, hvilket totalt ville underminere en fredsløsning,« konstaterer seniorforskeren.

	Det eneste alternative og ikke just opmuntrende scenario, de fleste kan få øje på lige nu, er mere krig, men at dens intensitet falder i takt med, at konflikten udvikler sig fra at være en kort krig mellem to hovedgrupper til at være en stribe af småkonflikter, der syder, mens landet gradvist deles op.

	»Den kantonisering sker allerede nu. Syrien som en centralt styret stat er et fortidigt begreb,« siger Julian Barnes-Dacey.

	»Det, vi ser på landjorden, er, at magten er blevet decentraliseret, og at Syrien i stigende grad bliver opdelt i lokale administrative dele, der har overtaget statens rolle. Jeg tror ikke, vi vil se nogen stor politisk aftale, der vil kunne ændre det inden for en umiddelbar fremtid. Det, man kan håbe på, er måske begrænsede politiske processer, der kan tillade humanitær hjælp ind i de opsplittede områder,« konstaterer han.

	 

