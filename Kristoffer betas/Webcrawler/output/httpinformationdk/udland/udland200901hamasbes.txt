Hamas beskyldes for de lange knives døgn
Situationen holdes under skarp kontrol i Gaza By, hvor rygter om forfølgelse af Fatah-tilhængere er hårdnakkede


 GAZA BY - En mand i 'bevidst civil' med et stikkende blik ville vide, hvorfor Information var interesseret i resterne af en bombet politistation i Gaza By. 
"Jeg har hørt, der sad arrestanter derinde, da det blev bombet?" svarer Deres udsendte
"De er overført til andre steder. Alle er uskadte," svarede manden, der viste sig at være fra Hamas' sikkerhedstjeneste. 
"Situationen er stadig ikke stabil," forklarer Informations tolk. "De holder et vågent øje med spioner." 
Det er evident, at uden kollaboratører havde israelerne ikke kunnet ramme så at sige hele Hamas' administrative infrastruktur så præcist, som de faktisk gjorde. Og nu, hvor Israel har trukket sig tilbage, er de lange knives døgn angiveligt indtrådt. 
Yassir Abed Rabbo, talsmand for PA-præsident Mahmoud Abbas, sagde allerede torsdag, at "Hamas har vendt deres våben mod Fatah, og 200 medlemmer i Gaza er blevet overfaldet". En 27-årig Fatah-tilhænger har fortalt New York Times, at Hamas-sikkerhedsfolk skød ham i begge knæ.
"Det er korrekt, at der er anholdt et antal kollaboratører, men de er ikke fra Fatah", var svaret fra Hamas-styrets talsmand, Taher al-Nunu, da Information spurgte til rygterne om massearrestationer.
- Hvor er de så fra?
"Det er mennesker, der har samarbejdet med Israel, men de er ikke fra Fatah."
Al-Nunu understregede, at Hamas har kæmpet sammen med Fatah-aktivister mod israelerne: "Vi har ikke noget udestående med Fatah, men med Fatah-regeringen," sagde han med den særlige logik, der er gængs i Gaza. Taher al-Nunu, en tidligere journalist, har bodyguard 'til beskyttelse mod kollaboratører og israelske specialstyrker, der opererer'. Foreholdt at 10 Fatah-medlemmer er dræbt i repressalie-aktioner, svarer han: "Det er løgn. Ingen er dræbt eller har lidt overlast som følge af kontakt med politiet eller Hamas-tjenester. Også Abed Rabbos i Ramallah lyver, og han gav heller ikke med ét eneste navn på ofre for forfølgelse. Og hvad med Fatah selv? De forbød demonstrationer til fordel for Gaza under krigen." 
'Hamas er de værste'
Al-Nunu tilføjer, at hvis der har fundet overgreb sted, er det led i interne klan-opgør, som ikke har noget med regeringen at gøre. Dette bekræftes delvis af meldinger om, at Hamas-aktivister i Gaza går efter Fatah-medlemmer, der får ordre om at holde sig inden døre. Under krigen blev der rapporteret om summariske henrettelser af Fatah-folk, som blev smidt i de uafhentede affaldsbunker til skræk og advarsel. 
Den italienske avis Corriere della Sera citerede i går navngivne Fatah-tilhængere i Gaza By for beretninger om overgreb og tvangsbrug af deres og andre civile ejendomme som enten udkigsposter, maskingeværstillinger eller ramper til affyring af mortérgranater. I ekstreme tilfælde skal Hamas-militante have skudt på lokale Gaza-beboere, der ville blokere adgang til egne haver eller hustage af frygt for, at Hamas' tilstedeværelse ville gøre dem til bombemål. Avisen citerer den kendte menneskeretsaktivist, Eyad Sarraj, der bor i Gaza By, for bemærkninger om, at "arabiske regimer har ingen tradition for at respektere menneskerettigheder, og Hamas hører til blandt de værste af dem".
I går var der på overfladen roligt i Gaza By og i morgen vil Hamas genoptage arbejdet efter krigshandlingerne. "Vi har andre bygninger end dem, der blev bombet," siger al-Nunu. 


