’Vi aner stadig ikke, hvad vi har med at gøre efter så mange år’
De vestlige tropper forstår ganske enkelt ikke Afghanistan og har aldrig rigtig haft en chance, mener dokumentaristen Nagieb Khaja, der i en film viser et andet billede af Afghanistan
Den dansk-afghanske dokumentarist Nagieb Khaja har tidligere været ude med riven efter mediernes fremstilling af krigen i Afghanistan. Hans dokumentarfilm ser krigen fra de civilie afghaneres side


 Der er en scene i Nagieb Khajas nye dokumentarfilm Mit Afghanistan – Livet i den forbudte zone, hvor en britisk officer henvender sig til en forsamling af ældre afghanere. Nærmest høvisk hilser han på dem og forklarer, at de kommer med gode hensigter og respekterer deres kultur og traditioner. Derefter giver han ordet til sin afghanske samarbejdspartner, som fortsætter på afghansk med at give dem en syngende skideballe, truer dem og forklarer, at de hellere må skynde sig at komme med oplysninger om folk, der opfører sig mistænkeligt i deres landsbyer, så en regn af granater omgående kan fjerne dem fra jordens overflade.
Nagieb Khaja griner lidt ved et spørgsmål om scenen.
»Det er totalt Rudyard Kipling, den hvide mand og indianerne. Den vestlige soldat, der kommer med sit ’vi respekterer jer, how! Vi har ikke lange skæg som jer, men vi er alle ens’. Og så kommer ham tossen, som er vores allierede og kalder dem for kujoner og siger, de skal hjælpe, og, nå ja, forresten så snupper vi også jeres jord. Og den britiske officer sidder der bare og fatter ikke, hvad der foregår. Han tror jo bare, han fortsætter der, hvor han slap,« forklarer den dansk-afghanske journalist om sit nye dokumentarprojekt.
»Det viser bare, at vi er i Afghanistan som elefanter i en glasbutik. Vi aner ikke, hvad vi har med at gøre efter så mange år. Der er så mange ting, der går tabt. På grund af sproglige misforståelser, på grund af interne afghanske dynamikker og modsætninger, vi ikke forstår; klasseskel, stammeskel, personlige konflikter. Det er helt andre ting, der er på spil, end vi tror. Vi har fået at vide, at vi er dernede for at bekæmpe Taleban, men i virkeligheden tyder alt på, at vi er blevet viklet ind i en borgerkrig, der handler om alt mulig andet end det, vi troede, det handlede om,« forklarer han.
Afvigende opfattelse
Nagieb Khaja, der selv taler pashtunsk og nogenlunde dari og kan passere for en indfødt afghaner, har tidligere været ude med riven efter både vestlige mediers afbildning af krigen og Vestens opfattelse af krigen i Afghanistan, blandt andet med bogen Historien der ikke bliver fortalt. I sin nye dokumentarfilm har han helt bogstaveligt givet ordet til almindelige afghanere, der med mobilvideokameraer filmer deres hverdag, og det, de synes er vigtigt.
»Afsættet er de almindelige mennesker. Jeg vil gerne have en debat om, hvad vores tilstedeværelse betyder for almindelige mennesker. Hvordan de opfatter os, og hvordan de forstår alt det, der foregår,« forklarer han om en film, der er blevet endnu mere aktuel med Danmarks netop offentliggjorte exitplan. Nagieb Khaja trækker på skuldrene ved spørgsmålet om, hvad der bliver tilbage efter den danske indsats.
»Det er svært at sige, hvor meget vi efterlader bag os, som vil blive stående. Der er bestemt skabt bobler med fremskridt for for eksempel kvinder. Men der er også risiko for tilbageslag der. Mange af Karzais allierede er jo også konservative islamister, som på mange områder har samme holdninger som Taleban. Karzai har været afhængig af os og har gjort meget for at tækkes os. Nu er han pludselig afhængig af andre. Det er svært at forestille sig, at han ikke vil give køb på en masse af de ting,« konstaterer han.
Udtrykket bobler går igen, når han skal beskrive, hvor de almindelige afghaneres opfattelse af krigen afviger fra Vestens.
»Jeg tror, grunden til, at man ikke helt praktisk kan tale om, hvordan afghanerne selv har det med indsatsen, er, fordi vi mangler erfaring. Når vi får fat i en almindelig afghaner, er det en middelklassepige, der har det godt i boblen i Kabul og uddanner sig og har flere rettigheder i dag. Så italesætter man det og bruger det som præmis for vores indsats i Helmand, som er noget helt andet,« forklarer han.
»Når man er i Kabul, kunne man lige så godt sidde i Islamabad, for der er ikke rigtig krig. Men i Helmand er der kampvogne i gaderne, der bliver skudt mod husene, det er der, folk er i berøring med krigen,« siger han.
Civile er klemt mellem to parter
Filmen viser den ambivalente holdning, mange afghanere har – for eksempel via en af hovedpersonerne, der på den ene side er jagtet af nogle talebanere for sit arbejde for vestlige tropper og på den anden side selv venskabeligt besøger andre talebanere og interviewer dem på sin telefon.
»Mit indtryk af de civile er, at de er pressede, klemt imellem to parter. Nogle mener for eksempel, at de bliver bombet som straf for, at de ikke giver oplysninger. Men de kan ikke give oplysninger, for så bliver de afstraffet fra den anden side. Så folk er frustrerede,« forklarer Nagieb Khaja.
Det er en mekanisme, som til dels er erkendt af de vestlige tropper , men som er næsten umulig at bryde på trods af al snakken om at vinde hearts and minds, mener journalisten.
»Problemet er, at du kommer til et fremmed miljø for at kæmpe mod en guerillamodstander, som du ikke kan genkende. Så opstår der en mur og en paranoia, så du ikke kan komme tæt på. Vi skubber dem væk, fordi vi underbevidst opfatter dem som fjender. Og det opfatter de civile afghanere. Der opstår en fremmedgørelse og spændinger. Det kan man ikke undgå. Jo længere tid du er et sted for at udkæmpe en krig som denne, jo flere fjender får du, og jo mere fjendtlig bliver befolkningen,« konstaterer han og taler samtidig om for voldsom brug af våbenmagt – og om at vælge de forkerte venner som allierede.
»Nogle af dem, vi samarbejder med,ville kunne sammenlignes med bandeledere herhjemme. Nogen siger, at det er en kulturel ting, at folk bare er mere voldelige, men det passer ikke. Selvfølgelig er der folk, der synes, at det er for brutalt. Jeg har faktisk talt med mange afghanske soldater, der mener, at vestlige soldater bruger for meget uproportionel magt,« siger han.
I bund og grund ser man forskelligt på krigen.
»De opfatter det som en meget mere fragmenteret konflikt, end vi gør. De lægger mærke til, hvem der bliver angrebet af hvem; hvor der er stiltiende aftaler. Det er et stort puslespil. Og folk forudser, at det bliver meget værre, desværre. At andre militser vil vende sig mod Karzai-regeringen, fordi de er træt af pashtunernes indflydelse. Der er også stor frygt for, om Karzai vil overlevere magten, eller om han vil finde en marionet. Der er frygt for, at borgerkrigen vil sprede sig,« siger han og advarer mod at tro, at vi efterlader et stabilt land bag os.
»Det er blevet et prestigeprojekt, man godt ved er gået galt, men hvor man prøver at fremstå, som om man ikke stikker af med halen mellem benene. Man prøver at dække sig ind ved at finansiere den afghanske hær, så man bagefter kan sige, at det ikke var os, der gjorde noget galt. Man prøver at vaske hænder, selvom tingene er mere fragmenterede i dag, end da vi kom, og vi har været med til at stigmatisere grupper. Men i bund og grund har vi svigtet. Vi har snakket om at vinde krigen, ikke om at stoppe den.«
 
’Mit Afghanistan – livet udenfor den forbudte zone’ vises i en række biografer landet over i aften og i næste uge på DR

