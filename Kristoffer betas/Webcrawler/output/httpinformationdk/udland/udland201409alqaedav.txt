Al-Qaeda vs. Islamisk Stat: Kampen om kalifatet
Verdens to største terrororganisationer kæmper om at definere strategien for international jihad og om hvem, der er den retmæssige kalif
 Med udråbelsen af et kalifat i Irak og Syrien presser Islamisk Stat al-Qaeda, der i mange år har været bannerfører for global jihad. Billedet stammer fra byen Raqqa, hvor kalifatet blev udråbt


 Efter flere måneders tavshed offentliggjorde al-Qaedas leder Ayman al-Zawahiri onsdag en 55 minutter lang video med en nyhed: Al-Qaeda åbner en afdeling i Indien og ’rejser flaget for jihad’ i verdens næststørste land. Mens nyheden kan give grund til bekymring for mange indere, har resten af verden mest beskæftiget sig med det, Zawahiri ikke nævnte ved navn: Islamisk Stat.
Efter måneders hærgen og erobring af landområder i Syrien og Irak tog terrorleder Abu Bakr al-Baghdadi i juni måned skridtet fuldt ud og udråbte et islamisk kalifat. Selv tog han titel af ’Kalif Ibrahim’, hvilket kan sammenlignes med at udråbe sig til pave over den katolske kirke.
En skelsættende og kontroversiel begivenhed, som Zawahiri ikke nævnte med et ord – og dog:
»Hvis du siger, du laver jihad for at forsvare muslimernes ukrænkelighed, så må du ikke selv krænke dem, deres penge eller ære, og du må heller ikke krænke dine mujahedin-brødre i ord eller handling,« lød al-Qaeda-lederens advarsel til den nye indiske fløj – med klar henvisning til Islamisk Stats voldelige fremfærd over for sunnimuslimer.
»Hvis du med jihad ikke ønsker andet end Allahs glæde, så må du ikke haste mod personlig magt og lederskab ved den først givne lejlighed,« fortsatte Zawahiri i en stikpille til den selvudnævnte kalif.
Konflikten mellem al-Qaeda og Islamisk Stat har vokset sig afgrundsdyb, siden Zawahiri personligt smed Baghdadi ud af al-Qaeda i februar med den begrundelse, at han var ’for ekstrem’. Siden da har Islamisk Stat opnået uventet succes og popularitet i det internationale ekstremistiske jihadistmiljø. Al-Qaedas monopol på at definere international jihad siden 9/11 er brudt, og organisationen er nu historisk presset på ressourcer og nye rekrutter, forklarer Lars Erslev Andersen, der forsker i terrorismens idéhistorie ved Dansk Institut for Internationale Studier (DIIS):
»Det her er et oplagt forsøg på at generobre noget af den tabte mediedækning, som al-Qaeda traditionelt har siddet suverænt på, inden Islamisk Stat pludselig overtog al opmærksomhed. For reelt er det jo ubetydeligt, at en eksisterende terrorgruppe i Indien skifter navn til noget med al-Qaeda. Zawahiri er under pres, for mange ekstremister ser ham efterhånden som en gammel mand ovre i Pakistan, som ikke er værd at høre på,« forklarer Erslev Andersen.
Hvem er kalif?
Magtkampen mellem al-Qaeda og Islamisk Stat skyldes forskellige politiske holdninger til, hvordan man opnår den fælles drøm om at genrejse det hellige muslimske kalifat, der på sit højdepunkt strakte sig fra den Iberiske Halvø til Pakistan. Strategien har ændret sig løbende fra 1980’erne, hvor jihadister var optaget af at bekæmpe den ’nære fjende’ – de illegitime regimer i deres hjemlande, som da Sovjetunionen blev presset ud af Afghanistan. I 90’erne ændrede al-Qaeda strategi og gjorde kampen global, fortæller Jakob Skovgaard-Petersen, religionsprofessor med speciale i moderne islam på Institut for Tværkulturelle og Regionale Studier på Københavns Universitet:
»Osama bin Laden og al-Zawahiri argumenterede for, at den nære fjende bare var en marionet for den fjerne fjende, altså USA og Vesten, og derfor kunne man lige så godt gå i kødet på dem. Al-Qaeda har altid anset sig selv som en avantgarde, en fortrop i den langvarige hellige kamp, mens Islamisk Stats strategi er at massemobilisere ved at udråbe kalifatet med det samme.«
Uenigheden er grundlæggende et spørgsmål om timing og legitimitet, fordi kalif bogstaveligt talt betyder ’efterfølger’ for Profeten Muhammed. Det er store sko at fylde ud, og kaliffen skal ifølge sunnimuslimsk skik derfor udpeges af hele den muslimske offentlighed, fortæller Skovgaard-Petersen:
»Zawahiris kritik bygger på, at Baghdadi har udråbt sig selv som kalif – han har ikke folket bag sig, blot sine egne soldater, som ifølge Zawahiri er barbariske. Han anser ikke Baghdadi for at være legitim kalif.«
Lars Erslev Petersen er enig:
»Det gamle lederskab i al-Qaeda mener ikke, at Islamisk Stat er klar til at indfri de forpligtelser, det indebærer at udråbe kalifatet, fordi man skal kunne tage hånd om sine undersåtter og stå til regnskab for islamisk ledelse. Denne konflikt startede allerede i 2006 og er direkte grunden til, at Zawahiri i februar smed Baghdadis IS-milits på porten.«
Mulig fremtidig alliance
Siden Taleban-bevægelsen blev knust i Afghanistan, har al-Qaeda levet under jorden og fungeret som et løst edderkoppespind af selvstændige grupperinger, hvilket har været nøglen til deres overlevelse under USA’s kamp mod terror. I den nye video erklærer Zawahiri sin fortsatte støtte til Talebans åndelige leder, mullah Muhammed Omar, og taler om et fremtidigt kalifat i det sydøstlige Asien, herunder Indien. Enkelte eksperter har udlagt det som, at al-Qaeda i nær fremtid vil pege på mullah Omar som Kalif for at udfordre Islamisk Stat. Men det afviser Theodore Karasik, der er chef for Institute for Near East and Gulf Military Analysis (INEGMA) i Dubai:
»Mullah Omar har udråbt sig selv som ’prins’ og ’emir’ for alle muslimer, men han lever ikke op til kriterierne for at blive anerkendt som kalif. Han mangler et øje, og kaliffen må ikke mangle lemmer. Desuden kan han ikke påvise, at han tilhører Profeten Muhammeds Quryash-stamme, som også er et krav. Endelig har han ikke den rette religiøse uddannelse og heller intet territorium at råde over,« fastslår Karasik.
Abu Bakr al-Baghdadi lever derimod op til alle formelle krav for at blive udråbt som kalif. Dertil har Islamisk Stat erobret territorium og udråbt den syriske by Raqqa som hovedstad, hvorfra de har afkrævet bayat – at alle muslimer, der ikke sværger troskab og lydighed til Kalif Ibrahim er legitime mål. Det har ført til massakrer mod både shia- og (særligt problematisk) sunnimuslimer, hvilket ifølge Foreign Policy er blevet stærkt kritiseret af de globale økonomiske netværk, der historisk set har finansieret al-Qaedas aktiviteter.
Hidtil har kun få eksisterende grupper sværget IS troskab, men jo længere tid Baghdadi formår at fastholde et fysisk territorium og opnå nye sejre i Syrien og Irak, des mere tiltrækkende bliver ideen om kalifatet for andre jihadister og terrorceller. Ifølge Jakob Skovgaard-Petersen forsøger Islamisk Stat at skabe et fælles narrativ, der skal samle alle jihadister omkring Kalif Ibrahim:
»Islamisk Stat er voldsomt optaget af at tiltrække flere soldater til deres selvudråbte stat. De beskriver al jihadisme de seneste 30 år som noget, der leder op til kalifatet. IS forsøger dermed at anerkende, at al-Qaedas kampe i Afghanistan og Irak var en forløber for det arbejde, IS nu har fuldført,« fastslår han.
Theodore Karasik frygter på sigt en alliance mellem IS og al-Qaeda:
»De fleste sikkerhedsanalytikere i Mellemøsten er blevet enige med hinanden om, at spliden mellem Islamisk Stat og al-Qaeda kun vil tage til i styrke. Jeg tror snarere, at uenighederne mellem de to grupper vil udviskes i den nære fremtid. Det tolker jeg ud fra, at Zawahiri ikke direkte kritiserer Islamisk Stat i den nye video, samt at flere jihadist-grupper er begyndt at se fordele ved det, Islamisk Stat har gang i,« forklarer Karasik.
»Det kan ske inden for to-tre år. Zawahiri er gammel, og der går rygter om, at han er meget syg. Hvis al-Qaeda vil overleve, vil de før eller siden få brug for Islamisk Stat. Den nye al-Qaeda-gruppering i Indien har bånd til militser, der støtter Islamisk Stat. Det her kan være de første spæde skridt mod noget meget større.«

