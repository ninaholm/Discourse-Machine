FAO: Flere sulter end nogensinde før
En milliard mennesker verden over sulter, og det gælder ikke kun i u-landene, men også  i mange industrilande. Det fastslår FAO,  FN's fødevare- og landbrugsorganisation
I Cambodia lever omkring 30 procent af befolkningen i fattigdom, og den verdensomspændende økonomiske krise kan få tallet til at stige, vurderer FAO.


 Der er ikke fordi, der mangler mad, men alligevel sulter flere mennesker end nogensinde i verden. Hele en milliard mennesker går i seng hver dag på tom mave. Det fastslår FAO, FN's Fødevare- og Landbrugsorganisation, i en ny rapport offentliggjort i går.
Men i modsætning til tidligere er det ikke naturkatastrofer, tørke eller fejlslagen høst, der er årsagen, men den økonomiske krise, som har ramt så godt som alle lande i verden, fremgår det af rapporten.
FAO vurderer, at det er et farligt mix af økonomisk tilbagegang og stigende priser på mad i mange lande, som har presset mindst 100 millioner mennesker flere ud i fattigdom og sult i løbet af bare et år.
Der er tale om hele 11 procent flere sultende i 2009 end i 2008. FAO havde oprindeligt regnet med, at antallet af sultende mennesker i verden ville falde i år på grund af et bedre og større udbud af fødevarer. FAO regnede med, at antallet af sultende ville falde fra 963 millioner til 915 millioner i år.
Men på grund af krisen, der har sænket mange menneskers løn eller gjort dem arbejdsløse, er der sket en dramatisk stigning.
»Mens der skete store fremskridt i bekæmpelsen af sult i 1980'erne og begyndelsen af 1990'erne, er der i det seneste årti sket en gradvis forværring af situationen,« sagde FAO's generaldirektør, Jacques Diouf.
Sikkerhedsrisiko
Sultkrisen udgør ikke kun en personlig tragedie, men udgør en stor fare for fred og sikkerhed i verden, da lande risikerer omfattende social uro, hedder det i rapporten.
»Det er helt afgørende, at der skabes bred enighed om at bekæmpe sult, og at de nødvendige beslutninger tages,« fastslår rapporten.
FAO har regnet sig frem til, at priser på mad globalt set er steget med 24 procent fra 2006 til 2008. Krisen er desuden forværret af, at rige industrilande på grund af krisen ikke længere har råd til eller er villige til at yde hjælp til de allerfattigste lande.
FAO peger desuden på, at situationen efter al sandsynlighed bliver værst i byområder, hvor indbyggere har sværere ved at få fat på mad end i landsdistrikter.
Langt de fleste mennesker, der sulter, lever i fattige udviklingslande. Flest i asia- tiske lande og i Afrika syd for Sahara.

