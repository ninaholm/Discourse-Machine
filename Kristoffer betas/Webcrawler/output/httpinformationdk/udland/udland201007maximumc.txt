Maximum City
Mumbai er drømmenes by, hvor lykken kan skabes af en selv. Den illusion får hver dag fattige fra Indiens landområder til at flytte til i håbet om et bedre liv. Men drømmen går sjældent i opfyldelse


 Verdens fjerderigeste mand, Mukesh Ambani, bor i Mumbai, Indien, det finansielle centrum for verdens fjerdestørste økonomi. Men for det store flertal af Mumbais omtrent 19 millioner indbyggere forbliver drømmen om rigdom en drøm. Fattige indere fra landområderne valfarter til byen i håb om at få en bid af dens rigdom. Men over halvdelen af indbyggerne bor på gaden eller i byens enorme slumkvarterer.
Mens fattigdom traditionelt er forbundet med ikke at have penge til mad, er plads den største mangelvare for Mumbais urbane fattige.
De har relativt gode muligheder for at tjene til føden i byen, men tag over hovedet, rent drikkevand og adgang til toilet er en luksus, det langt fra er alle forundt.
Et liv som Ambanis
Mumbais 19 millioner indbyggere er samlet på et areal på størrelse med Bornholm, og byen er den tættest befolkede i verden. Det har sendt boligpriserne på himmelflugt, så de i dag er på niveau med priserne i byer som Singapore, Tokyo og Paris. Derfor har selv middelklassen ringe mulighed for at finde et ordentligt sted at bo.
Ikke desto mindre flytter op mod 300 familier til byen hver eneste dag. Med illusionen om, at netop de kan skabe sig et liv som Mukesh Ambanis.
Hele Michael Bothagers reportage fra Mumbai kan ses her: Fotobloggen: Maximum City

