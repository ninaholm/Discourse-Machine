Ny strategi for Grækenland nødvendig
Grækenland er tæt på at sikre sig næste udbetaling af kriselån, men er langt fra genrejsning. En ændring i strategi efterlyses


 Grækenland trådte sent onsdag aften et skridt tilbage fra kanten af afgrunden, da et flertal på kun tre stemmer i parlamentet vedtog en nedskæringspakke på 13,5 mia. euro. Vedtager parlamentet næste års finanslov – og yderligere nedskæringer – på søndag, vil det sandsynligvis udløse den næste udbetaling af kriselån fra EU samt yderligere to år til at gennemføre de aftalte reformer.
Iagttagere, Information har talt med, er imidlertid ikke i tvivl om, at der skal mere til for at bringe landet på bæredygtig kurs igen.
»Hvis Grækenland får yderligere to år, er det måske starten på en mere intelligent tilgang til løsningen af landets krise,« siger Thomas Klau, leder af pariskontoret for European Council on Foreign Relation.
»Justeringen af eurozonens politik er ikke fuldført endnu, men de to års forlængelse er del af en udvikling, som man må håbe vil fortsætte,« tilføjer han.
Økonom Zsolt Darvas fra tænketanken Bruegel i Bruxelles er enig. Han er netop ved at lægge sidste hånd på en rapport, der viser, at Grækenlands offentlige gæld vil fortsætte med at stige, hvis ikke eurozonen ændrer strategi. I øjeblikket forudses gælden at ramme 190 procent af BNP i 2014 frem for den reduktion, der var forudset.
»Noget må ske i forhold til den offentlige gæld i Grækenland, og landet kan ikke gøre det, der skal til, alene,« siger han.
»Der er bestemt brug for en ny strategi.«
Spyros Economides, Grækenland-ekspert fra London School of Economics, mener også, at der er brug for en kursændring, og påpeger, at Bruxelles har mistet fokus i forhold til, hvad det vil opnå i Grækenland.
»Hvad der bliver påtvunget Grækenland er dramatisk og har skabt politisk og social opsplitning,« siger han med henvisning til, at et af de mindre regeringspartier undlod at stemme for nedskæringerne, mens PASOK, det socialistiske parti, fyrede syv partimedlemmer, fordi de nægtede at følge partilinjen.
»Formålet er at gennemføre reformer, og det handler ikke kun om penge, men om hvordan vi bygger et nyt system,« siger han.
Hvad nu?
Udadtil har de europæiske politikere imidlertid ikke signaleret meget imødekommenhed i forhold til en opblødning af den nuværende kurs. Forleden udsendte EU-Kommissionen en rapport, der fastholder argumentet om, at nedskæringer er nødvendige for at berolige markederne. Flere nedskæringer, ikke færre, kunne måske have beroliget markederne tidligere i krisen, mener den.
Rapporten var et svar på en nylig IMF-rapport, der beskyldte IMF og EU-Kommissionen for at have undervurderet indvirkningen af nedskæringerne på væksten.
Imidlertid mener iagttagere, at der er en ændring at spore i EU. Både Portugal og Spanien har for nylig fået mere tid til at reducere deres betalingsbalanceunderskud, og alt tyder nu på, at Grækenland får de to ekstra år. Imidlertid er tid ikke nok i sig selv, siger Zsolt Darvas, der påpeger, at gældslettelse er en nødvendighed.
»Derudover foreslår jeg rentefri lån til Grækenland indtil 2020, hvilket vil bringe landets gæld ned på under 100 procent af BNP i 2020,« siger han.
Thomas Klau foreslår, at EU bevæger sig væk fra »den ufleksible tilgang baseret på mål og prognoser til en mere fleksibel rådgivning«.
Begge er de forsigtigt optimistiske.
»Der kommer i øjeblikket signaler fra politikerne og den Europæiske Centralbank, der tyder på, at de ved, at de skal gøre noget,« siger Darvas.

