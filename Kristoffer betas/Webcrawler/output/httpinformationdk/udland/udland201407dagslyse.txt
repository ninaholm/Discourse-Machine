Dagslyset bringer ikke fred
I nat var alle Gazas indbyggere vågne. Hvis folk ikke bliver dræbt af granater, dør de af hjerteanfald. Synet af bombardementerne og de meget høje brag er nok til at slå mennesker ihjel
En israelsk soldat fordybet i bøn nær grænsen til Gazastriben. I baggrunden stiger røg op fra et kraftværk, der er blevet ramt under nattens israelske bombardementer i Gaza. Ifølge palæstinensiske myndigheder er Gazastribens eneste kraftværk nu så beskadiget, at det ikke kan producere elektricitet til områdets indbyggere.


 Tidligt i morges måtte det eneste kraftværk, der leverer elektricitet til Gaza, lukke ned, fordi det blev beskudt af det israelske luftvåbens fly. Beskydningen af anlægget forårsagede en massiv brand. Brandmændene kunne ikke slukke ilden. Det anslås, at det vil tage fra seks måneder til et år at reparere kraftværket. Gaza vil være uden elektricitet!
I nat var den værste nat siden krigens begyndelse. Natten var mørk og frygtelig. Den tog mange uskyldige sjæle med sig. Jeg er holdt op med at tælle, for tabstallene er meget høje. I går fulgte vi med i nyheder om os selv og vores familie. Der blev skudt overalt i Gaza-striben. I syd, nord og centrum. I nat var alle Gazas indbyggere vågne. Beskydningen var meget intens. Det var svært at følge med i, hvor der blev skudt, fordi det gik så stærkt. Folk holdt op med at ringe til hinanden, da beskydningen blev konstant, larmende og intens. Hvis folk ikke bliver dræbt af granater, dør de af hjerteanfald. Synet af bombardementerne og de meget høje brag er nok til at slå mennesker ihjel. De fleste af vores slægtninge og venner tror ikke, at de kan overleve, indtil krigen slutter. I går forlod hele familier denne verden i de sydlige og centrale dele af Gaza. Først kom nyheden om børn, der var døde, fordi deres små hjerter ikke kunne klare beskydningen. Så kom nyheden om deres familiemedlemmer, der var gået samme vej. Ældre kvinder og mænd samt små børn døde, mens de holdt om hinanden.
En uskyldig verden
I nat ventede folk på, at det skulle blive lyst. De havde håbet, at dagslyset ville bringe lidt ro og nogle fredelige øjeblikke med sig. Men vi tog alle fejl. Dagen var ikke anderledes end natten. Der faldt blot lidt færre bomber, men beskydningen var stadig intens og konstant. I nat blev havnen beskudt, og mange huse blev ødelagt. Nogle af dem stod tomme, i andre var der stadig familier. Overalt i verden håber forældre på, at deres børns fremtid bliver bedre end deres egen. Forældrene arbejder hårdt for at sikre deres børn et anstændigt liv. Ligesom alle andre forældre i Gaza ser jeg mine børn i øjnene og spørger mig selv: Hvor skal vi gemme jer? Hvor? Når jeg hører bragene fra bomberne, vil jeg lukke mine børns øjne og ører, så de ikke kan høre eller se de andre små børn blive sprængt i stumper og stykker. Hvorfor har jeg ikke svar på alle deres svære spørgsmål? Små børn lukker øjnene på deres dukker, fordi de ikke vil have, at dukkerne skal se verdens brutalitet. De vil have, at dukkerne skal blive ved med at leve i en uskyldig verden. Jeg vil ønske, at de kan.
Ingen fremtid
Det andet spørgsmål, som vi bliver ved med at stille os selv, er, hvornår alt dette slutter? Hvornår? Vi ved godt, at vi ikke får et normalt liv efter dette mareridt, men hvornår kan vi i det mindste slippe for at høre lyden af de voldsomme luftangreb? Vi vil ikke se frygten i vores børns øjne. Vi vil have, at de skal besøge vores syge forældre og hjælpe dem. Vi vil holde op med at lyve for vores børn om, at alt nok skal ordne sig. Mine børn spørger, hvem der er blevet beskudt, og om bomberne er faldet tæt på vores venner. Ja, de bliver ved med at stille disse umulige spørgsmål. I disse dage siger mødre til deres børn, at de skal være stærke, fortæller dem, hvordan de skal passe på hinanden, hvis hun bliver dræbt. De drømmer ikke om fremtiden, fordi de ved, at de måske ikke er i morgen.
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

