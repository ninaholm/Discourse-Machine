Titusinder evakueret efter regn i Indien



 Indiske soldater hjalp i går med at evakuere over 120.000 mennesker, der er ramt af oversvømmelser i den østlige del af Indien. Men fortsat dårligt vejr har skabt frygt for, at floderne vil blive ved med at stige. Oversvømmelserne, som er de værste i 50 år, skyldes, at voldsomme regnmængder har fået Kosifloden til at bryde igennem en dæmning i Nepal og sende enorme vandmasser ned over den fattige indiske delstat Bihar. Mindst to millioner mennesker er blevet tvunget væk fra deres hjem. En kvart million huse er ødelagt. Indtil videre er der rapporter om mindst 55 omkomne, men dødstallet frygtes mange gange højere. 
ritzau/AFP

