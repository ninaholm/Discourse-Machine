Det er løgn!
Washington Post, New York Times, TIME Magazine. Ret så seriøse medier er begyndt utvetydigt at anklage Barack Obama og John McCain for at lyve 


 VIDEO: Spanskproget McCain-reklame anklager Obama for at være imod mexicanske indvandreres rettigheder. Løgn, siger Washington Post 
Førende, amerikanske medier tager nu L-ordet i deres mund. Altså, det politiske L-ord. Løgn. 
Begge præsidentkandidater lyver om hinandens holdning til illegale, mexicanske invandrere (New York Times). Obama lyver om McCains holdning til statslig regulering på finansmarkedet (Washington Post). Og McCain lyver bare i det hele taget (Joe Klein, TIME Magazine).
Information.dk fortalte tidligere på ugen, at det online nyhedsbureau Publishing 2.0 har skabt nyhedsgruppen Spinewatch i kampen mod løgne i valgkampen. Spinewatch samler på artikler, hvor medier tager bladet fra munden og utvetydigt siger, at kandidaterne lyver.
Det er faktisk et nyt fænomen i tilstræbt objektiv journalistik. Normalt bruges eufemismer som at være "unøjagtig i sine udtalelser" eller at "omgås fakta tvivlsomt", når politikere lyver.
Tonen i den aktuelle valgkamp er bare blevet for meget for de etablerede medier. De siger fra og siger i højere grad tingene, som de er: "Det er løgn!"

