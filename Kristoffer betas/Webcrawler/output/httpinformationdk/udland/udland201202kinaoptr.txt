Kina optrapper grøn handelskrig om EU-flyvning
Nu er det forbudt for kinesiske flyselskaber at betale CO2-kvoter i EU — og forbudt at lade være


 Siden 1. januar har det været EU-lov, at internationale fly, der flyver til og fra EU, skal være en del af EU’s CO2-kvotesystem og dermed betale for deres CO2-forurening via kvotekøb. At lade være er i dag forbudt.
Men fra i går er det samtidig forbudt for kinesiske flyselskaber, der beflyver Europa, at betale til kvoteordningen. Det meddelte den kinesiske regering mandag.
»Kina protesterer mod EU’s beslutning om at påtvinge ikke-europæiske flyselskaber (kvote) ordningen,« hedder det i meddelelsen fra den kinesiske luftfartsadministration. Dermed optrapper Kina den grønne handelsstrid med EU, en strid hvor USA, Indien og en lang række andre lande står på samme side som Kina.
Protester
»Det er en lidt underlig melding, for kineserne har samtidig sagt, at de vil anlægge sag mod EU via en tysk domstol og altså følge retssystemet. Det er det samme, som amerikanerne gjorde, og de kom for den europæiske domstol, hvor de punkt for punkt blev tilbagevist. Det fik de amerikanske luftfartsselskaber til at indordne sig, omend under protest,« siger EU’s klimakommissær Connie Hedegaard.
»En række lande bekæmper EU’s kvoteordning voldsomt. Men der er en europæisk lov, den er trådt i kraft 1. januar, og det bliver der ikke ændret ved. Kinas melding får ikke Europa til at ryste på hænderne,« siger kommissæren.
»Protesterne lyder nærmest som om, luftfartsindustrien vil gå rabundus på grund af det her. Det, vi taler om, er et par euro for en transatlantisk flyvning. Og de, der har råd til at købe en flybillet, har også råd til at betale de små CO2-afgifter på en rejse. Dette er en kamp om at sætte en pris på miljøbelastningen.«
Selv om EU’s lov er trådt i kraft, og kvoterne til de enkelte selskaber er ved at blive defineret, er det først fra april 2013, at betalingerne for alvor skal begynde at falde. Så der er endnu tid til at søge løsninger på konflikten.
Den 21.—22. februar mødes de lande, der er imod EU’s kvoteordning, i Rusland for at diskutere fortsatte modtræk
EU har i mange år via ICAO, FN’s internationale luftfartsorganisation, søgt at opnå en global aftale, der lægger CO2-afgifter på flybrændstof. Men de resultatløse forhandlinger fik sidste år EU til at beslutte at gå enegang i håb om, at flere vil følge med.

