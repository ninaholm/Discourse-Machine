Obama kan blive dyr for Europa
Ny præsident, jo, men Europa må være indstillet på, at meget bliver ved det gamle, mens det nye kan komme til at koste dyrt. Obamas indenrigs- og handelspolitiske linje giver ikke Europa grund til 'Obama-mani', mener tysk ekspert


 BERLIN - En 'kirketårnstankegang.' Sådan beskriver den tyske udenrigspolitiske ekspert Eberhard Sandschneider de rationaler, der driver amerikansk politik. 
"I USA træffer man politiske beslutninger i forhold til den nærmeste målgruppe og den omkringliggende region," forklarer Eberhard Sandschneider, der er professor i statskundskab ved Freie Universität i Berlin og leder af Tysk Udenrigspolitisk Selskabs forskningsinstitut. Sammen med hans kollega Josef Braml taler han til et arrangement i Berlin om forholdet mellem USA og Europa efter valget d. 4 november. Og der er store geografiske forskelle, når det kommer til synet på Europa. 
"Det ene USA er Boston-Washington-bæltet, hvor man er orienteret imod Europa. Det andet USA er Vestkysten. Her spiller Europa slet ingen rolle. I det USA, der ligger imellem, bekymrer man sig primært om prisen på oksekød, og om hvor højt græsset står i år," siger Sandschneider, der fortæller, at han for nylig var på en foredragsrejse i USA. 
Terrorisme
"I Denver spurgte jeg en forsamling på 60 mennesker, hvor mange der havde stemt på Bush sidste gang. 55 rakte hånden op. Deres syn på Europa? At i Europa er vi alle socialister, fordi vi har en offentlig sygeforsikring."
Fem centrale punkter har allerede under præsident George W. Bush belastet det tysk-amerikanske forhold. Efter Josef Braml og Sandschneiders mening er der udsigt til, at problemerne vil tage til snarere end aftage - uanset hvem der bliver præsident. 
For det første nævner de to eksperter, at beskyttelsen af fædrelandet har højeste prioritet i USA. Europa kan derfor forvente, at det mere beredvilligt må udlevere data om flypassagerer eller bidrage til den øgede sikkerhed i havnene. Containere, der ikke opfylder sikkerhedskravene, vil blive afvist. Sikkerhed koster penge, og USAs handelspartnere må bidrage direkte eller indirekte. 
For det andet må Europa indstille sig på, at kampen mod terrorisme fra USA's side, også hvis præsidenten hedder Barack Obama, fortsat vil blive udkæmpet med militær magt. Den amerikanske befolkning er i langt højere grad end de europæiske for militære løsninger. Her spiller ikke mindst den stærke religiøsitet i USA en stor rolle. For det tredje er USA kritisk over for FN, hvorimod Europa ser organisationen som et vigtigt instrument i det internationale diplomati.
Fordel byrderne
Men USA vil også i langt højere grad bede Europa om hjælp til at bære de finansielle byrder, som landet har påført sig med krigene i Irak og Afghanistan. De amerikanske vælgere har svært ved at se fornuften i at skulle betale til genopbygningen af Irak, mens f.eks. deres egen infrastruktur og deres elektricitetsnet er stærkt misligholdt. For slet ikke at tale om de milliarder af dollars det vil koste at få reformeret det amerikanske uddannelses-, sundheds- og pensionssystem. 
"Obamas indenrigspolitiske satsninger kan betyde mange flere udgifter for Europa, fordi USA ikke vil betale udgifterne rundt omkring i verden alene," siger Sandschneider
Endelig som det femte punkt er USA stærkt protektionistisk i forhold til sin handelspolitik. Landet beskytter skamløst sit eget hjemmemarked, og den økonomiske krise og den usikre stemning gør kun denne tendens stærkere. 
"På dette punkt har vi ingen grund til at lade os smitte med 'Obama-mani' i Europa. Barack Obamas handelspolitik er alt andet end venligt indstillet over for os."


