Flere civile mister livet i Afghanistan
Antallet af civile dræbte i Afghanistan stiger. Det illustrerer, at de afghanske styrker endnu ikke er i stand til at tage vare på sikkerheden i landet, mener ekspert


 
	Mens danske kamptropper er i fuld gang med at rømme Afghanistan, vokser antallet af civile tab i landet. Det viser en ny rapport fra FN’s mission i Afghanistan, UNAMA.

	I de første seks måneder af 2013 har organisationen dokumentation for 1.319 civile dræbte og 2.533 sårede. Det er en stigning på 14 procent i antallet af dræbte og 28 procent i antal sårede sammenlignet med samme periode sidste år, hvor 1.158 civile blev dræbt og 1.976 såret.

	Udviklingen er et brud med tendensen fra 2012, hvor antallet af civile ofre for første gang var svagt faldende.

	De flere dræbte og sårede kan ses som en konsekvens af, at de afghanske sikkerhedsstyrker endnu ikke er i stand til at varetage sikkerheden i landet, mener Sten Rynning, der er Afghanistan-ekspert og professor ved Center for War Studies ved Syddansk Universitet.

	»Dels kan det hænge sammen med, at de afghanske styrker simpelthen ikke er dygtige nok. Dels er de måske mere til stede i områder, hvor der kan opstå farlige situationer for de civile, end det var tilfældet for de internationale styrker,« siger Sten Rynning.

	Den afghanske regering har først i år overtaget ansvaret for sikkerheden i landet, og sikkerhedsstyrkerne er fortsat i en læreproces, understreger professoren. »Der er ting, de kun kan lære gennem bitre erfaringer. Hvor tæt kan de for eksempel gå på en given landsby, før der bliver problemer? Hvilke hensyn skal de tage, så lokalbefolkningen ikke pludselig bliver fanget i en krydsild,« spørger han.

	Oprørere bag flest drab

	Ifølge UNAMA er det især vejside- og selvmordsbomber, der har taget flere liv. Men også antallet af utilsigtede civile ofre i direkte kampe mellem regeringsstyrker og oprørere er kraftigt opadgående.

	»Hvis man ikke er så dygtig til at sigte, kan der nemt ryge en civil, selv om man egentlig går efter militære mål. Dertil kommer, at oprørerne har intensiveret kampen og nu går meget målrettet efter civile, der arbejder for regeringen,« siger Sten Rynning, der forudser, at tendensen til flere civile ofre vil fortsætte i de kommende år.

	Det er fortsat oprørere, der står bag flest drab på civile. I 2013 var oprørsgrupper således ifølge rapporten ansvarlige for 74 procent af de civile tab, mens regeringsstyrker stod bag 9 procent.

	 

