Nå det i tide: Julepost til udlandet skal sendes nu
Skal du have post til familie i Grønland eller til udstationerede soldater inden jul, skal du skrive kortet nu


 Selv om der stadig er to måneder til jul, og vi nærmest lige har sagt farvel til sommeren, er det tid til at ønske god jul og godt nytår til dem, der befinder sig langt væk.
I hvert fald hvis man vil have sin julehilsen til familie og venner frem i tide.
Breve og pakker til højtiden skal nemlig af sted i god tid. Vil du for eksempel være sikker på, at et B-brev kommer frem til Tasiilaq i Grønland, før der skal danses om juletræet, skal det postes inden 31. oktober.
Fristerne for julepost varierer fra land til land, men Post Danmark melder sig klar.
- For langt de fleste danskere er julepost en stor del af den hyggelige julestemning, og den første frist for post uden for Danmark nærmer sig hastigt. I Post Danmark er vi klar og glæder os rigtig meget til at være en del af danskernes jul, og vi opfordrer til at tjekke de enkelte frister på vores hjemmeside, siger Morten O. Nielsen, kommunikationschef i Post Danmark.
I Danmark deler de røde postbude pakker og breve ud helt frem til og med 23. december, men det gode råd er, at man ikke venter til sidste øjeblik med at få gaver og hilsner af sted.
- Selvom vi kommer med breve og pakker helt frem til dagen før jul, anbefaler vi som altid i den travle december, at man sender sin julepost i god tid. Vi har tunet hele virksomheden til at kunne håndtere en rekordstor mængde pakker og dobbelt så mange breve som ellers, men der kan jo komme en snestorm i vejen, siger Morten O. Nielsen.
På Post Danmarks hjemmeside kan man få et overblik over de forskellige frister for, hvornår du senest skal på posthuset, hvis du har en pakke til familien i Søndre Strømfjord eller julehilsner til de udstationerede danske soldater rundt om i verden.
