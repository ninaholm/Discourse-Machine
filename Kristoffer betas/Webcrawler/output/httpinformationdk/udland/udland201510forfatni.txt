Forfatningskrise i Portugal
Den portugisiske centrum-højre-regering, som blev indsat i går, spås en meget kort levetid 


 I går blev 16 ministre taget i ed i Portugal, men centrum-højre-koalitionen PàF’s mindretalsregering fødes med en forventet levetid på knap to uger.
Det er fristen for at fremlægge et regeringsprogram, som næppe får parlamentets godkendelse.
Venstrefløjspartierne, som ved valget den 4. oktober tilsammen fik 122 af de 230 pladser i Nationalforsamlingen i Lissabon, er blevet enige om at indgå et regeringssamarbejde, men republikkens præsident, Aníbal Cavaco Silva, har strakt sine beføjelser til det yderste for at forhindre det:
»I løbet 40 år med demokrati har ingen regering nogensinde været afhængig af støtte fra antieuropæiske kræfter, der har ført valgkamp på såvel ophævelse af Lissabon-traktaten, Finanspagten og Vækst- og Stabilitetspagten som en opløsning af møntunionen, Portugals udmeldelse af EU samt et ønske om NATO’s opløsning,« sagde præsidenten i sidste uge i en tale til nationen, hvor han betegnede situationen som »det værste øjeblik i det portugisiske demokratis historie«:
»Efter at vi har gennemført et omkostningsfuldt finansielt hjælpeprogram, der har medført store opofrelser, er det min pligt at gøre alt, hvad jeg med mine forfatningssikrede beføjelser kan for at forhindre, at der bliver sendt falske signaler til finansinstitutioner, investorer og markederne.«
Venstrefløjens flertal
Valgforbundet PàF, som består af det konservative CDS og det socialdemokratiske PSD – som ikke er en del af den socialdemokratiske gruppe i EU-parlamentet, men derimod indgår i centrum-højre-partiernes Europæisk Folkeparti – udgør den største gruppe i parlamentet.
Cavaco Silva, der ligesom premierminister Pedro Passos Coelho er fra PSD, påpeger, at det siden det første parlamentsvalg i 1976 har været kutyme, at det største parti får mulighed for at danne regering.
Men socialistpartiet PS’ leder, António Costa, er nået til enighed med venstresocialisterne i Bloco de Escuerda (BE) og kommunistpartiet PCP om at skabe et alternativ til den centrum-højre-alliance, der har regeret siden 2011, og som tabte 28 mandater ved valget.
PCP har gjort den mest venstredrejede regering i det portugisiske demokratis historie mulig ved at fravige sin traditionelle modstand mod EU-medlemskabet. BE er et euroskeptisk parti, der har kritiseret de seneste års sparepolitik og således fordoblet sine mandater.
I modsætning til Grækenland er Portugal ikke længere underlagt et genopretningsprogram under Den Internationale Valutafonds og Den Europæiske Centralbanks opsyn, og der er heller ikke overhængende risiko for en statsbankerot. Men trods omfattende nedskæringer udgør den portugisiske statsgæld 127 procent af landets bruttonationalprodukt, og ifølge Finanspagten skal den halveres i løbet af de næste 20 år. Det medfører permanente budgetbesparelser, som er uforenelige med de investeringer i uddannelse og sundhed, Costa gik til valg på.
Udsigten til en ny politisk kurs i Portugal har fået flere europæiske centrum-højre-politikere til at udtrykke bekymring.
Præsidentens frækhed
Venstrefløjspartierne beskylder præsidenten for at have udløst en forfatningskrise:
»Socialisterne tager ikke imod belæringer om at forsvare demokratiet fra professor Cavaco Silva,« udtaler Costa.
Præsidenten kan ikke udskrive valg i de sidste seks måneder af sit mandat, og Cavaco Silvas anden præsidentperiode udløber til marts. Der er direkte valg til præsidentembedet over to runder i januar og februar. Portugal risikerer altså at stå uden regering, indtil der tidligst kan afholdes valg om otte måneder.
Ifølge den EU-kritiske avis The Telegraph bruger præsidenten sine beføjelser »til at gennemtvinge en reaktionær ideologisk dagsorden, som er i kreditorernes og det europæisk establishments interesse, og forklæder det med bemærkelsesværdig frækhed som et forsvar for demokratiet«.

