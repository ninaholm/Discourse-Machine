Assanges fire spøgelser
Julian Assange frygter det ’feministiske Sverige’, der vil sende ham i armene på en grand jury i USA, hvor han i bedste fald vil ende sine dage med at rådne op i fængsel – i værste fald blive henrettet. Eller hvordan er historien?


 Hvad er definitionen på paranoia?« spørger journalist og politisk kommentator Nick Cohen i en klumme i det britiske dagblad The Guardian, hvortil han selv svarer: »Julian Assanges tilhængere.«
Dét, som Nick Cohen hæfter sig ved, er, at forsvaret for Julian Assange er ved at flytte sig fra virkelighedens verden og over i en kategori, han kalder paranoid konspiration.
»For dem (Assanges tilhængere, red.) er Amerika et dæmonisk imperium med overnaturlige kræfter og rækkevidde,« skriver Nick Cohen om påstandene om, at Assange skulle ende i USA, hvis han sendes til Sverige og retsforfølges for anklagerne om seksuelle overgreb.
For det er netop blevet essensen af debatten om Julian Assange, der opholder sig på Ecuadors ambassade i London, hvor han gemmer sig for britisk politi, der vil udlevere ham til Sverige. Og samme frygt for, at Julian Assange ender sine dage i USA, er også begrundelsen for, at Ecuador nu har tilbudt WikiLeaks-stifteren politisk asyl.
»Assanges personlige sikkerhed er i fare. Det er sandsynligt, at han vil blive udleveret til USA uden de nødvendige garantier, og at han ikke vil få en retfærdig retssag,« siger Ecuadors udenrigsminister fra Quito, Ecuadors hovedstad.
Målløse svenskere
Julian Assange selv takker Ecuador og landets præsident, Rafael Correa, for at redde ham.
»Det var ikke Storbritannien eller mit hjemland, Australien, der ønskede at beskytte mig fra forfølgelse, men derimod en modig og uafhængig latinamerikansk nation. Jeg takker Ecuadors folk og landets præsident, Rafael Correa,« siger Julian Assange fra Ecuadors ambassade i London.
Midt i det hele står svenskerne, der knap kan forstå, hvorfor balladen om seksuelle krænkelser – og en påstået voldtægt – kan ende med politisk asyl på grund af frygten for, at Sverige skulle sende Julian Assange til USA.
»Det er et misbrug af asyl, som er et redskab til at beskytte mennesker, der risikerer tortur og forfølgelse. Det er ikke det, der er sagen her. Han risikerer ikke at blive udleveret til USA for at blive torteret eller udsat for dødsstraf. Han skal bringes for domstolene i Sverige. Det her er fuldstændig absurd,« er svaret fra Claes Borgström, der er forsvarsadvokat for de to kvinder, som Julian Assange beskyldes for at have krænket.
Sveriges regering har tilkaldt Ecuadors ambassadør for at få en forklaring på, hvorfor hans land kan hævde, at WikiLeaks-stifteren Julian Assange ikke vil få en retfærdig behandling i det svenske justitssystem.
»Ecuadors ambassadør ventes snarest muligt til ministeriet,« siger en talsmand for det svenske udenrigsministerium: »Beskyldningerne, der er fremsat, er alvorlige, og det er uacceptabelt, at Ecuador ønsker at stoppe den juridiske proces i Sverige og det juridiske samarbejde i Europa,« understreger talsmanden.
1) Det feministiske Sverige
Det, Assange frygter:
Julian Assange er først og fremmest på flugt fra det svenske politi, der vil afhøre ham om anklager for voldtægt og seksuelle krænkelser af to kvinder.
Her frygter Julian Assange den svenske lovgivning om seksuelle krænkelser i et land, han betegner »feminismens Saudi-Arabien,« ligesom han frygter at blive varetægtsfængslet i Sverige, der har tradition for meget lange varetægtsfængslinger inden domfældelse.
En langvarig varetægtsfængsling i Sverige vil reelt sætte Julian Assange ud af spillet i længere tid, og der kan sættes store spørgsmålstegn ved, om WikiLeaks som organisation er stærk nok til at klare sig længe uden ham. Da Julian Assange tidligere er rejst ud af Sverige og har modsat sig at komme tilbage igen ved tre engelske retsinstanser samt søgt asyl på den ecuadorianske ambassade i London, er det nok ikke så svært at argumentere for varetægtsfængsling i tilfælde af, at en konkret sigtelse bliver rejst efter afhøring.
Sagen mod Julian Assange har affødt vidtrækkende konspirationer på nettet om, at Sverige er et ekstremistisk feministisk land, der på grund af en særlig streng voldtægtslovgivning gør det særligt nemt, at blive dømt for forhold, man ikke ville blive dømt for andre steder.
Modsvar:
Svensk professor i civilret Mårten Schultz siger om Julian Assanges påstande: »Jeg har sammenlignet vores love for voldtægt med tilsvarende love i USA, England, Frankrig og andre steder, og i de fleste tilfælde er gældende love i andre lande langt mere vidtgående. Langt flere overtrædelser kategoriseres som voldtægt end i Sverige,« siger han.
Der er ikke rejst nogen sigtelse mod Julian Assange i sagen i Sverige.
2) Det svage Sverige
Det, Assange frygter:
Den svenske retssag bliver af Julian Assange og hans støtter ofte refereret til som den rene skinmanøvre for det virkelige projekt, som er udlevering til USA.
Det er USA, der har været genstand for WikiLeaks’ største afsløringer – hundredtusinder af militære logs fra krigene i Afghanistan og Irak, fangefilerne fra Guantanamo og den kvarte million diplomatiske indberetninger fra USA’s ambassader.
Som debattøren Amy Goodman, der støtter Assange, tidligere har sagt: »Hvis et anklageskrift er blevet udstedt i hemmelighed, kan Assange ende i amerikansk varetægt, kort efter han er landet i Sverige. Han kan blive sigtet for spionage og kan få livstidsfængsel eller blive henrettet,« skrev Goodman, som er nyhedsvært på det amerikanske venstreorienterede medie Democracy Now i et indlæg i The Guardian.
Julian Assange henviser særlig til en sag om to egyptere, der efter at have fået svensk afslag på asyl pga. terrormistanker i 2001 blev udleveret til CIA og transporteret til Egypten, hvor de blev torteret på trods af Sveriges diplomatiske garanti om at ville holde øje med deres sikkerhed.
Samtidig har den svenske anklagemyndighed afvist at komme til London for at afhøre Assange der.
Modsvar:
Sveriges retssikkerhed er ifølge alle opgørelser i verdens absolutte top.
Og det svenske argument for ikke f.eks. at ville tage til London for at afhøre Julian Assange eller udstede forhåndsgarantier om eventuelle kommende retslige skridt er, at ingen har ret til særbehandling i forhold til loven.
Lektor i jura på Lunds Universitet Christoffer Wong har fulgt Assange-sagen tæt og betegner det som helt usandsynligt, at Assange vil blive udleveret fra Sverige til USA.
Eftersom Assange i første omgang udleveres fra Storbritannien til Sverige på en specifik anklage om seksuelle overgreb, er det ifølge svensk lovgivning ikke muligt at udlevere ham til et tredje land på baggrund af en anden anklage:
»Storbritannien skal acceptere, at han videreudleveres. Og for at de kan det, skal det afprøves ved en retslig proces i Storbritannien,« siger Christoffer Wong.
3) Amerikanske republikanere
Det, Assange frygter:
Amerikanske politikere reagerede med meget skarpe udtalelser efter lækagen af ambassadeindberetninger.
»Han er en anti-amerikansk agent med blod på hænderne. Hans seneste offentliggørelser af hemmeligt-stemplede dokumenter afslører identiteten på mere end 100 afghanske kilder for Taleban. Hvorfor forfølges han så ikke på samme måde, som vi forfølger ledere af al-Qaeda eller Taleban?« sagde eksempelvis Sarah Palin i et angreb på Obama-regeringen for ikke at gå tilstrækkeligt målrettet efter Julian Assange.
Hun blev siden suppleret af blandt andre kommentator på Fox News Bob Beckel:
»En død mand kan ikke afsløre noget. Den her fyr er en forræder, og han har brudt alle amerikanske love. Jeg går ikke ind for dødsstraf, så … Der er kun en måde at gøre det på: Skyd svinet illegalt.«
WikiLeaks har selv løbende talt truslen op både på Twitter og i pressen. Assanges advokater har i en udtalelse skrevet, at USA sandsynligvis søger hans udlevering, »som indebærer en reel risiko for, at han bliver interneret på Guantanamo eller et andet sted,« som hans advokater skrev i udtalelsen i forbindelse med den britiske udleveringssag og fortsatte: »Hvis Assange bliver sendt til USA, uden garantier om at han ikke vil få dødsstraf, så er der er stor risiko for, at han netop får dødsstraf. «
Modsvar:
Kun kommentatorer og politikere uden realpolitisk indflydelse har indikeret ønsker om hårde straffe, endsige om at Julian Assange forsøges udleveret til USA.
EU udleverer ikke til sigtelser, der kan medføre dødsstraf.
4) Grand jury og Bradley Manning
Det, Assange frygter:
De ekstreme udtalelser fra amerikanske kommentatorer og politikere har været medvirkende til, at de fleste spekulationer fra Wiki-Leaks’ støtter ikke har handlet om den svenske sag, men hvad der eventuelt kunne ske ved en videreudlevering til USA. Assange og hans tilhængere mener, at der er fremskredne planer om at få ham udleveret, så snart han lander på svensk grund. Ud fra lækkede e-mails fra den private amerikanske efterretningsvirksomhed Stratfor påstår de også, at der allerede skulle ligge et »hemmeligt anklageskrift« klar i den amerikanske administration. Det samme påstår Julian Assange selv:
»USA’s justitsministerium har en lille leg i gang, der går ud på, at det hverken vil be- eller afkræfte eksistensen af en grand jury. Derfor siger pressen: ’O.k., de bekræfter ikke, så derfor kan vi ikke skrive om det’,« siger Julian Assange.
Den amerikanske justitsminister Eric H. Holder jr. sagde tilbage i 2010, at der var gang i en »aktiv, løbende strafferetslig efterforskning« under ledelse af Pentagon.
Modsvar:
Centralt for sagen er, hvor tæt man kan forbinde Julian Assange med soldaten Bradley Manning, der sidder fængslet sigtet for at lække materialet, og som står til at blive idømt en mangeårig straf ved en militær domstol. Det gør en stor juridisk forskel, om Assange har haft direkte forbindelse til Manning og aktivt medvirket i hans læk, eller bare har været en passiv modtager.
Mens Manning som militærmand har overtrådt sin kontrakt, står viderebringeren af informationerne anderledes.
Med en meget stærk tradition for presse- og ytringsfrihedsbeskyttelse vil det være vanskeligt for USA at rejse tiltale mod Assange.
USA’s forfatnings ’First Amendment’ har altid beskyttet journalister, som har videregivet oplysninger, lige fra de lækkede ’Pentagon Papers’ om Vietnamkrigen til pressereportager om hemmelige fængsler, tortur mv. i dag.

