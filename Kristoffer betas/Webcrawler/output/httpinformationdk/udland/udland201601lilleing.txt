Vil Lille Ing udfordre Kinas tålmodighed?
Med en historisk sejr vandt DPP’s kvindelige leder, Tsai Ing-wen, valget på Taiwan i sidste uge. Nu skal hun vise, at hun kan jonglere mellem vælgernes ønske om respekt for Taiwans indenrigspolitiske forhold og Beijings ønske om fremtidig genforening
 Vores demokratiske system, nationale identitet og internationale plads skal respekteres. Enhver under-trykkelse af det vil ødelægge relationerne på tværs af strædet

Tsai Ing-wenNyvalgt præsident for Taiwan


 Med 56 procent af stemmerne blev Tsai Ing-wen fra det Det Demokratiske Progressive Parti (DPP) i lørdags båret frem af de taiwanske vælgere og væltede nationalistpartiet Kuomintang (KMT) efter otte år ved magten. Samtidig fik hendes parti DPP for første gang flertal i Taiwans lovgivende forsamling – den Lovgivende Yuan – med 68 ud af 113 mandater. Lille Ing bliver hun kaldt i folkemunde, den lille kvinde med pagehår og briller, der med en Ph.d. i jura fra London School of Economics har en solid akademisk baggrund.
»Hun er vedholdende og er ikke bange for at fejle,« lyder det fra en af Tsais tilhængere, som henviser til den nye præsidents indsats for at samle partiet, efter det blev kastet ud i en periode med stor usikkerhed, da partiets tidligere formand og leder af Taiwan, Chen-Shuibian, i 2009 blev idømt 20 års fængsel for korruption.
Dommen skabte dengang splittelse i DPP’s bagland, hvor der blev rejst tvivl om, hvorvidt Chen var skyldig i korruption, eller om han blev straffet for sin Kina-kritiske linje.
Ved valget i 2012 tog Tsai kampen op, men tabte til KMT’s Ma Ying-jeou.
Trods valgnederlaget havde Tsai vist sine evner til at organisere partiet, men hun valgte alligevel at træde tilbage som formand for DPP – dog med et løfte om engang at vende tilbage.
Og det gjorde hun så med en historisk sejr for DPP, der nu for første gang sidder på magten med Tsai som øens leder og et DPP-flertal i den Lovgivende Yuan.
Ikke Kinas favorit
Der er ingen tvivl om, at Tsai ikke er Kinas foretrukne kandidat. Hendes parti DPP er kendt for at føre en separatistisk linje over for Beijing.
En talsmand på vegne af Kinas Kommunistiske Partis Centralkomité og det kinesiske statsråds Arbejdskontor for Taiwan udtalte efter valget:
»De to sider må ikke glemme spændingen fra 2000-2008«.
 Vores demokratiske system, nationale identitet og internationale plads skal respekteres. Enhver under-trykkelse af det vil ødelægge relationerne på tværs af strædet

Tsai Ing-wenNyvalgt præsident for Taiwan

Han henviser til den periode, hvor Taiwan var ledet af DPP-politikeren Chen Shui-bian, som pressede på for Taiwans medlemskab af internationale organisationer og fremsatte ønsker om taiwansk statsborgerskab. Alt sammen helt uacceptabelt for Beijing.
Hvordan Tsai kommer til at forholde sig til Folkerepublikken Kina, kommer vi først til at se efter 20. maj, når hun bliver formelt indsat som Taiwans leder.
Men Tsais sejrstale i lørdags afspejler det dilemma, hun står i: Som Taiwans leder skal hun balancere mellem et folkeligt ønske om et mere selvstændigt Taiwan og Beijings krav om at respektere Konsensus 1992. En aftale, som understreger, at der kun findes -ét Kina, men at Beijing og Taipei er uenige om, hvordan det skal se ud.
Henvendt til Beijing sagde hun i talen, at hun vil arbejde for »at sikre status quo og bevare fred og stabilitet i relationerne på tværs af strædet for at skabe velfærd for Taiwans folk«.
Der skal ikke være nogen »provokationer eller overraskelser,« understregede hun.
Men henvendt til sine vælgere tilføjede hun også, at DPP’s valgsejr viser et ønske om en regering, der vil beskytte øens interesser:
»De demokratiske værdier løber allerede i det taiwanske folks blod,« sagde hun og tilføjede:
»Vores demokratiske system, nationale identitet og internationale plads skal respekteres. Enhver undertrykkelse af det vil ødelægge relationerne på tværs af strædet.«
Kina afventende
Indtil videre forholder Beijing sig afventende. I en officiel meddelelse har Beijing udtalt, at de ikke blande sig i valgresultatet:
»Sammen med folket på begge sider af Taiwan-strædet er vi villige til at bevare et fælles politisk grundlag, en fredelig udvikling i relationerne, fred og stabilitet over strædet og i fællesskab skabe en lys fremtid for en genoplivning af den kinesiske nation.«
Dermed er bolden nu på Tsais banehalvdel. Vi venter i spænding på, om hun begynder at jonglere med den og udfordre Beijings tålmodighed.

