Nationalisering i kapitalismens hovedstad
Den britiske regering indfører profitloft for spekulanter og bliver ny hovedaktionær i de største britiske banker
Markederne reagerede ikke umiddelbart positivt på pakken. London-børsens aktieindeks begyndte dagen fem procent lavere, end da det lukkede i forgårs. Efter en midlertidig forbedring på tre procent begyndte FTSE igen at falde.


 LONDON - "Intet mindre end sensationelt. Historisk, men også potentielt risikofyldt." 
Sådan beskriver Howard Davis, direktør for London School of Economics, den britiske regerings beslutning om en delvis nationalisering af Storbritanniens banksektor. 
Davis er tidligere chef for The Financial Services Authority og medlem af Nationalbankens bestyrelse indtil 2004.
Den drastiske beslutning blev truffet på et nattelangt møde mellem finansminister Alistair Darling og formanden for The Financial Services Authority (FSA), Lord Adair Turner. FSA svarer til Finanstilsynet i Danmark.
"Vi har taget dette skridt for at garantere bankerne og opretholde stabiliteten. Vi vil gøre alt, hvad der står i vor magt for at sikre, at bankvæsnet forbliver sundt og stabilt," sagde Alaistair Darling på en pressekonference onsdag morgen.
Hjælpepakken har flere elementer, der alle bliver opfattet som 'meget drastiske' af finanseksperter. Hovedpunkterne er: Regeringen overtager en bestemmende andel af bankaktier til spotpris. Disse aktier er såkaldt præference-aktier eller 'preference shares'. 
Staten skal have betalt deres dividende inden andre aktionærer. Staten stiller samtidig en garanti for penge i det interne lånemarked. Dette vil give bankerne incitament til at låne til hinanden. Netop manglende kapital til lån, bankerne imellem, er en af finanskrisens væsentligste årsager. Men hjælpen er ikke betingelsesløs.
De banker, der ønsker at være med, skal acceptere, at der bliver lagt et loft over de lønninger og bonusser, som ansatte i bank- og finanssektoren får. Netop bonusser til ansatte i banker, der led store tab, har været en kilde til forargelse.
"Det er ikke acceptabelt, at vi griber ind, og at bankansatte derefter giver sig selv skyhøje lønninger for deres inkompetence," siger den konservative skyggefinansminister, George Osborne. 
Den konservative opposition støtter regeringens indgreb. Det er første gang siden krisen i 1930erne, at alle de store britiske partier støtter en fælles løsning af krisen.
De britiske politiske partier adskiller sig dermed fra deres kollegaer i USA.
"Dette er ikke et partipolitisk spørgsmål. Vi kan være uenige om mange ting, men vi er enige om at stå sammen i dette spørgsmål," sagde den konservative leder, David Cameron, tidligere på ugen.
Epoke slut
"Krisepakken viser, at det ikke længere giver mening at tale om højre og venstre. For et år siden turde Gordon Brown end ikke bruge ordet nationalisering, da staten overtog Northern Rock (en bank i Nordengland. red)," siger Howard Davis. 
"Nu kræver selv de konservative - Margaret Thatchers parti - at der sker nationaliseringer, og at der gribes ind over for pengemændenes påståede grådighed. Det er i sandhed historisk. Men det er endnu for tidligt at sige, hvor vi går hen. Vi er i ukendt farvand," siger Davis.
Det synspunkt er han ikke ene om.
"Det var vist den store økonom John Maynard Keynes, der engang sagde: 'Når fakta ændrer sig, ændrer jeg holdning'. Det er også den erkendelse, jeg er kommet til," siger Martin Wolf fra Financial Times. "Krisen har betydet, vi må revidere den opfattelse, at markedet altid har ret," siger Wolf. 
Han fremhæver, at krisen kommer til at koste skatteborgerne. "Vi har ikke råd til at undlade at gribe ind. Men det er på en måde også svært at se, hvordan vi har råd til det. En bank som HSBC (Storbritanniens største bank red.) har passiver, der svarer til 120 procent af det samlede britiske bruttonationalprodukt. Regeringen kan ikke købe sig ud af det," siger han.
Ifølge den redningsplan som finansministeren fremsatte i går, vil staten give finanssektoren en saltvandsindsprøjtning på 50 milliarder pund. 
"Dette er ikke risikofrit," siger Nicola Horlick, der er administrerende direktør i en 'hedge fund'.
"Det beløb svarer til 4-5 procent af bruttonationalproduktet. Det dækker ikke bankernes gæld. Men det kan måske give markederne noget af tilliden tilbage.," siger hun og peger på, at finansministeriets redningsplan betyder, at underskuddet på statsfinanserne overstiger 20 procent af bruttonationalproduktet.
Markederne reagerede ikke umiddelbart positivt på pakken. London-børsens aktieindeks, FTSE, begyndte dagen fem procent lavere, end da det lukkede i forgårs. Efter en midlertidig forbedring på tre procent begyndte FTSE igen at falde. 
Ved redaktionens slutning var de 100 toneangivende kurser faldet med 8 procent.


