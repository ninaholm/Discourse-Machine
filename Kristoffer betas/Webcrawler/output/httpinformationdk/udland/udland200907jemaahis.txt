Jemaah Islamiyah menes at stå bag bombeangreb i Jakarta
Bomberne er igen begyndt at sprænge i Indonesien efter flere år med ro. I går blev to luksushoteller i Jakarta udsat for dødelige angreb, og mistanken er rettet mod terror-gruppen Jemaah Islamiyah


 To hoteller blev fredag morgen kort før kl. 8 ramt af bombeeksplosioner i den indonesiske hovedstad Jakarta. Ni blev dræbt og flere end 60 såret.
Bombeangrebene var rettet mod hotellerne Ritz-Carlton og JW Marriot.
Vidner siger ifølge nyhedsbureauet Reuters, at bomberne sprang i de to hoteller med få minutters mellemrum.
Ritz-Carltons facade blev revet fra hinanden af eksplosionen fra en bombe i en af hotellets restauranter. Den anden bombe, på Marriot, eksploderede ifølge politiet i hotellets parkeringskælder. Begge angreb blev ifølge politiet udført af selvmordsbombere.
Indonesiens præsident, Susilo Bambang Yudhoyono,  fortalte ved en pressekonference, at angrebene blev udført af en terrorgruppe, der ville skade landet.
»Jeg er sikker på, de fleste af os er dybt bekymrede, er meget kede af det og græder i stilhed. Det er sådan, jeg føler nu,« sagde han ifølge Reuters.
»De har ingen medmenneskelighed og er ligeglade med ødelæggelsen af vores land, for denne terrorhandling vil have stor indflydelse på vores økonomi, vores investeringsklima, vores turisme og vores image omkring i verden,« fortsatte præsidenten om terroristerne.
Susilo Bambang Yudhoyono blev netop i denne måned genvalgt med politisk lovning på forbedret sikkerhed og en stærkere økonomi.
Landet med 240 mio. indbyggere - det land i verden der har den største muslimske befolkning - er inden for de sidste år blevet rost for den positive udvikling, hvor de demokratiske institutioner har bidt sig fast efter det voldelige kaos, der fulgte eksdiktator Suhartos fald fra magten i slutningen af 1990'erne.
Samtidig havde landet også formået at finde og straffe de militante islamister, som i første halvdel af dette årti udførte adskillige terrorangreb.
Der var en følelse af, at landet var ved at vende den voldelige fortid ryggen, men angrebene i går har nu skruet tiden tilbage.
Historiske angreb
I 2002 blev 202 personer, de fleste udlændinge, dræbt ved bombeangreb på to natklubber på øen Bali. I august 2003 blev det selvsamme JW Marriot Hotel, som i går blev angrebet, bombet, og 12 blev dræbt. En bilbombe ved den australske ambassade i Jakarta dræbte otte og sårede 168 i 2004. Og året efter angreb tre selvmordsbombere igen Bali, og 19 blev dræbt.
Jemaah Islamiyah, en terrorgruppe som menes at have forbindelser til al-Qaeda, blev beskyldt for at stå bag de fleste af de angreb. Ingen gruppe har dog endnu taget ansvaret for gårsdagens bomber i Jakarta, men mistanken vil uundværligt igen falde på Jemaah Islamiya.
Gruppen har imidlertid været anset for at være ved at gå i opløsning efter mange af dens ledere er døde eller i fængsel. Den blev grundlagt i slutningen af 1980'erne af indonesiske ekstremister, men den forgrenede sig hurtigt ud til nabolande i Sydøstasien. I I starten forsøgte gruppen begyndelsen forsøgte gruppen med fredelige midler at opnå sit mål om en islamisk stat i Indonesien og nabolandene, men gik i midten af 1990'erne over til at bruge voldelige metoder.
Den amerikanske præsident udsendte i går en erklæring, hvori han fordømte bombeattentaterne.
»Det amerikanske folk står ved det indonesiske folks side i denne svære tid, og den amerikanske regering er som ven og partner rede til at hjælpe den indonesiske regering med at svare igen på og komme sig over disse uhyrlige angreb,« lød det fra præsident Obama.
USA's udenrigsminister, Hillary Clinton, reagerede på angrebet ved at sige, at det var »meningsløst«, og at truslen fra terrorisme fortsat er »yderst virkelig«.
EU fordømte angrebene. De beskrives som »brutale handlinger« i en meddelelse fra den svenske regering, der for tiden holder EU's formandskab.


