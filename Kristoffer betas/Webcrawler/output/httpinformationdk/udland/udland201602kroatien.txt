Kroatien fastsætter kvote for migranter



 Kroatien har med omgående virkning fastsat en kvote på 580 migranter, som dagligt lukkes ind i landet. Resten må blive ude.
Dermed er en dominoeffekt sat i bevægelse i retning mod Grækenland, hvor de mange flygtninge og migranter ankommer til kontinentet. Beslutningen følger tiltag i flere andre lande, herunder nabolandet Slovenien. Begge lande ligger på den såkaldte balkanrute, som er den mest benyttede af flygtninge og migranter, der søger mod EU.
Det forlyder fra regeringen i Beograd, at Serbien vil følge trop.
»Uanset hvad Østrig, Slovenien og Kroatien gør, så vil vi gøre det samme. Hvis de tager imod 500, så vil vi også lade 500 passere gennem Serbien,« sagde en embedsmand i det serbiske beskæftigelsesministerium til AFP.
Landene på balkanruten har på det seneste strammet kontrollen, og konsekvensen har været, at mange migranter er strandet i Grækenland.
Stort set alle flygtninge og migranter kommer fortsat via Tyrkiet over havet til Grækenland. Derfra rejser de ad et meget organiseret spor over Makedonien, Serbien, Kroatien og Slovenien mod Østrig og Tyskland.
Flere end 100.000 migranter er nået til Europa siden nytår.
Ritzau/AFP

