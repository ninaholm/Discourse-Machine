Klovne raser over sammenligning med Berlusconi
Tyske klovne vil ikke sammenlignes med Berlusconi. For hvad har han at gøre med det ærefulde erhverv at være klovn, spørger forurettede klovne efter tysk kanslerkandidats uheldige kommentar om politiske ’klovne’i Italien. Det kan koste ham kandidaturet


 Den socialdemokratiske kanslerkandidat i Tyskland, Peer Steinbrück, må græmme sig disse dage. Sidste uge lykkedes det ham at begå et vaskeægte diplomatisk faux pas, da han efter det italienske valg sammlignede de tilsyneladende vindere, komikeren Bepe Grillo og Silvio Berlusconi, med klovne. Udtalelsen fik prompte den italienske præsident, Giorgio Napolitano, til at aflyse et planlagt møde med Steinbruck.
Steinbrück sagde måske, hvad mange europæere faktisk tænker omkring resultatet af det italienske valg, hvor Grillo formåede at få 25 procent af stemmerne og Berlusconi 30. I hvert fald udkom ugemagasinet The Economist i fredags med et billede af Grillo og Berlusconi på forsiden fulgt af teksten: »Send in the clowns«
Men udtalelsen skabte stor genlyd, og konsekvensen blev hurtigt mere end bare en aflyst aftale med Napolitano. Og forløbet tog en helt anden langt mere dramatisk drejning for Steinbrück, da en magtfuld tysk faggruppe hørte om kommentaren.
Ikke nede på Silvios niveau
Direktøren for Tysklands største cirkus – og angiveligt tidligere optrædende klovn – Bernhard Paul tog med det samme skarpt afstand fra Steinbrücks kommentar.
»En cirkusklovn er ikke en nar, der kan placeres på samme niveau som Berlusconi,« sagde han til det tyske nyhedsbureau DPA og tilføjede: »At være klovn er en ærefuld, følelsesfyldt, kunstnerisk og meget svær beskæftigelse. Hvordan kan man sammenligne det med ’bunga-bunga.’?« ’Bunga-bunga’ er som bekendt det Berlusconis ’orgieagtige sammenkomster’ i hans store middelhavsvillaer.
Hvordan man end vender og drejer det, har Steinbruück skabt sig fjender, der enten ikke tilgiver let eller har stor folkelig appel. Italienernes hang til vendetta er velkendt, og med lidt ond vilje kan italienerne, hvis Steinbrück vinder kanslervalget til efteråret, hurtigt gå hen og blive en stor hovedpine, ligesom Grækenland var det for Angela Merkel.
På den anden side står klovnene som en af de mest vellidte faggrupper, hvis evne til at tiltrække millioner af menneske kan blive afgørende i det kommende valg. Hvem der bliver Steinbrücks største hovedpine er for tidligt at sige noget om, men han bør nok se sig over skulderen en ekstra gang i den kommende tid, og hvis undertegnede var spindoktor for den siddende tyske kansler, ville jeg opfordre hende til hurtigt at fordømme Steinbrücks udtalelser, indkalde den tyske klovneforening til en venskabelig samtale med efterfølgende pressemøde med håndtryk, smil og blitzende fotografer. Så kan sejren kun være sikret, og Steinbrück kan lige så godt nedlægge sit kandidatur.
 

