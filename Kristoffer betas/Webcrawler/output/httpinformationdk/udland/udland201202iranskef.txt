Hvor bliver det iranske forår af?
Frygten for krig er stor hos befolkningen i et Iran, hvis atomudvikling i stigende grad påkalder sig omverdenens opmærksomhed, forud for parlamentsvalget på fredag. Men hvor bliver det iranske forår af? Mange iranere er trætte af regimet og økonomien, men de frygter også alternativet
Frygten for krig har paralyseret iranerne forud for parlamentsvalget på fredag. Den Grønne Bevægelse, som førte an i protesterne mod regimet, er i bedste fald gået i dvale.


 For nylig var iranerne vidne til et stykke absurd teater. For at genopføre Ayatollah Khomeinis tilbagevenden til Iran i 1979 koreograferede staten en scene i Teherans lufthavn, hvor et stort billede af Khomeini skåret ud i pap blev båret igennem lufthavnen og budt velkommen af en militærparade. Kort efter spredtes billederne lynhurtigt på de sociale medier og foranledigede en overflod af jokes. Det var et kærkomment, humoristisk indspark i et persisk cyberspace, der ellers er kendetegnet af pessimisme og frygt.
Frygten for krig er så stærk i Iran for tiden, at man næsten kan tage og føle på den. Under mit besøg i Iran oplevede jeg, hvordan folk taler bekymret om de seneste trusler fra udlandet i køen ved bageren og til bankerne.
De forbereder sig på det værste ved panisk at hamstre guld, og penge kanaliseres ud af landet i stride strømme. På et bibliotek sagde en ansat, at jeg hellere skulle finde alle de bøger, jeg var interesseret i nu, da det ikke var sikkert at biblioteket eksisterede næste år. Hvorfor?
»Enten bliver vi lukket, når alt ændrer sig efter parlamentsvalget til marts, eller også bomber Israel os til april,« svarede han. »Du skal ikke regne med, vi er her til næste år.«
Det er notorisk svært at forudsige selv den allernærmeste fremtid i Iran. Gang på gang har eksperterne taget fejl. Få forudså revolutionen i 1978-79, og endnu færre, at reformisten Khatami ville vinde præsidentvalget i 1997. Selvom det blev spået, at præsidentvalget i 2009 ville markere et vendepunkt, havde få gættet på, at den såkaldte Grønne Bevægelse ville komme til at ryste systemet med månedlange protester. Og derfor er der heller ingen, der tør gætte på, hvad der sker, når der på fredag afholdes parlamentsvalg.
Hvor er de grønne?
Eksperter som Hamid Dabashi ved Columbia University vurderer, at Det Arabiske Forår i virkeligheden startede i det ikkearabiske land Iran med Den Grønne Bevægelse.
Men foråret er ikke vendt tilbage til Iran siden da. Oppositionen og studenterbevægelsen er blevet knust med jernhånd, og journalister og menneskerettighedsaktivister er blevet udsat for forfølgelse og trusler.
De mange utilfredse unge er handlingslammede. De lader til at have glemt reformisterne Mousavi og Karubi, der i 2009 fremstod som bevægelsens ledere, og som begge sidder i husarrest den dag i dag.
Men selv om den Grønne Bevægelse er død eller i hvert fald gået i dvale, fornemmer man dog, at bevægelsen og Det Arabiske Forår har haft en indvirkning.
Nyhederne om, at den ene hidtil urørlige diktator efter den anden er faldet, når også til Iran via internet og satellit-tv. Og selv om regimet officielt fremstiller foråret som en islamisk bevægelse, er billederne også skræmmende advarsler for lederskabet i Teheran.
Mange af dem, jeg talte med i Iran, tror, at en global forandring er undervejs, og de mener, at iranerne bør tage ved lære af de frygtløse arabere fra Tunis til Bahrain. Men på bundlinjen er der altid dyb skepsis og pessimisme.
Hvad er alternativet?
»Lad os nu se, hvad araberne i sidste ende får ud af det her,« sagde en ung iraner til mig på en internetcafé i en stor provinsby. »Enten får de et islamistisk styre, eller også bare nye vestligt støttede diktatorer; eller endnu være, begge dele på én gang, ligesom vi har her i Iran!«
I Iran oplever man ofte folk uddrage den slags konspirationsteorier af landets traumatiske historie med vestlig intervention.
Man hører iranere som den unge mand i internetcaféen sige, at præsteskabet i virkeligheden er støttet af Storbritannien, og at det var USA, der stod bag den islamiske revolution i 1978-79. Olien, Irans kilde til både rigdom og uendelige problemer, skaber en særlig kultur, der fremavler både sund skepsis og politisk paranoia.
Lige så trætte mange unge iranere er af den konservatisme, regimet har indført som lov, lige så bekymrede er de for alternativet.
Man hører vittigheder om tabubelagte personer, vittigheder, der før oprøret i 2009 var utænkelige, også om Den Øverste Leder, Ayatollah Khamenei.
Men selv om grænserne for, hvad folk tør sige, er rykket, virker befolkningen paralyseret. Når man rejser i Iran, hører man mange brokke sig højlydt over den økonomiske krise, de sociale restriktioner og de aldrende magthavere i præsteskabet – men der er ingen organiseret modbevægelse.
Der er et udbredt had til Revolutionsgardens magtmisbrug, men naturligvis er kun de færreste parate til at betale prisen for en konfrontation med et militært establishment, der før har vist sig villig til at dræbe demonstranter.
»Vi har mange modige unge her i Iran, men vi er heller ikke dumdristige,« fortæller en studerende mig på en café i Teheran. »Vi ved, hvad vi er oppe imod, og det er ikke os, der har våbnene.«
Selv om unge fra middelklassen dagligt viser deres utilfredshed på gaden, universiteterne, caféerne og i cyberspace, er det mere udtryk for en kulturkamp end for politisk opposition.
Priserne fordobles
Det allerstørste problem er økonomien. Store dele af befolkningen knokler og passer flere job om dagen for at få privatøkonomien til at hænge sammen. Iran er ikke et fattigt samfund sammenlignet med nabolandene, og derfor er krisen nu meget tydelig.
Årtiers turbulent og dårlig økonomisk politik og konstant eskalerende sanktioner har medført galopperende inflation, voksende arbejdsløshed og drastiske prisstigninger på alt. Prisen på kød og frugt er fordoblet over det sidste halve år, og rosiner og brød koster f.eks. det tredobbelte af, hvad de kostede i sommeren 2010. Dollaren, der i oktober var 1.200 rial værd, nåede for nylig kurs 2.000.
Selv om mange kritiserer den inkompetente regering, er der ingen tvivl om, at det også er Vestens sanktioner, der skader den almene borger.
De, der håber på at genoplive den Grønne Bevægelse, satte for nylig en løbeseddel i cirkulation på internettet. Som en ’to-do’-liste viser den, at efter Tunesien og Egypten er det Irans tur til revolution. Det er der sikkert mange, der håber i Iran i dag.
Men den egentlige bekymring er nok snarere, om ikke det er Irans tur efter Irak og Afghanistan, til at blive invaderet af USA og derefter opslugt af borgerkrig. Iran virker umiddelbart ikke som et land på kanten af en revolution – snarere som et paralyseret samfund.Selv ikke iranerne tør spå om den nærmeste fremtid. Et rygte eller en begivenhed i et offentligt rum kan pludselig rive befolkningen med sig under et banner af brede krav; pludselig kan de interne stridigheder i magteliten boble op til overfladen og skabe en åbning, hvorigennem den Grønne Bevægelse kan genopstå.I Tunesien var det for to år siden en ung mand, der satte ild til sig selv og dermed udløste en revolution. Ingen kan forudsige, hvorfra den endelige gnist til krudttønden skal komme i Iran, men alle ved, at der er overhængende brandfare.
Problemet er, at befolkningen også ved, at når det virkelig brænder, så handler det altid om olien – og ikke deres tarv.

