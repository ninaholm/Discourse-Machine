Våbenhandler truer Sarkozy
En gammel sag om salg af ubåde til Pakistan bliver ved med at spøge i fransk politik. Samtidig står  det klart, at franskmændene bevæbnede Muammar Gaddafi, før de begyndte at bekæmpe ham
Våbenhandleren Ziad Takieddines forbindelser til Nicolas Sarkozy kan ende med at true den franske præsidents politiske fremtid.


 »Jeg vil mødes med præsidenten. Jeg tror, at han og Frankrig har en interesse i, at han mødes med mig i mindst 15 minutter,« sagde fransk-libaneseren Ziad Takieddine forleden i et interview på nyhedskanalen BFM TV.
Den franske presse tolker den 61-årige våbenhandlers ord som et slet skjult forsøg på at true Nicolas Sarkozy:
»Han ved tydeligvis meget mere, end han fortæller os. (...) Han kan sige mere, meget mere,« skriver Libération om Ziad Takieddine, der har fungeret som mellemmand for den franske regering i forbindelse med våbensalg til bl.a. Pakistan og Saudi-Arabien.
Takieddine er en nøgleperson i den såkaldte Karachi-gate, der handler om salget af tre ubåde til Pakistan i 1994 og ulovlig partifinansiering ved hjælp af returkommissioner i forbindelse med salget. Sagen involverer også en lang række fremtrædende personer i det nygaullistiske regeringsparti, UMP. Efterforskningen, som har stået på siden 2007, fik forleden ny vind i sejlene, da det lykkedes forhørsdommerne at fremskaffe beviser for mistænkelige transaktioner. Det har medført, at forhørsdommerne officielt har Takieddine og to af medlemmer af Sarkozys stab mistænkt for »medvirken til misbrug af offentlige midler«.
Gammel sag spøger
Karachi-gate rækker tilbage til 1994, da Sarkozys politiske mentor, den daværende premierminister Edouard Balladur, besluttede sig for at stille op til præsidentvalget. Ifølge forhørsdommerne blev Balladurs kampagne finansieret af illegale returkommissioner fra et salg af franske ubåde til Pakistan.
Sarkozy var dengang budgetminister og skulle i denne egenskab angiveligt have godkendt overførsler af millionbeløb til mellemmænd, som skulle bestikke pakistanske politikere og officerer. På det tidspunkt var det fuldt lovlig at bestikke udenlandske beslutningstagere i forbindelse med våbenhandler (denne praksis blev forbudt efter en aftale mellem OECD-landene i 1997). Af kontraktens værdi på 826 millioner euro var 6,25 procent (51 millioner euro) øremærket til mellemmændenes aktiviteter, men en del af disse penge havnede igen i Frankrig via et selskab i Luxembourg.
Efterfølgende stoppede Jacques Chirac, som var blevet valgt til præsident på Balladurs bekostning, for udbetalingerne af bestikkelsespenge til pakistanerne. Og ifølge undersøgelsesdommerne var denne beslutning årsagen til et attentat i Karachi i 2002. Det kostede 11 franske ingeniører, som arbejdede på de tre ubåde, livet. I første omgang fik al-Qaeda skylden for attentatet, men efterforskningen har nu definitivt aflivet denne tese. Sarkozy nægter ethvert kendskab til returkommissionerne, men de pårørende til ofrene for attentatet i Karachi beskylder præsidenten for at lyve og sabotere opklaringen gennem hemmeligholdelse af relevante dokumenter.
Nu opfordrer også Ziad Takieddine Sarkozy til at frigive de hemmeligstemplede dokumenter, som kan kaste lys over sagen:
»Jeg kan sprænge regeringen i luften,« sagde våbenhandleren angiveligt, da han i marts ankom til Paris efter en rejse til Libyen, hvor han havde bragt et interview med Muammar Gaddafi i stand for to franske journalister.
Takieddine medbragte en taske, som indeholdt 1,5 mio. euro i kontanter, men efter et opkald fra indenrigsministeriet lod lufthavnspolitiet ham passere. I en pressemeddelelse betegner Élysée-palæet rygterne om Sarkozys kendskab til de ulovlige overførsler som »bagvaskelse og politisk manipulation«.
Sarkozys riges forfald
Det er internetavisen Mediaparts undersøgende journalister, der har bidt sig fast i sagen om forbindelserne mellem Takieddine og Sarkozy.
Mediaparts seneste scoop handler om, at fransk-libaneseren har modtaget 6,9 mio. euro fra det franske energiselskab Total »med opbakning fra Élysée-palæet for en kontrakt om udvinding og udnyttelse af naturgas i Libyen, som blev indgået med det libyske regime i 2009«. Total har bekræftet kontrakten og understreger, at »udbetaling af den slags beløb er i vores sektor almindelig praksis i forbindelse med den type aftaler«.
Mediapart har også skaffet dokumentation for, at Takieddine efterfølgende var mellemmand i forbindelse med salget af elektronisk forsvarsudstyr til Gaddafi.
Regimet i Libyen har altså holdt stand i månedsvis bl.a. takket være militært materiel fra Frankrig, som også var drivkraften bag NATO's intervention og har støttet oprørerne med våben og logistik. Desuden organiserede Takieddine Bashar al-Assads besøg i Paris i 2008, hvilket fik den syriske præsident til at fremstå som en legitim samtalepartner. I lyset af de seneste måneders begivenheder i Libyen og Syrien er Takieddine altså blevet et særdeles ubelejligt bekendtskab for Sarkozy:
»Man tror, at man drømmer. Men nej,« skriver Libération: »En mellemmand (...) befinder sig i en position, hvor han næsten kan true statens overhoved. Det siger en del om det forfald, som Sarkozys rige, undskyld præsidentskab, er ramt af, mens det nærmer sig sit endeligt.«

