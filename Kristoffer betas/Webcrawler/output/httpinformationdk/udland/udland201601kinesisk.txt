Kinesiske aktier igen i frit fald
I går sagde Verdensbanken, at den nedjusterer sin vækstprognose for Kina til 6,7 pct. i år


 Natten til i går måtte de kinesiske børsmyndigheder trække stikket og lukke børsen. Markedet faldt på et kvarter med fem pct. Efter et pusterum åbnede børsen igen, men måtte lukkes endnu en gang. Denne gang resten af dagen. Det var anden gang på en uge, at aktiepanik fik landets børsmyndigheder til at trykke på afbryderknappen. Siden årets start er det toneangivende aktieindeks i Shanghai dykket 12 procent.
Kinesiske investorer er på total retræte på grund af frygt for, at den kinesiske økonomi er midt i en markant opbremsning. Retræten og frygten forplanter sig til resten af verden, der har brug for Kina til at trække væksten.
Mandag viste nøgletal, at fremstillingssektoren går tilbage, og at tilliden i servicesektoren har ramte et lavpunkt. Ugen igennem har den kinesiske regering svækket landets valuta, hvilket ses om et tegn på, at den prøver at stimulere økonomien.
I går sagde Verdensbanken, at den nedjusterer sin vækstprognose for Kina til 6,7 pct. i år. Milevidt under de tocifrede vækstrater, landet oplevede før krisen.
Ritzau

