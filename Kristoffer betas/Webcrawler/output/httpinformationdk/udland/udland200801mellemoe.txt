Mellemøst-turné i forblændelsens tegn
George W. Bushs rundrejse i en region, hvis virkelighed han aldrig har fattet, er ovre - dens eneste sikre resultater er en tilbagevenden til frygtens politik og nye milliardvåbensalg til Golfstaterne
George W. Bush svinger krumsablen sammen med den saudiarabiske prins Salman. Bush havde forinden lovet at udstyre saudierne med yderligere nye våben for mindst en halv milliard kroner.


 USA's præsident, George W. Bush er tilbagei Det Hvide Hus efter sin rundtur i et Mellemøsten, som ikke har den fjerneste lighed med de forestillinger, han har bygget sin politik på, eller med det budskab, han søgte at plante blandt Golfens konger, emirer og oligarker: At Iran snarere end Israel er deres fjende.
På dagen før sin hjemrejse sås den amerikanske præsident sidde bag en over-drevent vennesæl saudi-arabisk monark, iført hvad der i mistænkelig grad lignede samme slags blå cardigan, han kunne finde på at trække i på sin ranch i Texas. Om halsen bar han sin splinternye fortjenstmedalje i guld, endskønt det ikke stod ganske klart, ved hvilke fortjenester Bush havde opnået denne kongelige gunst. Kunne det mon have noget at gøre med en aftale om at levere våben for milliarder til kongeriget til eventuel benyttelse imod dettes imaginære fjender?
Det var rent spil for galleriet selvfølgelig - ligesom alt det præk, araberne har måttet lytte til fra denne falmende præsident, siden han i sidste uge drog ud på sin turist-udflugt til regionen.
Man skulle måske ikke tro det, når man så denne naragtige, forfængelige mand svanse rundt, arm i arm med kongen, i hvad der vel skulle forestille at være en dans, og alt imens han svang en stor skinnende krumsabel foran sig, som var han vor tids svar på Saladin - den virkelige Saladin, hin kurdiske leder, som i sin tid besejrede Korsfarerne på, hvad Bush i dag betegner som "den omstridte Vestbred", ville rotere i sin grav over sammenligningen.
Er det sådan, de amerikanske præsidenter i deres sidste, stækkede lame duck-fase forventes at opføre sig? Lige siden Irans revolution i 1979 har en muslimsk kold krig hjemsøgt Mellemøsten, men er det sådan, Bush forestiller sig, man bør kæmpe for islams sjæl?
Gik i spåner
Allerede samme aften gik den amerikanske præsidents forestillingsverden atteri spåner i Beirut, da en bilbombe eksploderede ved siden af en firehjulstrækker med fire amerikanske ambassadeansatte - fire libanesere blev dræbt, og chaufføren blev hårdt såret. Og mens Bush slappede af på den royale ranch i al-Janadriyah, dræbte israelske styrker 19 palæstinensere på Gazastriben, de fleste af dem Hamas-medlemmer, den ene af dem søn af bevægelsens leder, Mahmoud Zahar. Sidstnævnte Zahar udtalte senere, at Israel ikke ville have gennemført angrebet på denne dag, hvor en israeler også blev dræbt af en palæstinensisk raket, hvis det ikke var blevet opfordret dertil af George Bush. 
Forskellen mellem virkeligheden og den amerikanske regerings drømmeverden kunne dårligt udstilles mere brutalt. Efter at have lovet palæstinenserne "en suveræn og sammenhængende stat" inden årets udgang og garanteret Israel "sikkerhed" - men ikke, og det blev noteret i den arabiske verden, garanteret 'Palæstinas' sikkerhed, drog Bush til Golfen for at indgyde frygt i de olierige kongedømmer for faren ved iransk aggression. Som vanligt ankom han bevæbnet med de sædvanlige amerikanske tilbud om store våbensalg til beskyttelse af disse altovervejende udemokratiske politistatsregimer imod den potentielt mest magtfulde nation i 'Ondskabens Akse'.
Bushs rundtur markerede en tilbagevenden til den 'frygtens politik', som Washington tidligere med jævne mellemrum har anlagt over for Golfens herskere. Han lovede at udstyre saudierne med yderligere nye våben for mindst en halv milliard kr. som del af en eksisterende aftale til mindst 100 mia. kr. om bevæbning af Golfstaterne som beskyttelse imod formodede territoriale ambitioner hos Irans uberegnelige dåre af en præsident, Mahmoud Ahmadinejad.
Israels forspring
Som sædvanlig havde Washington dog forinden lovet israelerne, at deres "kvalitative forspring" inden for de mest avancerede våbentyper ville blive opretholdt - bare for det tilfældes skyld, at saudierne, som aldrig er gåeti krig med nogen (bortset fra Saddam Hussein efter dennes invasion af Kuwait i 1990), skulle beslutte sig for at iværksætte et selvmordsangreb på USA's eneste virkelige allierede i Mellemøsten.
Det var selvsagt ikke sådan, aftalen om det militære isenkram blev præsenteret for araberne. I stedet kunne man se Bush demonstrativt kysse kong Abdullahs kinder og holde hånd med denne selvhersker, hvis wahhabistiske, muslimske stat for nylig viste sin 'nåde' over for en saudisk kvinde, der stod anklaget for hor efter at være blev voldtaget syv gange i ørkenen ud for Riyadh. 
Overflødigt at sige, at saudiaraberne er udmærket klar over, at Bushs styre går sin afslutning i møde, mens der er kaos i Pakistan, en katastrofal guerillakrig mod vestlige styrker i Afghanistan, indædte kampe i Gaza, et Libanon, der står på tærsklen til borgerkrig, for slet ikke at tale om helvedes-fiaskoen i Irak.
For arabiske ledere var Bushs budskab til Golfstaterne trættende velkendt. I 1980'erne, da Reagan-regeringen støttede Saddam Husseins invasion af Iran, brugte Washington også en stor del af sin tid på at advare om farerne ved iransk aggression. Da først Saddam invaderede Kuwait, flyttede USA's fokus sig totalt: Det var nu Irak, der udgjorde den største fare mod deres kongeriger. Men så såre dette emirat blev befriet, blev de olierige monarker atter indprentet, at Iran var fjenden.
Araberne lader sig ikke besnære mere af denne forvirrende godt-mod-ondt-retorik, end de gør afWashingtons løfter om at hjælpe med at bringe en palæstinensisk stat til veje inden årets udgang - et løfte, som blev fremsat knap en dag, før Israel åbent indrømmede nye planer om at opføre endnu flere illegale jødiske bosættelser på arabisk jord. 
Våben for milliarder
For helt at begribe dette ekstraordinære forhold til Golf-monarkerne er det nødvendigt at påminde om, at lige siden præsidentens far lovede en våbenfri "fredens oase" i Golfen, har Washington sammen med Storbritannien, Frankrig og Rusland ikke bestilt andet end at fylde flere våben på regionen.
I løbet af det seneste årti har golfaraberne bortødet milliarder og atter milliarder af deres oliedollar på amerikanske våben. Statistikken taler for sig selv. I 1998 og 1999 alene løb de golfarabiske militærudgifter op i over 400 mia. kr. Mellem 1997 og 2005 underskrev sheikerne i De Forenede Arabiske Emirater våbenkontrakter til over 90 mia. kr. med vestlige nationer. Mellem 1991 og 1993, da Irak var 'fjenden', leverede USA våben og militærhjælp til Saudi-arabien for over 30 mia. kr., og det var på et tidspunkt, da kongeriget allerede besad 72 amerikansk fremstillede F-15-jagerbombere og 114 britiske Tornado-kampfly. 
Hvor lidt har dog ikke ændre sig i de sidste 17 år? Den 17. maj 1991 f. eks. udtalte George Bush senior, at der nu var "reelle grunde til at være optimistisk" for fredens chancer i Mellemøsten. "Vi vil fortsætte med at arbejde for en fredsproces, og vi vil ikke opgive det mål," sagde han dengang.
Og James Baker, som dengang var amerikansk udenrigsminister, advarede 23. maj 1991 om, at de fortsatte opførelser af jødiske bosættelser på palæstinensisk jord ville "hindre" en fremtidig fredsaftale i Mellemøsten - tænk, det var nøjagtig, hvad den nuværende udenrigsminister også sagde i sidste uge. 
Vesten har muligvis en kort hukommelse, men de arabere, som tilfældigvis bebor det stykke land, vi kalder Mellemøsten, og som langtfra er dumme, har det ikke. De forstår kun alt for vel, hvad George W. Bush står for. Efter at have talt for "demokrati" i regionen og ført en politik, der resulterede i valgsejre til shiamuslimerne i Irak, for Hamas i Gaza og betydeligt øget politisk indflydelse for Det Muslimske Broderskab i Egypten, ser det ud til at være gået op for Washington, at der muligvis er noget galt med Bushs prioriteringer. I stedet for at advokere for et "Nyt Mellemøsten" forfægter Bush nui stedet en tilbagevenden til det "Gamle Mellemøsten" og dets hemmelige politi, torturkamre, 'moderate' diktatorer og absolutte monarker. Og hvilken af Golfens despoter kan dog have nogen indvendinger imod det?

© The Independent og InformationOversat af Niels Ivar Larsen

