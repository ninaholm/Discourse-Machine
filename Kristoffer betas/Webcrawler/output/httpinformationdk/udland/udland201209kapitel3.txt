Kapitel 3: Døden i Ariha
Informations udsendte er taget med oprørere fra den salafistiske gruppe Ahrar al-Sham, som for femte dag i træk forsøger at løbe en syrisk militærbase over ende. Med i delingen er to skandinaver, som har sluttet sig til oprørerne for at hjælpe dem med at styrte præsident al-Assad
Krigen kommer helt tæt på for de to skandinaviske Malik og Hassan, der er taget til Syrien for at kæmpe med de salafistiske oprørere.


 Resume: Malik og Hassan har forladt Skandinavien for at slutte sig til den salafistiske oprørsgruppe Ahrar al-Shams kamp mod præsident Bashar al-Assads styrker i Syrien. Hassan har efterladt kone og børn derhjemme, og Malik tager delvist af sted for at råde bod på fortidens synder. »Hvad er et større bevis på min anger, end at jeg sætter mit liv på spil for andre mennesker,« som han siger. Efter en del besvær når de to frem til oprørsgruppen i det nordlige Syrien. Men det er i første omgang kun Hassan, der kommer med kommandanten Abu Muhammed med på mission i en nærliggende by. En mission, der ender med, at gruppen kommer under heftig beskydning af mortergranater fra tanks. Klokken 18 afløses gruppen og vender hjem, men krigens alvor er med t gået op for Hassan.
Delingen fra den syriske oprørsgruppe Ahrar al-Sham er atter på vej mod fronten. Dagen forinden var succesrig i byen Ariha, og oprørerne er nu rykket tættere på den syriske hærs base. Denne gang er begge skandinaverne Malik og Hassan kommet med.
Delingens kommandant Abu Muhammed hopper ud af minibussen, som har transporteret dem til fronten. Der står allerede en stor gruppe oprørere bag en stor bygning – i læ for den syriske hærs snigskytter og tanks. Stemningen er positiv. Oprørerne står nu kun 300 meter fra de syriske soldater, som har forskanset sig bag sandsækkene. De to skandinaver bliver skuffede, da de finder ud af, at der ikke er våben til dem.
»Det er irriterende at stå her og kigge, når jeg ved, at jeg ville kunne hjælpe dem med et våben,« siger Malik.
Frustreret og skuffet sætter han sig på en stol i en gang i en bygning og må vente, indtil oprørerne skulle miste en mand. I så fald vil Malik få hans våben.
Oprørerne mangler våben, og det gælder både lette og tungere våben, som kan gøre dem i stand til bekæmpe tanks og helikoptere.
Snigskytterne
En oprører, som sidder til venstre for bygningen, der afskærmer dem fra den syriske hær, affyrer en stor maskinpistol i retning mod regeringssoldaterne. Han hilser med et stor smil på de nye kammerater, der er kommet til, før han fortsætter med at skyde løs på den usynlige fjende, der er gemt væk i bygningerne foran ham.
Der lyder et knald. En kugle går gennem hovedet på oprøreren med maskinpistolen. Han falder livsløst til jorden kun få meter fra Informations udsendte, og hans kammerater går i panik, mens der lyder flere knald og brag. Yderligere to oprørere falder livløst til jorden. Assads snigskytter er begyndt at ramme deres mål.
En af de modige oprørere, som har vovet sig over til sin ramte kammerat, råber om hjælp. Flere løber hen og løfter op i den livløse soldat, som bløder ud af ryggen. En anden gruppe oprørere løfter manden, som blev skudt i hovedet. Her bliver ingen efterladt.
»Gud er stor,« råber de, mens de bærer deres kammeraters livløse kroppe over mod en bagvedliggende bygning.
Væk fra gaden, brødre
Efter de er blevet båret op af trapperne forsøger flere kammerater at give førstehjælp til skudofrene. Tre er døde, men en af dem kæmper stadig for livet. Hassan er løbet med ind på værelset og får nu mulighed at gøre sig nyttig. Han river den såredes trøje i stykker og kæmper for at stoppe blødningen. Det lykkes, og manden overlever.
»Følg efter mig. Væk fra gaden, brødre. Væk fra gaden,« råber kommandanten Abu Muhammed. Han vil ikke miste flere mænd.
Oprørerne trækker sig tilbage fra gaden og op i den bygning, som de havde vovet sig ned fra dagen forinden.
Kort tid efter de har trukket sig ind i bygningen, begynder et sandt tæppebombardement. Flere morterer rammer gårdhaven og forskellige værelser i bygningen. Pludselig lyder et brag i bygningen ved siden af. Der lyder råb og skrig derfra, og en gruppe oprørere bærer en død kammerat ud derfra.
En af dem slynger liget op på sin skulder og kravler op ad en stige.
Længere inde i bygningen står Malik foran et vindue. En af de lokale oprørere har brug for en pause og har stukket ham sin kalashnikov, som skandinaven nu fyrer løs med i håb om at ramme en af den syriske hærs snigskytter.
»Det går ikke så godt. Vi har allerede mistet fem-seks mand, og ikke engang halvdelen af dagen er gået,« siger Malik.
Et par timer senere lyder der et kæmpe brag i gårdhaven. Malik smiler.
»Det var tæt på. Jeg var ude i gårdhaven for to minutter siden. Hvis ikke jeg var kommet herind, var jeg død nu,« siger han.
Bombardementet af bygningen bliver efterhånden mere intenst, hvilket får Abu Muhammed til at beordre størstedelen af sine mænd over til nabobygningen, hvor lyden af MIG-jetflyvere og helikoptere får mændene til at blive helt stille, mens regeringens styrker smider bomber over området i timevis.
Solnedgang
Oprørerne bliver lettede, da den længe ventede solnedgang kommer. Mørket betyder, at de skal afløses. I minibussen på vej hjem mod basen sidder de to skandinaver over for hinanden.
»Jeg har været med til at bære flere af martyrerne i dag og hjulpet en såret. Det er dejligt at vide, at jeg ikke er rejst forgæves til Syrien,« siger Hassan. »Jeg har nærmest kæmpet for at få lov til at hjælpe dem. Hvis jeg ikke snart får et våben, kan jeg ikke se, hvilken gavn jeg skal gøre her,« siger Malik. Næste morgen bliver bedre for Malik. Kommandanten Abu Muhammed kommer ind og vækker ham.
Malik får overrakt en kalashnikov og en vest med tilhørende magasiner, før han kører væk med oprørerne. Ti timer senere vender han tilbage med støv i hele ansigtet.
»Jeg var så tæt på at bliver ramt af en RPG (panserværnsraket, red.),« fortæller han, mens han børster støvet af sit ansigt og viser rester af et fragment, som sidder fast i hans jakke.
En af de syriske oprørere fortæller Hassan, hvor modig Malik var i dagens slag. Med dødsforagt var Malik konstant med i forreste række, hvor han flere gange var tæt på at blive ramt af snigskytter.
Sent på aftenen lægger de to skandinaver sig trætte på deres madrasser i det spartanske tilholdssted i den lille syriske landsby for at forberede sig til en ny dag i det krigshærgede Syrien.
Dagen efter tager Malik ud og kæmper igen med lige så stor frygtløshed, men Abu Muhammed er bekymret og fortæller dem, at oprørerne i Jabal al Zawiyah i højere grad har brug for andre ressourcer end krigere.
»Mændene her i vores landsby står i kø for at komme i kamp,« siger Abu Muhammed.
»I så jo selv, hvordan vores folk bare sad og ventede i forskellige lokaler. Vi har ikke brug for krigere her, men medicin og penge. Hvis I vil gøre os en stor tjeneste, skal I tage hjem og hjælpe os derfra.«
Hassan accepterer Abu Muhammeds anmodning og beslutter sig for at hjælpe på en anden måde.
»Måske kan jeg tage til en flygtningelejr og hjælpe til eller samle penge ind til medicin,« siger Hassan.
Malik forstår Abu Muhammeds tilgang, men kan ikke få sig selv til at holde op med at kæmpe i Jabal al Zawiya. Efter at have kæmpet side om side med de lokale, føler han sig nu som en del af et broderskab.
Malik bliver og kan forvente, at hans idealisme atter bliver stillet til prøve ved fronten i det krigshærgede Jabal al-Zawiya.
Hassan og Malik vil af hensyn til deres privatliv gerne være anonyme og optræder under pseudonym. Information kender deres identitet.

