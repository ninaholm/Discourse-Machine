USA haler flaget ned i Irak
Ved en ceremoni torsdag afslutter USA formelt knap ni års krig i Irak. De sidste soldater er ude inden nytår


 USA har officielt afsluttet krigen i Irak med en ceremoni, hvor det amerikanske flag endegyldigt blev halet ned fra de militære hovedkvarterer.
- Efter meget blod udgydt af irakere og amerikanere er missionen om et Irak, der kan lede og sikre sig selv, blevet en realitet, sagde den amerikanske forsvarsminister, Leon Panetta, ved ceremonien.
De sidste 4000 amerikanske soldater forlader Irak inden årets udgang. Det sker knap ni år efter den amerikanskledede invasion i marts 2003.
Da USA's tilstedeværelse i Irak var på sit højeste, var der 170.000 amerikanske soldater fordelt på 500 baser.
Næsten 4500 amerikanske soldater og titusinder af irakere har mistet livet under krigen, der bragte den irakiske leder, Saddam Hussein, til fald.

