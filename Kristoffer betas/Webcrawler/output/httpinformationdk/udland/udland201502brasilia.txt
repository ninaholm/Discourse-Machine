Den brasilianske præsidents image er olieplettet
Brasiliens præsident, Dilma Rousseff, er kommet under voldsomt pres på grund af en omfattende korruptionsskandale i det nationale olieselskab. Sagen rummer ikke bare anklager mod præsidenten, men er også historien om et uforløst olieeventyr, som har vakt skuffelse i befolkningen
 I sidste uge gik arbejdere ved det statsejede olieselskab i protestmarch mod fyringer.


 Korruption i Brasilien. Tre ord, der normalt ikke udløser meget mere end et træk på skuldrene i et land, hvor mere end en tredjedel af medlemmerne af kongressen enten er under efterforskning eller allerede dømt for en forbrydelse.
Alligevel har sagen om det statslige olieselskab, Petrobras, der angiveligt i årevis er blevet udnyttet af magtfulde politikere til at fylde egne lommer, vakt så stor vrede i den brasilianske befolkning, at skandalen direkte truer præsidentens magt.
»Den her sag er ekstraordinær, fordi det handler om en enorm sum penge, og fordi det handler om Petrobras, Brasiliens stolthed, som i 00’erne blev udnævnt til at sikre landet en velstående fremtid. Men især fordi sagen er ubehageligt tæt på præsidenten,« siger Moisés Naím, medlem af tænketanken Carnegie Endowment for International Peace og klummeskribent på blandt andet avisen El País.
Sagen, der fortsat efterforskes, handler primært om to ting: For det første skal en række store selskaber have givet store bestikkelser til nøglemedarbejdere i Petrobras såvel som medlemmer af landets ledende koalition af partier – herunder Rousseffs arbejderparti – til gengæld for at få kontrakter i olieselskabet. For det andet betalte Petrobras i 2006 overpris for et olieraffinaderi i Texas, USA – der er mistanke om, at der blev lavet en falsk faktura på den høje pris, men at Petrobras reelt kun gav et mindre beløb, hvorefter direktører i selskabet kunne trække penge ud til sig selv.
Indtil videre er 30 personer blevet anklaget, og de fleste af de påståede modtagere af bestikkelse hører til PT eller er tæt allieret med præsident Dilma Rousseff. Selv om der ikke er rejst anklager mod præsidenten selv, har skandalen sat hende under massivt pres. Det skyldes blandt andet, at en hovedmistænkt i sagen har udtalt, at præsidenten naturligvis »vidste alt« om, hvad der foregik, men også at Rousseff både var energiminister og bestyrelsesformand for Petrobras i de år, hvor korruptionen fandt sted.
Georg Fischer, adjunkt ved brasilianske studier på Aarhus Universitet, peger på, at skandalen netop er slem for Brasiliens præsident, fordi hun har solgt sig på at slå hårdt ned på korruption.
»Hun er under et stort pres for at opretholde det image som en præsident, der bekæmper korruption, som hun har oparbejdet gennem årene. Hun kæmper for fortsat at fremstå som en, der rydder op i systemet,« siger Georg Fischer.
Et ’rent’ parti?
PT blev i en årrække anset for at være et rent parti i Brasilien. Den status led dog et knæk allerede i 2005, hvor repræsentanter for partiet bestak kongresmedlemmer til at stemme for regeringens politik. Men sagen fra 2005 ramte ikke for alvor Rousseff eller den daværende præsident, Luiz Inácio Lula da Silva, der også er fra arbejderpartiet PT. De personer fra arbejderpartiet, som stod bag bestikkelsen, blev nemlig både dømt og endte i fængsel – noget, man ikke var vant til i Brasilien.
Ifølge Moisés Naím har præsidentens ’rene’ image dog aldrig været berettiget: »Det var banebrydende, at de skyldige blev dømt, men det kan Rousseff simpelthen ikke tage æren for. Det var takket være højesteret, som for første gang handlede selvstændigt,« siger Moises Naím, der tværtimod efterlyser konkrete eksempler på, at Dilma Rousseff reelt gør noget for at bekæmpe den omfattende korruption. »Hvilket tiltag mod korruption har hun da gennemført?« spørger Naím retorisk.
Bitter stemning
At befolkningen har mistet en del tillid til den siddende præsident, kan aflæses i de seneste meningsmålinger. Ifølge det brasilianske dagblad O Globo er andelen af brasilianere, der vurderer regeringen som ’god’ eller ’fremragende’, faldet fra 42 procent i december til 23 procent i februar, mens andelen af brasilianere, der vurderer regeringens indsats som ’dårlig’, er steget fra 24 til 44 procent i samme periode. Ifølge Moisés Naím skyldes præsidentens upopularitet, at den seneste korruptionsskandale kan lægges til en række andre belastende sager.
»Præsidenten skal håndtere denne massive korruptionsskandale, som fandt sted, mens hun havde en central rolle som direktør for Petrobras, samtidig med at landet er i en periode med dyb recession,« siger Moisés Naím, der henviser til, at den hårde økonomiske situation går ud over sociale programmer og øger arbejdsløsheden.
»Man skal huske, at hun kun lige akkurat vandt valget sidste år. Og det gjorde hun ved hjælp af en kæmpe sum offentlige midler, hvilket vækker utilfredshed, og gør, at stemningen i parlamentet er meget uforsonlig. Oven i det spiller skandalerne under VM, hvor man byggede stadioner til ekstremt høje og uforsvarlige priser, stadig en rolle. Og du kan endda tilføje det faktum, at Brasilien tabte VM. Tilsammen skaber det en meget bitter stemning og en meget svag præsident,« siger han.
I et forsøg på at lægge låg på skandalen valgte præsident Rousseff i sidste uge at indsætte en ny direktør for Petrobas. Men valget af Aldemir Benedin, tidligere chef for Latinamerikas største bank, Banco do Brasil, er ikke blevet modtaget med stor begejstring, men anses tværtimod som et træk for at beskytte sig selv og partiet snarere end et forsøg på at rydde op i korruptionsskandalen.
»Ved at gøre den regeringsvenlige Aldemir Bendine til leder af Brasiliens statsdrevne oliegigant, Petrobras, har præsident Dilma Rousseff demonstreret, at hun er mere interesseret i at beskytte sit parti end i at genopbygge den brasilianske økonomis kronjuvel,« lød det blandt andet i en leder i finansmediet Bloomberg.
Supermagtsdrømme
Når skandalen rammer så hårdt, som den gør, så skyldes det ifølge Peter Hakim, seniorekspert ved tænketanken Interamerican Dialogue, at Petrobras af mange brasilianere regnes som et nationalsymbol på linje med eksempelvis fodboldlandsholdet. Ikke mindst i forhold til at gøre Brasilien til Latinamerikas absolutte stormagt.
»Petrobras er et enormt vigtigt symbol på Brasiliens nyanlagte industrielle magt, globale rækkevidde og fremtidige potentiale,« siger han.
Inden Petrobras i 1953 blev dannet under sloganet »Olien er vores«, var Brasiliens oliefelter kontrolleret af udenlandske selskaber, der trak stort set al profit ud af landet. Stiftelsen af det nationale olieselskab blev derfor set som en stor national sejr.
Op igennem 00’erne oplevede Petrobras og den brasilianske økonomi sin storhedstid. Drømmen om Brasilien som international supermagt blev for alvor skabt, og euforien afspejlede sig i Petrobras, som blev opført på New Yorks børs og anset som en af verdens mest effektive oliegiganter, ofte rangeret nummer to efter norske Statoil. I de seneste tre år er Petrobras’ såvel som Brasiliens økonomi imidlertid stagneret, og de fleste prognoser peger på nul- eller måske endda minusvækst i år og næste år. »I 00’erne var der en hype, og det har skabt meget frustration, at løfterne fra dengang aldrig blev indfriet, og at de ikke betød fremgang for hele befolkningen. Petrobras-skandalen er i den folkelige opfattelse symbol på hele den nedgang,« siger Georg Fischer.
I dag er Petrobras verdens mest gældsatte olieselskab, og økonomer har flere gange advaret om en forestående betalingsstandsning. Olieindustrien i Brasilien står for 13 procent af BNP, og krisen kan derfor mærkes uden for olieselskabets mure. Samtidig har selve korruptionsskandalen kostet selskabet og dermed statskassen dyrt. Ifølge Brasiliens indenrigsministerium drejer det sig om ca. 55 mia. kroner.
»Og det er en enorm sum. Selv i Brasilien, hvor man er vandt til korruption,« siger Georg Fisher.
Moisés Naím tror, at det værste stadig ligger forude – og at det kan blive en meget stor udfordring for præsident Dilma Rousseff at forklare den brasilianske befolkning om de nye tider: »Befolkningen er enormt skuffet. De fattige fik lov at smage på velstaden under Lula og under Rousseffs første regeringsperiode, men nu bliver præsidenten nødt til at fortælle dem, at den velstand ikke var holdbar, og at nogen af dem, som for nylig er blevet den ny middelklasse, vil falde tilbage til fattigdom.«

