Václav Klaus hylder irsk EU-nej
Den tjekkiske præsidents udtalelser om Lissabon-traktaten har skabt diplomatisk krise, få uger inden Tjekkiet overtager EU-formandskabet
Den tjekkiske præsident, Václav Klaus (t.h.), mødtes under sit besøg i Dublin med den irske premierminister, Brian Cowen (t.v.). Men Klaus mødtes også med Declan Ganley, der er primus motor i den irske EU-nejbevægelse, og det har skabt dønninger i både Irland og Tjekkiet.


 DUBLIN - Tjekkiets præsident Václav Klaus har skabte diplomatisk krise mellem Irland og Tjekkiet. Det skete, da han - imod diplomatisk protokol - deltog i et møde med irske EU-modstandere under sit officielle besøg i Irland, der sluttede i går.
Dagen efter at have mødt den irske premierminister, Brian Cowen, deltog Klaus i en middag organiseret af den kontroversielle forretningsmand Declan Ganley. Ganley er grundlægger af Libertas, en organisation, der arbejdede aktivt for nej'et i forsommerens folkeafstemning om Lissabon-traktaten. 
Václav Klaus priste Declan Ganley, som han sammenlignede med tjekkiske systemkritikere, der bekæmpede kommunismen.
"Ganley er dissident og frihedskæmper," sagde den tjekkiske præsident.
"På grund af vores erfaringer med kommunismen er vi i Tjekkiet meget sensitive over for alle begrænsninger af vor frihed og vort demokrati," sagde Václav Klaus og fremhævede, at "Lissabon-traktaten bidrager til et sådant radikalt skift i retning af supernationalisme".
Irsk vrede 
Václav Klaus' udtalelser er blevet meget dårligt modtaget i Dublin.
"Det er et groft brud på de mest basale diplomatiske konventioner. Han kan ikke den ene dag være her som officiel gæst og så den næste dag underminere værtslandets regering," sagde europaminister Dick Roche til The Irish Times.
Andre går et skridt videre:
"Det bør få alvorlige konsekvenser for vores forbindelser. Og denne sag er især alvorlig, fordi Tjekkiet om få måneder overtager formandskabet for EU. Jeg har svært ved at se, hvordan de kan gøre det, hvis de på denne måde intervenerer i andre landes anliggender og desuden bagtaler vores udenrigsminister," sagde Arbejderpartiets europaordfører, Joe Costello.
På mødet sagde Václav Klaus, at den irske udenrigsminister, Micheal Martin, var en "hykler".
"Jeg plejer at sige tingene lige ud og pakker dem ikke ind," sagde Václav Klaus.
Selv om Klaus officielt optrådte som privatperson, havde han medtaget embedsmænd til mødet. 
Den tjekkiske viceudenrigsminister deltog også i mødet. Det samme gjorde den tjekkiske ambassadør i Dublin, Tomas Kafka.
Forståelse
Ikke alle deler forargelsen over Klaus' udtalelser:
"Hvis der er nogle, der er hyklere i denne sag, er det regeringen. Hvor vover de at kritisere Klaus for hans udtalelser. Da Sarkozy udtalte sig om det irske nej, var der ingen af dem, der brokkede sig. Det er åbenbart ok, at et stort lands præsident - og formanden for EU - kritiserer det irske nej i folkeafstemningen, men det er pludselig et brud på diplomatiske konventioner, når Klaus - en mand, der ikke har andet end ceremonielle beføjelser - respekterer det irske folks ret til at sige nej til en traktat, som de andre landes regeringer ikke turde sende til folkeafstemning," siger den fremtrædende EU-modstander og tidligere europaparlamentariker Patricia McKenna i en samtale med Information.
Hun deltog i mødet med Klaus. 
Nyt modstanderparti
Blandt de øvrige deltagere i mødet var også den højreorienterede franske politiker og tidligere præsidentkandidat Phillippe de Villiers og det tidligere medlem af Europa-Parlamentet, JuniBevægelsens Jens Peter Bonde.
Declan Ganley har i de seneste måneder arbejdet på at etablere et paneuropæisk modstanderparti, der kan stille kandidater op i alle lande ved europaparlamentsvalget næste år.
En talsmand for Ganleys organisation, Libertas, bekræftede over for Information, at "vi er i den sidste fase af realitetsforhandlinger. Mere kan jeg ikke sige".
Talskvinden Caroline Simons benyttede lejligheden til at forsvare Klaus' udtalelser:
"Det irske folk har øjne i hovedet, og de kan se sandheden om Irlands position i forhold til resten af Europa. De folk, de har valgt, ville hellere, at de irske vælgere var blinde, men det er de ikke," sagde hun.
Over fem sjettedele af medlemmerne af det irske parlament stemte ja til Lissabon-traktaten, der blev forkastet af 53 procent af vælgerne i juni i år.
Kritik i Tjekkiet
Klaus' udtalelser blev ikke vel modtaget af medlemmerne af den tjekkiske regering:
"Klaus' ekstremistiske holdninger om klimaforandringer og EU - inklusive Lissabon-traktaten - gavner ikke Tjekkiets interesser," sagde miljøminister Martin Bursik til The Irish Times.
Han påpegede endvidere, at "Klaus' ultrakonservative personlige synspunkter, som han fremfører uden nogen som helst form for hensyntagen til sin forfatningsmæssige rolle, giver en urealistisk opfattelse af Tjekkiets synspunkter".


