Naziforbryder anklaget for medvirken til 29.000 drab
Den 89-årige John Demjanjuk er kommet til Tyskland, hvor han vil blive mødt med anklager om, at han er nazivagten Ivan den Grusomme, som medvirkede til 29.000 drab


 Tyskland har langt om længe fået udleveret den mand, som meget muligt kan blive genstand for den allersidste større retssag om forbrydelser begået af det tyske naziregime under Anden Verdenskrig. Han er anklaget for som nazivagt at have medvirket til drab på 29.000 mennesker. 
John Demjanjuk havde ellers i første omgang haft held til at forhindre, at han blev udleveret fra USA til Tyskland med henvisning til sit dårlige helbred.
Men i går ankom den 89-årige ukrainskfødte Demjanjuk til den tyske by München, hvor han blev bragt til Stadelheim-fængslet. Ifølge læger er hans tilstand stabil, men Charlotte Knobloch, der er formand for Tysklands jødiske sammenslutning Zentralrat der Juden, kalder retssagen mod ham "et kapløb mod tiden". Hun afviser også Demjanjuks appel om, at han er for syg til en retssag, og at udleveringen af ham svarer til tortur.
"For de, der overlevede Holocaust, er det ubærligt at se, hvordan mistænkte nazikrigsforbrydere, der ikke viste nogen nåde over for deres ofre, nu beder om medfølelse," siger Charlotte Knobloch til det tyske telegrambureau dpa.
Fra Ivan til John 
John Demjanjuk ændrede sit fornavn fra Ivan til John, da han kom til USA i 1952. Ifølge tyske efterforskere og anklagemyndigheden er han nazivagten med tilnavnet 'Ivan den Grusomme', men det nægter Demjanjuk selv og siger, der er tale om en misforståelse.
Efterforskerne hævder, at han var en sovjetisk soldat, som blev taget til fange af tyskerne i 1942 og derpå indvilligede i at arbejde som vagt i udryddelseslejren Sobibor i Polen.
"Sobibor var en fabrik. Der gik kun timer fra ankomsten til lejren, og til et lig blev brændt," fortæller 82-årige Thomas Blatt til tysk fjernsyn.
Han overlevede sit ophold i Sobibor og kan muligvis være et af de vidner, som kan få Demjanjuk dømt. Demjanjuk har ifølge anklagerne været vagt i flere lejre, men vil kun blive tiltalt for sine påståede gerninger i Sobibor, hvor i alt en kvart million jøder fra Polen, Tyskland, Frankrig, Tjekkoslovakiet og Holland mistede livet.

