Hamas arresterer Fatah-topfolk i Gaza
Embedsmænd fra det palæstinensiske Fatah-parti blev i går arresteret af Hamas' styrker i Gaza efter uger med tiltagende spændinger mellem de to grupperinger
Striden mellem Hamas og Fatah har medført uroligheder og demonstationer i Gaza. I går arresterede Hamas flere af præsident Mahmoud Abbas- topembedsmænd i Gaza.


 Hamas arresterede i går flere af den palæstinensiske præsident Mahmoud Abbas' top-embedsmænd i det Hamas-dominerede Gaza-område. 
En anonym talsmand fra Fatah udtaler til nyhedsbureaet AP, at det drejer sig om cirka 15 anholdelser af højtplacerede Fatah-medlemmer. Hamas har ikke kommenteret på antallet af arresterede.
Blandt de tilfangetagede er to af Abbas' personligt udpegede tilsynsførende med Gaza-striben, Abu an-Naja og Zakaria al-Agha, som blev indsat, efter Hamas overtog kontrollen med området i juni 2007. 
Anholdelserne kommer, efter en række bomber i sidste uge eksploderede i Gaza-striben. Sidste weekend dræbte en bilbombe fem Hamas-soldater og en ung pige og efterlod flere end 20 sårede. Bomben var placeret i en bil, der passerede en strand uden for Gaza by, og blandt de sårede var der flere badegæster. Hamas anklager Fatah for at stå bag eksplosionerne, men Fatah afviser at have noget med bomberne at gøre.
Massearrestationer
Efter eksplosionerne har både Hamas og Fatah arresteret store antal af hinandens tilhængere. Hamas ønsker ikke at oplyse, hvor mange Fatah-tilhængere de har tilbageholdt i Gaza-striben, men Hamas' talsmand Tahir An-Nunu påpeger, at arrestationerne er en del af undersøgelserne i forbindelse med bombeangrebene.
"Vi arresterer ikke folk bare for at arrestere folk. Der er ingen politiske grunde," udtaler Tahir An-Nunu til BBC.
Efter Hamas' anklager om at Fatah står bag bomberne og Hamas' massearrestationer tog Fatah til genmæle ved at anholde flere hundrede Hamas-tilhængere på det Fatah-dominerede Vestbredden. Ifølge det officielle palæstinensiske nyhedsbureau WAFA beordrede Abbas imidlertid torsdag sine sikkerhedsstyrker til omgående at frigive alle tilbageholdte Hamas-tilhængere.
Pres på Fatah
Men ifølge Hamas-lederen Sami Abu Zuhri er der trods Abbas' ordre endnu ikke blevet frigivet Hamas-fanger fra Vestbredden. Anholdelserne af de højtplacerede Fatah-ledere i Gaza fredag er et forsøg på at lægge pres på Abbas for at få fangerne frigivet, forklarer Abu Zuhri til Reuters.


