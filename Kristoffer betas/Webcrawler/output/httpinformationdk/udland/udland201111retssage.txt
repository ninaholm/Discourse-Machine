Retssagen Assange virkelig frygter
WikiLeaks-grundlægger frygter at udlevering til Sverige vil føre ham videre til anklagebænken i USA, hvor whistlebloweren Bradley Manning risikerer fængsel på livstid i en retssag, der nu ser ud til at komme i gang
Australieren Julian Assange, Wikileak-grundlægger, kom i går et skridt nærmere udlevering til Sverige i en sædelighedssag. Han frygter dog, han straks sendes til USA, hvor han kan anklages for spionage.


 LONDON — Julian Assange, Wikileak-grundlægger og redaktør, kom i går et skridt nærmere udlevering til Sverige, efter at en britisk domstol afviste hans juristers argumenter om, at han ikke vil få en fair retssag i landet.
Men trods argumenterne mod det svenske retsvæsen er det i virkeligheden ikke anklagerne om voldtægt i Sverige, der er årsagen til, at Assange kæmper med næb og kløer imod udlevering til landet.
I stedet er det en frygt for, at udleveringen kan føre til, at han ender på anklagebænken i USA sammen med Bradley Manning — den amerikanske soldat, der er fængslet og anklaget for under en udstationering i Irak at have downloadet de over 250.000 hemmelige ambassade-indberetninger, der sidenhen blev lækket via WikiLeak-hjemmesiden.
Ifølge en artikel i avisen The Independent sidste år skulle de amerikanske myndigheder allerede have været i kontakt med svenskerne for at diskutere sagen.
»Det er ikke det svenske retsvæsen, der udgør en 'alvorlig fare' for Assange(...), men en juridisk mekanisme med betegnelsen 'Midlertidig Overgivelse' under hvilken, han kan blive sendt videre fra Sverige til USA hemmelig og hurtigt,« skriver den anerkendte australske journalist John Pilger i en artikel trykt på hjemmesiden www.swedenversusassange.com.
»Grundlæggeren og redaktøren af WikiLeaks (...) kan ende i et helvede ikke ulig det torturfangehul, som Bradley Mannning, den påståede whistleblower, blev holdt fangen i. Manning er ikke blevet retsforfulgt, end ikke dømt, og alligevel erklærede præsident Barack Obama ham skyldig den 24. april med et affærdigende: 'Han brød loven',« fortsætter Pilger.
Manning-sagen
Den 24-årige Bradley Manning blev arresteret i maj 2010.
Ifølge kritikere — heriblandt Amnesty International — blev Mannning siden holdt fangen under kummerlige forhold i isolation i en celle i Quantico-fængslet i Virginia. Han tilbragte 23 timer om dagen i cellen og måtte ikke sove med tøj på, fordi man frygtede, at han ville gøre skade på sig selv. I april i år blev han efter pres fra støtter og menneskerettighedsforkæmpere imidlertid flyttet til et mindre restriktivt miljø i fængslet Fort Leavenworth.
Nu ser det ifølge Washington Post endelig ud til, at sagen imod ham er ved at starte.
»Vi er i gang med at lægge sidste hånd på vores medieplan for den,« siger en talskvinde fra USA's hær til avisen.
Endnu foreligger der dog ingen dato, men den indledende retssag vil blive holdt for åbne døre — og pressen får adgang, tilføjer hun.
I den indledende retssag vil beviserne for første gang blive fremlagt i detaljer, hvorefter det vil blive besluttet, om der er grundlag for at henvise sagen til en krigsret, eller om den skal droppes.
Hæren har ikke direkte anklaget Manning for at lække filerne til WikLeaks, men har formuleret 30 anklager imod ham. Udover anklagen om downloading og udbredelse af indberetningerne har hæren anklaget ham for at hjælpe fjenden. Hvis han bliver dømt skyldig risikerer han fængsel på livstid.
Det amerikanske udenrigsministerium og forsvarsministeriet Pentagon opfatter lækket af dokumenterne som en trussel mod USA's
nationale sikkerhed, men indtil videre er Manning den eneste person, der er blevet anklaget i sagen. Julian Assange frygter, at gårsdagens dom kan betyde, at han nu bliver nummer to.
Anklaget for spionage
Både demokrater og republikanere i USA har opfordret landets rigsadvokat til at anklage ham for spionage. En amerikansk anklagejury er i gang med at overveje, om det er muligt.
»Ingen inden for det politiske magtapparat forsvarer WikiLeaks,« siger Steven Aftergood, direktør på Project on Government Secrecy at the Federation of American Scientists til Washington Post.
Assange har nu 14 dage til at beslutte, om han vil forsøge at overbevise det britiske retsvæsen om, at der er noget principielt i hans sag, så den kan ankes til landets højesteret.
Vælger han ikke at anke, eller afvises sagen, vil han blive udleveret til Sverige inden for 10 dage.

