Nationalstaten er menneskets stærkeste opfindelse
Det 21. århundrede tog nationalismeforskere som Uffe Østergaard på sengen. Mod forventning har globaliseringen ikke udvandet nationalstaten – i stedet vinder nationalistiske bevægelser frem i Europa og Mellemøsten
Selvom Skotland ikke blev selvstændigt ved valget i torsdags, afspejlede afstemningen vores fortsatte søgen mod national identitet, siger forsker.


 Skotland blev en del af Storbritannien i 1707 – og det fortsætter hun med at være et stykke tid endnu, fastslog Skotlands førsteminister Alex Salmond, efter stemmerne fra det skotske uafhængigsvalg var talt op.
Med 55 procent af stemmerne på et nej til løsrivelse blev det en sejr for Better Together-kampagnen. Salmond har selv ledet løsrivelsesbevægelsen, som samlede 44,7 procent af stemmerne i det historiske valg.
Når et helt Europa har studeret det skotske valg med tilbageholdt åndedræt, skyldes det, at debatten i Skotland er et ekko af de nationalistiske bølger, der i disse år strømmer ind over kontinentet – hvis ikke hele verden. Det siger professor Uffe Østergaard, der forsker i europæisk politisk kultur og nationalstaten som koncept.
»Valget i Skotland var grundlæggende en kamp om at definere begrebet nationalitet i forhold til staten. Tilhængerne har sagt, at man sagtens kan være brite og skotte på en og samme tid, mens nationalisterne har advokeret for, at kun nationalstaten oprigtigt kan varetage deres interesser. Det er en typisk spaltning i debatten, som vi også ser i Catalonien, Belgien og Ukraine samt ved EU-parlamentsvalget i maj. Nationalistiske partier vinder frem i stort set alle lande, hvilket tyder på en nationalistisk opblomstring i disse år.« Det 21. århundrede var ellers blevet udråbt til en ny epoke, hvor globaliseringens kræfter ville udvande nationalstatens betydning og dets faste greb i mennesket. Men det helt omvendte er tilsyneladende sket, hvilket har overrasket de fleste nationalismeforskere – også Uffe Østergaard.
»Vi havde regnet med, at det ville forsvinde igen i det senmoderne samfund med globaliseringen og individualiseringsbølgen. Men tværtimod har det jo vist sig, at folk er individuelle på den samme måde.«
»Det er kommet som en overraskelse for os iagttagere. Forestillingen om nationalstaten er kun godt 200 år gammel, men den er blevet et meget stærkt princip – vel nok den stærkeste form for organisation, menneskeheden nogensinde har fundet på. Også stærkere end religion.«
Nationalismens psykologi
– Hvorfor er nationalstaten så vigtig for os?
»Den opfylder nogle psykologiske behov for os om at høre til et sted, i en gruppe. Nationalstaten leverer et tilhørsforhold, men det er jo et forestillet fællesskab. Vi snakker om nationalitet som en familie, men det er det jo rent faktisk ikke. Selv i et lille land som Danmark skal man meget langt ud for at etablere reelle, genetiske familieforhold.«
Tjekkiet er måske det tydeligste eksempel på, at nationalstaten er en intellektuel konstruktion, forklarer Uffe Østergaard. Her var bondebefolkningen i flere hundrede år under tysk administration og kulturpåvirkning, og tjekkisk var som sprog næsten uddødt.
»Den tjekkiske nationalbevægelse opstod i et baglokale i 1800-tallet, hvor en snæver intellektuel elite med tyske navne satte sig ned og genskabte det tjekkiske sprog. De udviklede en tjekkisk national identitet, som de efterfølgende spredte ud over landet med enorm succes.«
– Kan det sammenlignes med den nationalistiske vækkelse, der kom under Det Arabiske Forår?
»Ja – eller måske rettere sagt det arabiske efterår. Vi ser mange energiske forsøg på at trække grænserne om i Mellemøsten lige nu, tydeligst i Syrien, Irak og Libyen. Det vækker forståeligt nok afsky fra alle sider, at Islamisk Stat foretager etnisk og religiøs udrensning. Men uden at forsvare det, så ligner det jo religionskrigene i Europa i 1500-1600-tallet.«
Uffe Østergaard understreger, at der ikke findes retfærdighed, når historien bliver skrevet. Nationalisme og religion er både dengang som i dag stærke redskaber til at mobilisere unge mænd til at gøre forfærdelige ting i nationens navn.
»Alle nationalstater er født i blod og folkefordrivelser – selv Danmark. Vi adskiller os fra de fleste ved, at vi blev en nationalstat ved at tabe en masse territorium. Andre tilkæmpede sig deres område – nogen vinder, andre taber. Men vi skriver sjældent om de nationer, der er forsvundet igennem historien.«
Nationalstaten presses i fredstid
Ifølge Uffe Østergaard er det en blanding af held og det, at den stærkeste overlever, der gør, at nogle nationalstater består, mens andre forgår.
»Danmark ligger et godt sted, for rent geopolitisk er der behov for en særlig enhed, der kontrollerer indsejlingen til Østersøen. Den danske nationalstat har vist sig meget sejlivet, selv om vi næppe kan prale af, at de danske hære har været heldige i ret mange krige.«
– Hvorfor blev vi ikke bare tyskere?
»Det er jo fordi, Rusland og Storbritannien havde en interesse i, at Tyskland ikke styrede Østersøen. Var det ikke for det politiske pres, var vi blevet tyskere – eller måske svenskere i 1660. Det var meget tæt på. Til sammenligning kan du tage en lidt vag statsdannelse som Lothringen, der forsvandt, fordi den lå lidt udefinerbart mellem Frankrig og Tyskland. Den blev bare opslugt.«
Selv om nationalstaten som enhed er identisk, kan hvert lands nationalisme udtrykkes vidt forskelligt, mener Uffe Østergaard. Selv om Sverigesdemokraterna gik frem i Sverige, stemte et overvældende flertal således for ’de åbne hjerters’ politik om at tage imod titusindvis af flygtninge hvert år.
»Her er Danmark og Sverige i hver sit ende af det nationalistiske spektrum. Sveriges immigrationspolitik minder om den amerikanske, som nogle gange kaldes ’minutnationalisme’. Lær sproget og tilslut dig de politiske spilleregler – punktum.«
»I Danmark skal du jo nærmest også lære at elske røde pølser, gå nøgen i svømmebadet og blive skilt. Det er en omfattende pakke – reelt set kræver vi assimilering snarere end integration for at blive en del af nationalstaten Danmark. Det er ikke alle, der indrømmer det, men det er reelt set det, vi gør og kræver.«
– Hvorfor tror du, nationalstaten vinder frem igen i disse år?
»Det kunne tyde på, at nationalstaten er mest udfordret, når der er fred og ro i verden – så begynder folk at vandre og gifte sig på kryds og tværs. Men i krisetider vender vi tilbage til de her fællesskaber, der både kan være etniske, kulturelle og politiske. Valget i Skotland er netop udtryk for en politisk nationalisme, hvor jasigerne fik mobiliseret en stor del af den skotske økonomiske underklasse, der ikke normalt går til stemmeurnerne. De følte ikke, at et centralstyre i London kan varetage deres nationale interesser.«

