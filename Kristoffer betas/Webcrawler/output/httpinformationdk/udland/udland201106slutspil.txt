Slutspil for Yemens Saleh
Efter at Yemens hårdt sårede Ali Abdullah Saleh er fløjet til Saudi-Arabien, venter en ny magtkamp i Yemen mellem den nordlige stamme-elite og befolkningen i syd, der bar revolutionen igennem  


 BEIRUT – To store granat­splinter, en i brystet nær hjerteregionen og en tæt ved halspulsåren i nakken, indledte fredag det sandsynlige sidste kapitel for Ali Abdullah Saleh, Yemens præsident siden 1979 og en usædvanlig ferm udøver af disciplinen politisk overlevelse. 
Men granater mod præsidentpaladsets moské fredag, der dræbte syv af Salehs livvagter og sårede flere medlemmer af hans inderkreds, bl.a. premierministeren, satte en blodig stopper for fremtidige manipulationer for at bevare en magt, der under alle omstændigheder smuldrede dag for dag, og som i de seneste uger har fået karakter af borgerkrig, hvor folk hamstrede fødevarer og brændstof i forventning om en længere belejring af deres hjem. 
Bliver i Riyad i to uger
Lørdag blev Saleh fløjet til behandling i det Saudi-Arabien, der ellers har betalt Yemens hospitaler – tillige med præsidentens eksorbitante militærudgifter – og de færreste tror på, at han får lov at vende tilbage, og derfor må gøre en anden detroniseret autokrat, Tunesiens Ben Ali, selskab i Riyadh.  Saudiarbiske kilder oplyste i går, at Saleh mindst bliver i landet i to uger.
»Salehs æra er slut. Nu kommer en ny, som meget vel kan blive mere blodig, end det allerede er tilfældet med flere hundrede dræbte,« noterede Sami Ghalib, chefredaktør for den yemenitiske ugeavis Al Nidaa (’Kaldet’), der er i opposition til Saleh, og som er i Beirut i forbindelse med en kongres for pressefrihed.
»Både oppositionen og aktivisterne på gaden har anerkendt, at vicepræsidenten Abd-Rabbu Mansour Hadi, nu overtager magten efter at Saleh ikke er i stand til at udføre sit hverv, således som der står i Yemens forfatning. Og indtil videre er der begejstring blandt de millioner, der nu i fire måneder har demonstreret mod Saleh-styret, men det store spørgsmål er, hvem får indflydelse på det fremtidige styre. 
Hvis befolkningen i Sydyemen fortsat holdes uden for magten, som det har været tilfældet i Salehs tid, kan hans afgang ende i en borgerkrig. Sydyemenitter har udgjort kernen i protesterne, og båret hovedparten af tabene ved Salehs modforholdsregler, og vil næppe finde sig i et nyt regime, domineret af en elite fra Nord­yemen. Men lige nu festes der i Sanaa og den sydlige næststørste by, Taiz. 
Klaner op mod hinanden
Festlighederne dominerede de arabiske satellitkanaler i weekenden med billeder af mængden på pladsen ved Sanaas Universitet – omdøbt til Forandringens Plads – der sang og råbte slagord som »Frihed, frihed, Saleh er flygtet« og »I dag er Yemen genfødt«.
Det vil vise sig – for som Sami Ghalib antyder, er kan Salehs fysiske fjernelse betyde signalet til en ny magtkamp, nu mellem Yemens forskellige stammer (eller klaner) ,og hvor ingen interessenter forventes at give ved dørene. Tre hovedgrupper skiller sig ud: Oppositionen bestående af flere partier med det moderat islamiske Islah som det største, klanerne, hvoraf Al Ahmar-klanen er den største med hovedrige Hamid al-Afhmar som et bud på en ny leder og generalen, Ali Mohsen, som forsvars­minister – og demonstranterne på gaderne, der ikke har nogen erklæret leder, men sætte deres lid til en frafalden Saleh-politiker, Mohammed Abu-Lohoun, en moderne liberalist, hvis familienavn har bred genklang i kraft af en onkel, der var en populær politiker i 90’erne.           
At Saleh kunne blive siddende så længe i et forløb, hvor han tre gange sagde ja til et kompromis, hamret ud en mæglingskommission fra GCC, Golfstaternes Samarbejdsorganisation, der i første omgang sikrede hans tilbagetræden uden retsforfølgelse, men som han hver gang sprang fra med nye betingelser, skyldes netop, at politik i Yemen er mere navne og forbindelser, end principper. 
Saleh havde evnen til at spille personer, stammer og grupper ud mod hinanden i en kompleks mosaik af økonomiske, militære og politiske modsætninger, der går århundreder tilbage, og som ledetråd har stammeloyaliteter mere end politiske holdninger i vestlig forstand. Det kom til skudvekslinger i går, hvor to meldes dræbt og 15 såret.
Da lederne af Salehs Hashid-stamme havde vendt sig mod ham, allierede han sig med konkurrerende stammer – eksempelvis den lille Mathhaj-stamme og Bakil-stammen, begge ligeledes fra Nordyemen – der så en interesse i at nedbryde Hashid-stammens – et kludetæppe af mange klaner – hidtil dominerende position. 
»Men nu, hvor ballet er åbnet, vil Hashid-stammen med den store al Ahmar-klan i spidsen gå til arbejdet på at fordele kagen,« siger Ghalib.
»Mit gæt er, at de vil søge samarbejde med islamisterne i Sydyemen, med oppositionens fem partier, hvoraf det største er Islah-reformpartiet, og dermed danne noget, der ligner en national front. De vil få konkurrence fra rivaliserende stammegrupperinger, og man kan frygte, at de unge i ngo’erne,
civilsamfundet og kvindegrupperne, der har været blandt de mest aktive i protesterne, står tomhændede tilbage.«
Den gruppe, der nu er på vej ned i den politiske affalds­pose, er præsidentens klike af venner og familiemedlemmer, der har i årtier har haft privilegier som militære ledere og forretningsfolk under hans regime. 
»Men de bliver ikke nogen trussel mod et nyt styre, da de højst er nogle hundrede personer,« siger Ghalib. Han tilføjer, at Salehs regeringspart, Folkets Kongresparti, ikke vil være noget problem. »Det er ikke et parti, men mere en forening for folk i statens tjeneste eller med plads i parlamentet. Langt de fleste vil arbejde videre som om intet er hændt – nogle af partiets politikere nåede at desertere i tide, og har stadig en fremtid i politik. En afgørende faktor for et nyt styres sammensætning, er Saudi-Arabien og i anden række USA – saudierne vil søge at bevare kontrollen med Yemen ved at alliere sig med al Ahmar-klanen og USA er interesseret i stabilitet og fortsat samarbejde om at bekæmpe terrorisme.«

