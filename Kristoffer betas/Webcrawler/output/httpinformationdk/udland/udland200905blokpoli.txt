Blokpolitisk lakmusprøve i USA
Udnævnelsen af ny højesteretsdommer bliver det første store ideologiske slagsmål mellem præsident Obama og den republikanske opposition. De konservative kræfter vil angribe de liberale favoritters velvilje over for blandt andet retten til abort og homoseksuelle ægteskaber, viser en lækket republikansk strategiplan
Den afgående højesteretsdommer, David Souter (t.v.), blev udpeget i 1990 af daværende præsident George Bush. Souter blev senere til de konservatives enorme forargelse en del af den liberale fløj i dommerpanelet.


 WASHINGTON DC - Hvis præsident Barack Obama i den kommende uge nominerer dommer Diane P. Wood fra Chicago til ny amerikansk højesteretsdommer, vil den republikanske opposition angribe hende som en "fremtrædende tilhænger af abort, herunder sene aborter, hvor kvinden bliver nødt til at føde det aborterede barn".
Hvis præsidenten peger på dommer Sonia Sotomayor fra New York, vil det konservative skyts være Sotomayors radikale standpunkter, når det gælder "hendes velvilje over for at udvide borgernes forfatningsmæssige rettigheder". 
Og hvis han beslutter sig for at nominere den åbent lesbiske Kathleen Sullivan, der i dag er juraprofessor på Stanford og på top-100 listen over USA's mest fremtrædende advokater, ja, så vil republikanerne forsøge at blokere en udnævnelse ved at slå på, at Sullivan er "en af landets mest prominente fortalere for homoseksuelles ret til at gifte sig".
Alt dette kunne man læse i gårsdagens udgave af New York Times. Avisen er kommet i besiddelse af oppositionens slagplan, der består af 10 memoranda, hvor republikanernes research og planer for et slagsmål i Senatet er nøje gengivet. 
Blokpolitisk drama
Det bliver svært for de konservative politikere at blokere præsidentens udnævnelse, der ventes i denne eller den kommende uge. Men i amerikansk politik er der tradition for store ideologiske slagsmål, når nye højesteretsdommere skal udnævnes, og siden det den 1. maj kom frem, at nuværende højesteretsdommer David H. Souter trækker sig fra sin post, har der været en livlig debat om afløseren i alle landets medier. Godkendelsen bliver, som Washington Post skrev i denne uge, betragtet som "den politiske sæsons første premiere på det, der sædvanligvis er landets skarpest opdelte blokpolitiske og socialpolitiske drama".
Dette naturligvis fordi den amerikanske højesteret konstitutionelt og historisk spiller en afgørende rolle i fortolkningen af, hvad der er gældende ret. Men også fordi udnævnelsen dermed har indflydelse på, i hvilken værdipolitisk retning det amerikanske samfund skal bevæge sig. 
Endelig udnævnes de nye dommere yderst sjældent- George W. Bush måtte ind i sin anden periode som præsident, før han fik chancen.
Det skal dog nævnes, at man ikke altid kan tage den politiske udnævnelse som en garanti for, hvordan dommeren vil agere. Afgående dommer David Souter blev udpeget af Bush senior og blev efterfølgende til de konservatives enorme forargelse alligevel en del af den liberale fløji dommerpanelet.
Det, republikanerne især frygter ved en udnævnelse af en skarp liberal dommer, er muligheden for en skelsættende føderal dom om homoseksuelles ret til ægteskab. En dom, der kan blive en milepæl i homodebatten på linje med 'Roe vs. Wade' fra 1973, der principielt tildeler kvinder ret til abort, siger senator Orrin G. Hatch fra Utah til Washington Post. Hatch er medlem af senatets retlige komite, som står for godkendelsen af udnævnelserne til højesteret.
Mulig midterkandidat
Mens de politiske iagttagere har travlt med at gætte på, om det er pragmatikeren eller ideologen Obama, der træder i karakter, har præsidenten i denne uge haft succes med en anden vigtig udnævnelse hen over midten i amerikansk politik, da han lørdag meddelte, at Utahs republikanske guvernør Jon Huntsman Jr. (49) bliver ny amerikansk ambassadør i Kina. 
Huntsman, der taler flydende kinesisk (mandarin)- og som er praktiserende mormon og far til syv børn, herunder en adopteret pige fra Kina - har været missionær i Taiwan og er fra oppositionens moderate fløj. Han er specialist i asiatiske forhold og bl.a. tidligere amerikansk ambassadør i Singapore. 
Udnævnelsen glædede både den konservative fløj i det demokratiske parti og republikanerne. Og netop udnævnelsen af Huntsman har fået republikanerne til at håbe på en fjerde mulig kandidat til stillingen som højesteretsdommer; en kandidat, der er mere moderat og midtsøgende end de tre favoritter, nemlig den nyudnævnte generaladvokat Elena Kagan, som fik en overvældende positiv modtagelse fra republikanerne, da hun blev indsat i sit embede af præsident Obama.


