Seks palæstinensere dræbt



 Et israelsk luftangreb på den sydlige del af Gazastriben kostede i går mindst seks palæstinensere livet, oplyser hospitalskilder og militante organisationer i området. Fem Hamasfolk blev dræbt, da israelerne angreb en varevogn i Khan Younis, bekræfter den islamistiske bevægelse, som sidste sommer tog kontrol over Gaza og smed selvstyrepræsident Mahmoud Abbas' folk på porten. Islamisk Jihad meddeler, at en af organisationens medlemmer omkom i et tilsvarende israelsk luftangreb på flygtningelejren Bureij i det centrale Gaza tidligt i går. Ifølge palæstinensiske hospitalskilder blev mindst fire palæstinensere såret under de israelske angreb.
 En talskvinde for den israelske hær ville i første omgang ikke kommentere oplysningerne, men sagde, at de nu bliver tjekket.
 Israel gennemfører hyppige luftangreb og razziaer i Gazastriben i et forsøg på at stoppe militante palæstinenseres raketangreb på israelske byer nord for Gaza. 
 Ifølge en opgørelse fra nyhedsbureauet AFP er over 200 mennesker blevet dræbt, siden Israel og det palæstinensiske selvstyre i november genoptog forhandlingerne om en endelig fredsaftale.


