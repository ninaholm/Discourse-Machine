Vesten forsyner de arabiske diktatorer med våben
De revolutionsramte diktatorer har alle fået militærteknologi fra EU-lande og USA. Og våben-salget fortsætter til de regimer, som revolutio-nen endnu ikke har ramt


 Når diktatorerne i Tunesien, Egypten, Libyen, Bahrain og andre revolutionsramte arabiske stater ikke har kunnet slå de folkelige opstande ned, så skyldes det ikke mangel på militært isenkram.
I hvert fald har både en række EU-lande og USA i årevis leveret militærudstyr til diktatorerne, og de senest tilgængelige oplysninger tyder på en mærkbar vækst i våbeneksportlicenserne fra flere EU-lande til bl.a. Ben Alis, Hosni Mubaraks, Muammar Gaddafis og kong Khalifas regimer.  Netop nu er den britiske premierminister David Cameron sammen med chefer fra den britiske militærindustri på rundrejse i Golf-staterne for at bane vej for nye militære eksportkontrakter, alt imens Storbritanniens forsvarsminister Gerald Howarth deltager i Mellemøstens største våbenmesse, IDEX 2011 i Abu Dhabi, hvor bl.a. 93 britiske virksomheder viser, hvad de kan levere.
I Libyen, hvor Gaddafi mandag menes at have bombet og beskudt sit folk fra luften, importerede regimet så sent som i 2009 militærfly fra Italien og missiludstyr fra Frankrig. Den britiske regering gav i 2010 britiske firmaer tilladelser til at eksportere snigskytterifler, ammunition, tåregas og andet udstyr til 'crowd control' i Libyen for millioner af pund. Det fremgår af data indsamlet af tænketanken SIPRI samt af den seneste statistik fra det britiske udenrigsministerium.
En årsoversigt offentliggjort af EU i januar, XII Report on Control of Exports of Military Technology and Equipment, fortæller, at EU-lande, der eksporterer militærteknologi, i 2009 tilsammen udstedte eksportlicenser til Libyen til en værdi af 344 millioner euro. Den faktiske militæreksport til Gaddafi i 2009 opgøres til 174 millioner euro med Italien og Frankrig som de største eksportører. En sammenligning af flere års opgørelser viser en stigning på 37 procent i EU-landes militæreksportlicenser til Libyen fra 2008 til 2009 og samtidig en firedobling i licenserne fra EU-regeringer til de nordafrikanske lande Libyen, Tunesien, Egypten, Marokko og Algeriet i tiden siden 2005. Langt de største indkøbere af vestligt militært udstyr i den arabiske verden var i 2009 Saudi-Arabien, De Forenede Arabiske Emirater og Egypten med Storbritannien som hovedleverandør til saudierne og USA som hovedleverandør til de to andre.
Blair skubber på
»Alle lande i regionen - bortset fra Iran og Syrien - har modtaget våben fra vesteuropæiske lande og USA. Også Libyen har været et prioriteret mål for en række vesteuropæiske virksomheder, der har været opsatte på at få gang i salget af militært udstyr til regimet,« siger seniorforsker Pieter Wezeman, SIPRI. EU ophævede i 2004 sin mangeårige våbenembargo mod Libyen, og siden har Storbritannien, Frankrig og Italien arbejdet på at sikre sig eksportaftaler.
»Det kan godt være, Storbritannien ikke har nået at sælge så meget, men de har prøvet, og regeringen har givet våbenproducenterne licens til at indgå kontrakter med Libyen og har ydet politisk støtte til at få salgsaftaler igennem. Tony Blair var - ligesom Frankrigs Nicolas Sarkozy - på besøg hos Gaddafi, bl.a. for at hjælpe deres virksomheder med at sælge våben,« siger Pieter Wezeman.
»Mange af de arabiske diktatorer har altså fået udstyret til at holde sig ved magten fra Vesten. Og med våbeneksporten har de samtidig opnået en vis legitimitet, fordi det jo dermed har været tydeligt, at de ikke rigtig lagde vægt bag deres kritik af regimerne for at undertrykke befolkningen. At vi nu ser, at selv det militære apparat ikke er nok til at sikre sig kontrol med befolkningerne, er en anden sag.«
Wezeman siger, at vestlige regeringers vilje til at forsyne arabiske regimer med våben både har handlet om at opretholde et godt forhold til oliestaterne iblandt dem og om at hjælpe egne virksomheder til eksportordrer og indtjening. I lyset af de seneste blodige begivenheder i Libyen og Bahrain tilbagekaldte den britiske regering forleden en række af de militære eksportlicenser til de to lande. Det forhindrer dog ikke David Cameron og hans forsvarsminister i nu at rejse rundt i den arabiske verden for at sælge våben til regimer, der endnu ikke er ramt af revolution.
Blandt det briterne netop nu satser på, er levering af 72 Typhoon kampfly samt langtrækkende luft-til-jord-missiler til Saudi-Arabien. USA, Frankrig og Canada har tilsvarende store handler i gang med saudierne. »Der er virkelig tale om dobbelte standarder. Åbenbart er den britiske regering ikke villig til at lære af erfaringerne. Da man tilbød Gaddafi våben, vidste man jo udmærket, hvem han var, og hvad han stod for. Det bliver demonstreret nu, men bremser altså ikke forsøgene på at sælge til andre diktatorer,« siger SIPRI-forskeren.


