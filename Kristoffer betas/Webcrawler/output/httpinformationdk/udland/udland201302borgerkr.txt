Borgerkrigen i Syrien truer med at brede sig til Libanon
Syriens oprørsstyrker har stillet Hizbollah et ultimatum: Afstå fra militær indblanding på regimets side, eller også bomber vi libanesisk territorium
Militante jihadister dræbte i går mindst 54 og sårede hundreder ved en selvmordsbilbombe i Damaskus’ centrum nær hovedkvarteret for styrets politiske bastion, Baath-partiet.


 Det måtte jo komme – truslen om, at Syriens sekteriske borgerkrig breder sig til Libanon. Ganske vist var meldingerne om syriske oppositionsstyrkers missilangreb på Hizbollah-mål i Libanon i går præget af modstridende oplysninger, men selve budskabet var entydigt: De væbnede syriske oprørere varsler nu en intervention på libanesisk territorium som svar på Hizbollahs militære tilstedeværelse i Syrien som støtte til Bashar al-Assads tropper.
Sker det, er perspektivet, at hele Libanon inddrages i en sekterisk krig mellem sunnitter og shiitter.
Det har længe været kendt, at Hizbollah, det libanesiske shia-parti med egen milits, har tropper i Syrien – dels som forsvarere af shia-landsbyer i grænseområdet i den nordøstlige del af Bekaa-dalen, dels med enheder i Damaskus, der beskytter moskeen bygget over den shiitiske ’helgeninde’ Zeinabs gravsted.
Hizbollahs generalsekretær, Hassan Nasrallah, erkendte da også i oktober sidste år, at hans medlemmer kæmper i Syrien, men at de slås »som privatpersoner, ikke i partiets regi«.
Søndag, da tre Hizbollah-militante blev dræbt i et slag med oprørsstyrker nær den syriske by Qusayr i Homs-provinsen, kaldte en Hizbollah-talsmand deres tilstedeværelse for en »selvforsvarsopgave«. Andre Hizbollah-militante, der er dræbt gennem det seneste år, er rutinemæssigt meldt faldet »som led i deres jihad-pligt« og uden angivelse af tid, sted og omstændigheder.
Risiko for optrapning
En oppositionstalsmand i Homs, Syriens tredjestørste by, der er delvist kontrolleret af oppositionen, satte ord på risikoen for, at den syriske borgerkrig breder sig ind i Libanon, da han udtrykte håbet om, at libanesiske sunnitter i havnebyen Tripoli og landsbyen Arsal, et sunni-støttepunkt i Bekaa-dalen, »kan bidrage til at blokere Hizbollahs forsyningslinjer til Syrien og hindre Hizbollahs bombardement af oprørspositioner«.
En kommandant ved navn Louay Almokdad fra oppositionens militære gren, FSA (Frie Syriske Armé), fortalte det franske nyhedsbureau AFP, at »FSA-brigader har angrebet to Hizbollah-poster, et angreb i det syriske Qusayr-distrikt, hvor alle blev dræbt eller såret, og endnu et på et Hizbollah-våbenarsenal i Hosh al-Sayyed Ali-området i Libanon, der blev ramt af FSA-missiler«.
Libanesiske sikkerhedskilder afviste imidlertid, at der indtil i går er blevet skudt ind over grænsen fra Syrien, og det britiske Sky-TV’s arabiske nyhedskanal citerede FSA-kilder for, at der ikke var rettet angreb på Hizbollah-stillinger på libanesisk territorium.
Ikke endnu, kan man tilføje. For sent onsdag gav FSA’s stabschef, general Selim Idriss, Hizbollah et ultimatum:
»Vi kan ikke acceptere, at Hizbollah krænker Libanons suverænitet ved at bombe FSA-stillinger fra libanesisk territorium,« sagde han til AFP. »Vi har derfor givet Hizbollah 48 timer til at indstille deres angreb – i modsat fald vil vi indlede en gengældelse.«
Dette ultimatum udløber altså i dag. Og FSA har ligeledes advaret beboere i Hermel, en overvejende shiitisk by i den libanesiske del af Bekaa-dalen, mod at »nærme sig Hizbollah-forlægninger eller militære stillinger«. Hizbollah har en militær træningslejr i bjergene øst for Hermel.
Bilbombe midt i Damaskus
Optrapningen i grænseområdet i Bekaa-dalen kommer, samtidig med at militante jihadister i går dræbte mindst 54 og sårede hundreder ved en selvmordsbilbombe i Damaskus’ centrum nær hovedkvarteret for styrets politiske bastion, Baath-partiet. Andre tre personer blev dræbt af to mortérgranater mod det nærliggende militære hovedvarter.
Den islamistiske bevægelse Jabhat al-Nusra (De Sejrriges Front) menes at stå bag selvmordsbilbomben, der omgående blev fordømt af ledelsen af Syriens Nationale Koalition – oppositionsparaplyen med hovedkvarter i Kairo.
Jabhat al-Nusra er ifølge de fleste analytikere oprørernes mest effektive militære enhed. Dels består den i vidt omfang af krigsvante veteraner med erfaring fra Irak, Libyen, Yemen og Tjetjenien, dels er den i kraft af gavmilde Golf-sponsorer bedre udrustet end de ’moderate’ og overvejende syriske FSA-enheder.
Der er jævnlige rapporter om, at al-Nusra-militante og ’moderate’ FSA-enheder støder militært sammen i de såkaldt befriede områder under oppositionens kontrol. Jabhat al-Nusra er på USA’s terrorliste og menes at være en hovedårsag til, at USA og det øvrige Vesten fortsat afviser at bevæbne oprørsstyrkerne med effektive våben, hvilket kunne afkorte borgerkrigen. Det har således vakt morbid munterhed og hovedrysten – ikke kun hos Venstre-politikeren Søren Pind, men også hos syriske oppositionsfolk og aktivister på Beiruts cafeer – at EU bevilger skudsikre veste til oppositionen, men afviser at give den våben til at kæmpe med.
Stedse mere peger dog på, at tilbageholdenheden muligvis i sidste ende kan tilvejebringe en slags ’politisk dividende’ ved, at en forhandlingsløsning synes at rykke nærmere. I går var der fornyede drøftelser i Kairo med oppositionens leder, Moaz al-Khatib, og meldingen på al-Jazeera var, at det ikke længere er et krav fra oppositionen, at Bashar al-Assad træder tilbage som betingelse for forhandlinger om en politisk løsning på krigen, der indtil nu angiveligt har kostet mere end 60.000 dræbte, heraf hovedparten civile.
 

