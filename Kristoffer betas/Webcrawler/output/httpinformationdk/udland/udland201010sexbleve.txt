Sex er blevet mere idérigt, men kvinder får færre orgasmer end mænd tror
Den mest omfattende undersøgelse af amerikanernes sexliv i 20 år  afslører, hvad der virkelig foregår rent seksuelt. Det er blevet mere avanceret og både anal- og oralsex er meget udbredt
Mens de fleste amerikanske mænd i den store internet-undersøgelseaf seksualvaner var mest tilbøjelige til at få orgasme under et vaginalt samleje, oplyste kvinderne, at de var langt mere tilbøjelige til at få orgasme, hvis deres partnere anvendte mere end blot én af de fem grund-teknik-ker: samleje, onani, gensidig masturbation, oral- og analsex.


 Rapporten er på 130 sider, de fleste er tætpakkede med statistikker, og resten er skrevet i et sprog, som kun de mest lærde og intenst interesserede forskere vil finde bare en smule ophidsende. Men den mest omfattende landsdækkende undersøgelse af amerikanernes sexliv i to årtier  og måske den mest afslørende siden Alfred Kinseys to berømte rapporter kom for 60 år siden  kaster nogle ret spændende opdagelser af sig. Og som altid, når det handler om adfærd, kommer det, der sker i USA, sandsynligvis også til at ske her.
F.eks. har vi mere end nogensinde før mod på at prøve lidt af det hele (eller vil i hvert fald gerne give udtryk for det). Det er ikke hver gang, vi har sex, at vi svælger i alle de 41 mulige kombinationer af seksuelle handlinger, som opregnes i rapporten National Survey of Sexual Health and Behaviour (NSSHB), som netop er udkommet i et særnummer af Journal of Sex ual Medicine.
Men vi er tilsyneladende blevet betydeligt mere eventyrlystne. Af de fem grundlæggende seksualakter, som undersøgelsen identificerer (penis-vaginalt samleje,  onani, gensidig masturbation, oralsex og analsex), hævder mere end seks procent af mændene i aldersgruppen 25-29 år, at de gjorde det hele, da de sidst var i seng med nogen.
Det beviser ikke så meget, kunne man indvende. Der vil altid være lille gruppe sexakrobater (eller mænd, der tror, de er det). Men hvordan skal man redegøre for de 16 procent af kvinderne i alderen 18-24 år, der mente, at de havde anvendt fire af de fem teknikker, da de sidst havde sex, eller de otte procent af kvinderne i alderen 50-59 år, der sagde det samme?
Stor variation
»Resultaterne viser, at der er store variationsmuligheder i det seksuelle repertoire,« konkluderer en af hovedforfatterne af undersøgelsen af den seksuelle adfærd hos 5.865 amerikanere mellem 14 og 94 år, Debby Herbenick fra Center for Sexual Health Promotion ved Indiana University.
Selv om »vaginalt samleje stadig er den mest almindelige seksuelle handling« blandt voksne mænd og kvinder, er der ifølge forskerne flere end nogensinde, der rapporter om »seksuelle hændelser«, som forskerne så romantisk kalder det, der ikke omfatter noget samleje.
Herbenick forklarer dette med, at »definitionen på, hvad det vil sige at have sex, udvikler sig og varierer meget. En adfærdsform, som engang blev blot betragtet som forspil, en slags optakt til hovedbegivenheden  forretten, om man vil  er med andre ord i stigende grad blevet til hovedretten. (Det skal påpeges, at den førnævnte statistik udelukkende refererer til respondenternes sidste seksuelle oplevelse og ikke nødvendigvis, hvad de laver, når de virkelig skal have det sjovt).
Skræk og rædsel
For 50 år siden sagde forfatteren W. Somerset Maugham, at der »næppe er nogen, som ikke ville vække skræk og rædsel i hele verden, hvis deres seksualliv blev transmitteret«. Måske har han endelig fået ret.
Undersøgelsen belyser ikke, hvorfor vores seksuelle adfærd har udviklet sig på denne måde. (Den ville have afdækket nogle endnu mere udviklede adfærdsformer og sandsynligvis et langt større antal kombinationer af seksuelle handlinger, hvis respondenterne var blevet spurgt om deres brug af sexlegetøj og pornografi, hvilket den ikke gjorde.)
Ikke desto mindre maner rapporten forestillingen om, at de hæmmede mennesker i engelsktalende lande er mindre eventyrlystne i sengen end f.eks. italienere eller franskmænd, i jorden. Missionærstillingen er måske ikke helt uddød, men det er helt sikkert ikke længere hele historien om, hvad vi nu betragter som sex.
Oralsex er f.eks. blevet en banal beskæftigelse. Omkring 88 procent af mændene i alderen 30-39 år har udført oralsex på en kvinde, 69 procent i løbet af det seneste år. Det samme gælder næsten 20 procent af drengene i alderen 16-17 år. Mere end halvdelen af alle de adspurgte kvinder sagde, at de havde modtaget oralsex fra en mandlig partner i løbet af det seneste år, mens 12 procent af kvinderne i alderen 14-15 år, 23 procent i alderen 16-17 år og over halvdelen i aldersgruppen 18-49 år sagde, at de har givet en mandlig partner oralsex.
Onani og analsex
Onani er ligeledes meget udbredt. Mellem 28 og 69 procent af mændene i de forskellige aldersgrupper oplyser, at har onaneret alene i løbet af den seneste måned. Onani fremstår som den mest almindelige seksuelle handling blandt mænd i alderen 14-24 år og over 50 år.
Mere end halvdelen af kvinderne i aldersgruppen 18-49 år sagde, at de har onaneret alene i løbet af de foregående 90 dage, stort set uanset om de var i et forhold eller ej. Næsten en fjerdedel af alle kvinder sagde, at de havde været involveret i gensidig onani med en mandlig partner i den foregående måned.
Det er måske mere overraskende, at analsex er blevet væsentligt mere udbredt. Frekvensen er faktisk fordoblet i forhold til undersøgelsen National Health and Social Life, som forskere fra University of Chicago foretog i 1988. Ifølge denne undersøgelse havde omkring 12 procent af de amerikanske kvinder i alderen 25-29 år haft analsex i løbet af det seneste år, mens tallet nu er næsten fordoblet til 21 procent (og det samme gælder for aldersgruppen 30-39 år).
Den nye undersøgelse viser, at omkring 20 procent af de amerikanske piger i alderen 18-19 år har haft analsex mindst én gang i deres liv, og tallet stiger til 45 procent blandt kvinder i alderen 25-29 år.
Kompleksitet og glæder
Seksuelle aktiviteter med kønsfæller synes også at være en stigende tendens, eller i hvert fald mindre tabubelagt (den nye undersøgelse blev gennemført på internettet og ikke som tidligere ved personlige spørgeundersøgelser, hvilket menes at fremme mere åbne og ærlige svar).
Selv om kun omkring syv procent af alle mænd og kvinder identificerer sig som »andet end heteroseksuelle«, sagde langt flere, at de havde deltaget i en eller anden form for seksuel aktivitet med en kønsfælle.
Næsten 15 procent af kvinderne i 30erne har f.eks. udført oralsex på en anden kvinde mindst én gang i deres liv, mens 13 procent af mændene over 40 år havde gjort det samme på en anden mand, og 50 procent af mændene i alderen 50-59 år sagde, at de har modtaget oralsex af en anden mand.
Selv om vi måske gør flere ting, taler vi dog ikke nødvendigvis om det. Ifølge den tidligere amerikanske sundhedsminister Jocelyn Elders bliver sex stadig »primært i set i negativt lys« i amerikanske samfund.
Hun har brugt rapportens resultater til at argumentere for en mere »åben, ærlig samtale« om sex: »Hvad angår sex, er vores samfund dysfunktionelt på grund af vores indskrænkede syn på seksualitet og vores manglende viden om og forståelse for menneskelivets kompleksitet og glæder,« skriver Elder i rapportens forord.
»Vi er nødt til at revolutionere samtalen, så det bliver til en diskussion om nydelse.«
Nydelse og smerte
Den måske mest bemærkelsesværdige konsekvens af den udvidede seksuelle buffet er, at hele foretagendet tilsyneladende er blevet mere nydelsesfuldt for kvinder. Mens de fleste mænd var mest tilbøjelige til at få orgasme under et vaginalt samleje, rapporterede kvinderne, at de var langt mere tilbøjelige til at få orgasme, hvis deres partnere anvendte mere end blot én af de fem grundteknikker. Og næsten 90 procent af kvinderne sagde, at de fik orgasme, hvis de selv og deres partner brugte alle fem teknikker.
Det er mere bekymrende, at næsten en tredjedel af kvinderne rapporterede, at oplevede genitale smerter under deres seneste seksuelle møde, hvilket kun gælder for fem procent af mændene.
Orgasme eller ej
Men denne mere varierede seksuelle kost og større grad af kvindelig tilfredsstillelse har ikke gjort meget for at mindske problemet med det, som forskerne kalder »orgasmekløften«: Det handler om antallet af kvinder, som rent faktisk oplever at få orgasme under sex, i modsætning til antallet af mænd, der tror, at deres sexpartnere får orgasme.
NSSHB oplyser, at 64 procent af kvinderne fik orgasme i løbet af deres seneste »seksuelle hændelse«, mens ikke mindre end 85 procent af mændene rapporterede, at deres partner fik orgasme under deres seneste møde. Nogle af dem kan selvfølgelig have dyrket sex med andre mænd, men det kan næppe redegøre for de 21 procents forskel i opfattelsen.
Der er dog mere beroligende nyheder for dem, der er bekymrede for teenagernes seksuelle udvikling. Meget få amerikanske teenagere har tilsyneladende sex med andre end sig selv. Blandt drenge og piger i alderen 14-16 år sagde kun omkring 10 procent, at de har deltaget i nogen form for seksuel aktivitet med en partner. Samtidig var 62 procent af drengene og 40 procent af pigerne i samme aldersgruppe ikke bange for at indrømme, at de havde onaneret alene i løbet af det seneste år.
Kondomer er normen
Den højeste frekvens af brug af kondomer finder man også i aldersgruppen 14-17 år. Næsten 80 procent af drengene og 69 procent af pigerne sagde, at de brugte kondom, da de sidst havde sex, mod blot 25 procent af alle de adspurgte mænd. Det har fået forskerne til at konkludere, at brugen af kondom nu er blevet »normen« blandt teenagere. Blandt sorte og spansktalende mænd var der også betydeligt flere, der bruger kondom, end blandt hvide mænd.
Det viser måske, at oplysningskampagner om hiv og aids i disse befolkningsgrupper, hvor sygdommen er mere udbredt, har virket: »Vores resultater viser også, at kondomer bliver brugt dobbelt så ofte med tilfældige seksualpartnere i forhold til med faste partnere. Denne tendens gælder konsekvent for både mænd og kvinder på tværs af alle aldersgrupper,« siger Herbenick.
Rapporten indeholder også opmuntrende resultater for personer oppe i 60erne. Såvel mænd som kvinder fortsætter med at være både aktive og eventyrlystne i sengen i alderen 60-69 år. 38 procent af mændene og 25 procent af kvinderne angiver, at de har fået oralsex af en partner af det modsatte køn i løbet af de sidste 12 måneder. Blandt dem, der er fyldt 70 år, rapporterede 19 procent af mændene og otte procent af kvinderne, at de stadig nyder almindelig oralsex som en del af deres generelle seksuelle aktivitet.
Somerset Maugham ville uden tvivl være begejstret.
© Guardian & Information, 2010 Oversat af Mads Frese
Læs også: Lysten til sex er blevet en pligt for mange

