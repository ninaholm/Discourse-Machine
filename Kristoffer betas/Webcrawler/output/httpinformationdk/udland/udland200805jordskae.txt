Jordskælv rammer Kinas økonomiske vækst
Det store jordskælv i Kina ventes at skære mindst 0,2 procent af Kinas økonomiske vækst, vurderer økonomer. Landet har indledt tre dages landesorg
Et land i sorg. Kina har indledt tre dages officiel landesorg efter jordskælvet i Sichuan, der nu menes at have kostet 71.000 mennesker livet. Katastrofen får økonomiske konsekvenser, men menes at kunne forbedre forholdet til Vesten.


 Kinas store økonomiske vækst bliver i år mindst 0,2 procent mindre end tidligere vurderet på grund af det store ødelæggende jordskælv, der ramte det sydvestlige Kina den 12. maj.
Den statslige kinesiske presse skriver, at produktionen i det værst medtagne jordskælvsområde vil stå stille i mindst en måned, ligesom forbruget reduceres. Nogle økonomer vurderer, at væksten kan falde med mellem 0,4 og 0,7 procent.
Avisen China Securities Journal påpeger dog, at effekten formentlig bliver kortsigtet, og at der senere vil flyde investeringer i retning af katastrofeområdet.
Kinas økonomiske vækst var i fjor 11,4 procent, men den internationale Valutafond IMF vurderede i april, at væksten i år falder til 9,3 procent.
Landesorg
Sichuan-området, der er ramt af jordskælvet, havde ifølge officielle kinesiske tal i 2007 et bruttonationalprodukt på omkring 720 milliarder kroner, hvilket svarer til 4,3 procent af Kinas økonomi. 
Flere end 71.000 mennesker er dræbt, begravet under murbrokker eller savnet efter jordskælvet i Kina, rapporterede Kinas statslige nyhedsbureau Xinhua i går morges. Samtidig er 220.000 mennesker blevet kvæstet af skælvet.
I går morges indledtes tre dages landesorg i Kina for at mindes de langt over de 71.000 mennesker, som menes at være omkommet efter jordskælvet i Sichuan for en uge siden.
Al form for underholdning er suspenderet, der flages på halvt, og i løbet af formiddagen afholdes tre minutters stilhed for ofrene.
Forsoning med Vesten
Katastrofen har ikke kun skubbet den dårlige omtale af Beijing-legene væk fra nyhedsbilledet, men har også givet Kina og resten af verden en mulighed for at revurdere opfattelsen af hinanden.
Det udenlandske publikum, især i Vesten, har været mere medfølende med kineserne end på noget tidspunkt siden demonstrationerne for demokrati på Den Himmelske Freds Plads for 19 år siden. 
Ydermere har jordskælvets ødelæggelser i kinesernes øjne mindsket OL's betydning og anerkendelsen udefra, som et storslået OL formodedes at kunne bringe.
"Dette er et vendepunkt. Vi ser en forsoning," siger Wenran Jiang, ekspert i kinesisk politik på University of Alberta i Canada. 
ritzau/AFP

