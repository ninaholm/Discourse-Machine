Hører man til middelklassen, hvis man lever for to dollar om dagen?
Hvornår er man middelklasse, og går det så godt med at bekæmpe fattigdom, som Udenrigsministeriet fortæller i deres kampagne om ’gode nyheder’ fra u-landene


 Er det forkert at påstå, at en tredjedel af Afrikas befolkning tilhører middelklassen? Det har i hvert fald vakt en del debat på Facebook, at ’Verdens Bedste Nyheder’, Udenrigsministeriet og de danske bistandsorganisationers kampagne for at sprede gode nyheder om udviklingsarbejdet, har brugt en statistik fra Den Afrikanske Udviklingsbank til at fortælle, at flere og flere afrikanere tilhører en hastigt voksende middelklasse.
»Det er ikke sådan, jeg oplever den afrikanske virkelighed,« lyder det fra mangeårig journalist og konsulent i Afrika Peter Tygesen: »Tværtimod er historien, at den stabile mellemklasse har stået i stampe. Medmindre man altså gør som Den Afrikanske Udviklingsbank og bruger en meget bred definition, så man kan få de fattige med i mellemklassen,« siger han.
Ifølge Peter Tygesen er problemet, at Den Afrikanske Udviklingsbank definerer middelklassen som folk, der har mellem to og 20 dollar om dagen. Under to dollar lever folk til gengæld under fattigdomsgrænsen.
Og det giver en meget upræcis opgørelse af, hvad der er middelklasse, når folk, der kun lige befinder sig over fattigdomsgrænsen, regnes med.
»Det betyder, at de medregner folk, der i realiteten bare er gået fra at have meget lidt til lidt. De er ikke en stabil middelklasse, men kan næste år være faldet tilbage i fattigdom,« siger Peter Tygesen.
Han medgiver dog, at der er fremgang i Afrika:
»Der er lige nu masser af økonomisk vækst i Afrika. Spørgsmålet er imidlertid, om det skyldes øget eksport af råstoffer, eller om væksten skaber stabile arbejdspladser og dermed en middelklasse? Det er det afgørende – ikke hvor mange procent, der tilhører en fiktiv definition.«
Opgør med historien
Knud Vilby, der har beskæftiget sig med udviklingsbistand i en årrække, er også noget kritisk over for Udenrigsministeriets brug af betegnelsen ’middelklasse’.
»Det er en stramning at kalde det middelklasse. Alligevel kan jeg godt forstå, at de bringer tallene – og det er som sådan ikke forkert. Men det er klart, at folk som har arbejdet mange år med de her problemstillinger måske synes, at der er et behov for at nuancere tallene lidt,« siger Knud Vilby, der alligevel hæfter sig ved det positive i budskabet.
»Omvendt er det godt, at billedet af Afrika nu er et andet, efter at man i årtier har fokuseret ufatteligt meget på, hvor dårligt det går. Det opløftende er jo, at der er betydelig vækst, og at det kommer mange mennesker til gode og løfter folk ud af fattigdom,« siger Knud Vilby.
Og det er præcis målet for kampagnen. At gøre op med forestillingen om Afrika som håbløshedens kontinent og i stedet fortælle, at det rent faktisk går den rigtige vej for rigtig mange mennesker.
»Det betyder ikke, at fattigdom og alle problemer er forbi, bare fordi man har fået en håndfuld dollar mere at leve for og lige akkurat er undsluppet ekstrem fattigdom – og derfor nu har råd til mad og skolegang,« skriver Nikolai Lang, der arbejder for Udenrigsministeriets kampagne, i en debat på Facebook.
»Men det betyder, at der sker en positiv udvikling, som langt de fleste danskere er helt uvidende om, fordi det eneste, de hører om Afrika, er krig, sult og korruption. Derfor tror de, at fremskridt slet ikke er muligt i Afrika, og at der slet ikke findes afrikanere, der kan klare sig selv og arbejde sig ud af fattigdom,« skriver Nikolai Lang, der gerne vil ændre på den forestilling.
»Det er for os et stærkt problematisk billede, som ngo’erne selv har været med til at opdyrke. Derfor er det fra kampagnes synsvinkel meget vigtigt at fortælle historien om, at glasset er halvt fyldt, fordi alle andre – journalister, ngo’er og politikere i u-landene selv – altid fortæller, at glasset er halvt tomt,« skriver Nikolai Lang på Facebook.
Bliver Afrika rigere?
Er der så kommet flere mennesker ud af fattigdom og ind i middelklassen?
Svaret er ja, hvis man accepterer den præmis, at alle, som lever for mellem to og 20 dollar tilhører middelklassen i Afrika. Den gruppe udgør i dag 33 procent af befolkningen, og det er det, ’Verdens Bedste Nyheder’ og Den Afrikanske Udviklingsbank hæfter sig ved. Men af samme regnestykke fremgår det, at det især er gruppen af mennesker, der lever for mellem to og bare fire dollar, der er vokset markant. Den gruppe alene udgør 20 procent af den samlede befolkning.
Derimod er andelen af mennesker, der har mellem fire og 20 dollar ifølge samme statistik faldet, hvilket betyder, at middelklassen ifølge definitionen fra den Afrikanske Udviklingsbank i høj grad består af mennesker, der lever for maksimum fire dollar om dagen.
Om man så vil nøjes med at konkludere, at færre lever i fattigdom eller strække sig så langt som til at sige, at middelklassen vokser, er et spørgsmål om definitioner.

