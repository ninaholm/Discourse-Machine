Er der en fremtid efter vækstøkonomien?
Mens kriseskræmte politikere, finansfolk, erhvervsledere og medier skriger på fornyet vækst, mødes 380 fagfolk i Barcelona  for at drøfte, hvordan man af hensyn til planeten og menneskers trivsel kan bane vej for en langtidsholdbar ny økonomi, der ikke vokser
En ny alliance af forskere og græsrødder fra 40 lande vil søge veje til en stabiliseret økonomi, der ikke som dagens vækstøkonomi undergraver sit eget naturgrundlag. Flere af talerne på den aktuelle konference på Barcelonas Universitet advarer direkte mod mantraer om 'grøn vækst', der foregiver, at konflikten mellem vækst og bæredygtighed kan trylles bort med teknologi.


 BARCELONA - Søger man hos Google News på ordene 'Barcelona' og 'growth' - vækst - får man en håndfuld artikler om FC Barcelonas store, lille angriber Lionel Messi. P.t. verdens bedste fodboldspiller, hævder artiklerne. Det med vækst kommer ind med omtalen af Messis behandling med væksthormon, fordi han fra naturens hånd er endog meget lille. Men som fremstormende talent er han i dag så stor og ombølget af folkelig interesse, at man på Rambla'en, Barcelonas berømte gågade, kan møde en vellignende, boldjonglerende kopi af Messi og lade sig fotografere sammen med ham for en euro eller to.
Søger man på Google News i stedet på 'Barcelona' og 'degrowth' - det modsatte af vækst - får man ingenting. Det på trods af at der på Barcelonas universitet i byens centrum i fire dage har været samlet 380 økonomiprofessorer, miljøeksperter, biologer, sociologer, ingeniører og græsrødder fra i alt 40 lande til en opsigtsvækkende international konference om økonomisk vækst og det modsatte: economic degrowth. Kan hænde, at det simpelthen er for stærk kost for internationale medier, at en sådan gruppe af globale fagfolk mødes for at diskutere vækstens negative sider og behovet for at bremse den på et tidspunkt, hvor den faktisk er bremset op helt af sig selv. Og hvor bekymrede borgere, finansfolk, erhvervsledere, politikere og medier i det meste af verden skriger på at få den i gang igen. Hvis de da ikke foretrækker at lade sig distrahere fra krisevirkeligheden af fodbold og artikler om små talenter, der med vækststimulanser bliver big business.
»Det, vi oplever i øjeblikket, er en ikke-planlagt minusvækst i en vækstøkonomi, og det har frygtelige konsekvenser. Det, vi undersøger her, er en anderledes økonomi, der baserer sig på en frivillig og planlagt nedtrapning,« fortæller Giorgos Kallis, miljøforsker ved Institut for miljøvidenskab og -teknologi (ICTA) på Barcelonas Autonome Universitet og en af konferencens initiativtagere.
»Som alternativ til krisens kaos foreslår vi en kreativ proces frem mod en økonomi, der giver mennesker mulighed for at leve en bedre tilværelse med bedre og mere ligeværdige relationer, og samtidig en økonomi med mindre ressourceforbrug og mindre belastning af miljø og klima,« siger Kallis.
Han har selv studeret, forsket og arbejdet i Storbritannien, Californien, Grækenland og Europa-Kommissionen, men er nu en af dem, der er indfanget af det dynamiske forskningsmiljø om 'økologisk økonomi' skabt her i Barcelona omkring økonomiprofessor Joan Martinez-Alier, en af feltets internationale pionerer.
Ikke længere holdbar
De 380 deltagere i universitetets store, gamle mødesal har fælles afsæt i en udtalt krisebevidsthed. Bevidstheden om at økonomien i den obligatorisk voksende, konkurrencebaserede, BNP-fokuserede og selvregulerende form ikke længere er tidssvarende og holdbar. Ikke mere løser problemer, men skaber eller forstærker dem. Men folkene i Barcelona er langtfra alene. Med fokus på den økonomiske recession, det sammenbrudte finansmarked og den stigende arbejdsløshed skrev f.eks. det konservative nyhedsmagasin The Economist i sommer, at, »der er et klart behov for at genopfinde især makroøkonomien«.
Magasinet gengav kritikken af de traditionelle økonomer for at »have været med til at fremkalde krisen, have overset dens komme og være uden nogen ide om, hvordan man skal løse den«.
The Economist citerer 2008-nobelprisvinderen i økonomi, Paul Krugman, for, at meget af de seneste 30 års makroøkonomi »i bedste fald har været iøjnefaldende ubrugelig, i værste fald direkte skadelig«.
Ud fra en tilsvarende erkendelse har nobelprisøkonomerne Joseph Stiglitz og Amartya Sen sammen med en række kolleger og med 50 mio. dollar fra finansmanden George Soros i ryggen nu søsat et Institute for New Economic Thinking, der skal bane vej for et nyt økonomisk paradigme baseret på »en forståelse af, at den økonomiske disciplin i dag opererer løsrevet fra planeten og ikke længere afspejler den virkelige verden.«
Grøn vækst
For de forsamlede på universitetet i Barcelona skal et nyt økonomisk paradigme først og fremmest sikre, at økonomiens kollision med planetens bæreevne bremses.
»Mange forestiller sig, at løsningen alene er et spørgsmål om teknologi. Men for det første har teknologi både plusser og minusser, og nogle nye teknologier vil givetvis bidrage til, at vi sætter et endnu større økologisk fodspor på kloden. For det andet er det usandsynligt, at miljøvenlig teknologiudvikling i det uendelige kan hamle op med de skadelige virkninger af en økonomi, der fortsætter med at vokse,« siger økonomen Peter A. Victor, professor ved York University, Canada, og en af konferencens hovedtalere.
Han afviser således det mantra om 'afkobling' mellem på den ene side miljø- og klimapåvirkning og på den anden side økonomiens udvikling, som mange landes regeringer - også den danske - nu klamrer sig til i håbet om at få skismaet til at fortone sig via en 'grøn vækst'.
»Det er desværre ikke rigtigt, at initiativer, der sikrer mindre miljøpåvirkning pr. produceret enhed, gør væksten grøn. Den gunstige virkning af en sådan teknologi-optimering ophæves før eller siden af økonomiens vækst og samlede størrelse, og derfor er det en farlig forestilling at tro på 'grøn vækst',« mener Peter Victor.
Med henvisning til de statistikker fra bl.a. Nordamerika, som viser, at vækst i bruttonationalproduktet (BNP) over en vis grænse heller ikke formår at øge menneskers trivsel og lykkefølelse, siger den canadiske økonom en smule sarkastisk, at »amerikanerne har haft større succes med at afkoble BNP fra lykke end med at afkoble det fra forbrug af ressourcer og energi«.
Den respekterede hollandske økonom og pioner på dette forskningsområde, den nu 81-årige Roefie Hueting, taler også på konferencen og udtrykker sig således:
»Hvis vi vil nære omsorg for planeten, kan øget velfærd kun skabes via reduceret økonomisk vækst. Grøn vækst er minusvækst.«
Decroissance
Deltagerne på konferencen taler hele tiden om decroissance. Det franske ord er beslægtet med croissant, lang tillægsform af verbet croitre - at vokse, tiltage - og betegnelse for det populære stykke bagværk, som også kan nydes på Barcelonas fortovs- cafeer i dette tidlige forår. Decroissance - at aftage, vokse nedad - har derfor ikke nogen specielt negativ klang, og det er faktisk blevet nøgleordet for det, der i dag er en fremgangsrig netværksbevægelse i Frankrig, Spanien, Italien og flere andre lande. I Danmark deltager miljøgruppen NOAH i netværket med 'modvækst' som sin fordanskede version af det franske udtryk.
»Decroissance er ikke et mål i sig selv. Det er en proces af omstilling til en mindre produktion og et mindre forbrug, som fremmer menneskelig trivsel og forbedrer de økologiske forhold lokalt og globalt, på kort og på lang sigt,« forklarer Francois Schneider, fransk økologisk forsker tilknyttet ICTA, medarrangør af konferencen her i Barcelona og initiativtager til den første decroissance-konference i Paris i 2008 om strategier for en ny, bæredygtig økonomi.
Grundtanken bag det nye netværk er at kombinere akademiske studier af en ny økonomisk model med en praktisk og eksperimenterende bevægelse hen imod den. I 2004-05 tilbragte Schneider selv et helt år på de franske landeveje i selskab med æslet Jujube for at tale direkte med folk om deres syn på menneskelig trivsel, bæredygtighed og økonomi.
På Barcelona-konferencen arbejder i alt 27 arbejdsgrupper med forskellige aspekter af en strategi for omstilling til bæredygtig økonomi uden vækst. Her diskuteres BNP versus andre indikatorer, frihandel, lokale valutaer, ny infrastruktur, forholdet til arbejde, rentepolitik, ny energiforsyning, befolkningsvækst m.m. Deltagerne sidder timevis i små rundkredse og taler under mandarintræerne i universitetets solbeskinnede gårdhaver.
En af brudfladerne går mellem dem, der kommer fra den skole af primært angelsaksiske steady state-økonomer inspireret af bl.a. pioneren Herman Daly, som taler for en nedtrapning af selve vækstraten til nul, så økonomien ender på stabilt niveau på eller måske lidt over dagens, og så dem der med fransk og sydeuropæisk forankring taler om decroissance eller degrowth og altså anser en egentlig indskrænkning af økonomiens størrelse for nødvendig.
Let at håndtere
Peter Victor har for Canada lavet modelbaserede scenarier for både en steady state-økonomi og en egentlig decroissance-økonomi med negative vækstrater i en periode.
»Jeg blev overrasket over at se, hvor meget der skal ændres i økonomien for at stabilisere på et lavere niveau end dagens. Smerten ved at omstille og stabilisere økonomien på et indkomstniveau noget over det aktuelle er til gengæld let at håndtere. Canada er et rigt land, hvor vi ikke har behov for at blive rigere, og vi kan se, hvordan omstillingen til en stabil økonomi med et mindre økologisk fodspor kan gennemføres,« påpeger Victor.
»Recessionen giver os en mulighed for at ændre økonomiens retning og omstille bl.a. energisektoren. Derfor er det uheldigt, at de fleste nu af al kraft prøver at komme tilbage på det gamle spor så hurtigt som muligt,« siger han med henvisning til de politikere, der taler som Danmarks finansminister Claus Hjort Frederiksen (V):
»Jeg så gerne, at danskerne går ud og køber et hus, køber nogle forbrugsgoder  - svinger dankortet - for det er det, som vi har brug for.«
Den amerikanske økonom Richard Norgaard, Berkeley University, der har deltaget i den økologiske debat og forskning i fire årtier, fanger meget godt stemningen på Barcelona-konferencens første dag, da han taler i fællessalen:
»Jeg oplever mig selv spændt ud mellem opstemthed og fortvivlelse. Vi er med fuld fart på vej ind i en anden verden karakteriseret ved forandring, forandring, forandring. Spørgsmålet er, hvordan vi kan holde trit og være på forkant, så det ikke bliver en forandring til det værre. Jeg tror, det bliver både svært og meget, meget spændende.«
Uden for det gamle universitets tykke, afskærmende mure, oplever Barcelonas indbyggere spændingen på deres egen måde. Med den højeste arbejdsløshed i eurozonen - omkring 20 pct. - er hverdagen et nervepirrende drama for mange spaniere. Så nervepirrende, at man fra byens tavernaer, barer og caféer kan høre, hvordan der søges adspredelse i mere overskuelige, men ikke mindre skæbnesvangre dramaer. Der tales allerede om den forestående storkamp mellem FC Barcelona og Real Madrid og om, hvad lille Messi mon kan præstere af mirakler på den grønne bane.

