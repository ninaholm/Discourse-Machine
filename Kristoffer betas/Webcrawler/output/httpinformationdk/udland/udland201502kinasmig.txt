Kinas migrantarbejdere udfordrer styret
Antallet af strejker og protester på kinesiske arbejdspladser er fordoblet i løbet af det seneste år. Migrantarbejderne kræver mere i løn, bedre arbejdsforhold, mere fritid og pension. Udviklingen har fået det kinesiske styre til at stramme kursen over for arbejdsrettighedsaktivisterne, som styret mener står bag strejkerne, og som lokalregeringerne mener kan skade økonomien ved at afskrække investorer
Millioner af arbejdere har gennem de seneste årtier forladt Kinas landområder for at søge arbejde i storbyernes fabrikker.


 Zhang Zhiru har en frustreret fabriksarbejder i røret. Han prøver at berolige ham.
»Der er stadig håb,« siger han med rolig stemme. »I skal blive ved med at stå sammen. Det er jeres eneste chance.«
Arbejderen har sammen med sine kollegaer på en skofabrik her i den sydøstkinesiske Guangdong-provins for nylig iværksat en arbejd langsomt-aktion i protest mod arbejdsgiverens manglende indbetaling til deres pensionsfond.
Zhang Zhiru, en af Kinas mest erfarne arbejdsrettighedsaktivister, har igennem hele forløbet rådgivet arbejderne om, hvordan de bedst kan presse deres arbejdsgiver, men indtil videre har de blot opnået, at myndighederne af frygt for ustabilitet har slået ned på deres protest.
Efter opkaldet fortæller Zhang, at hundredvis af betjente var dukket op på fabrikken og havde truet arbejderne med politihunde for at få dem til at genoptage arbejdet i normal hastighed. Flere arbejdere blev slået. Men nu, hvor fabrikkens migrantarbejdere er ved at tage hjem på den flere uger lange kinesiske nytårsferie, der begynder i denne uge, er et nyt problem opstået: Fabriksejeren har ikke udbetalt den overarbejdsbetaling, han skylder de ansatte.
»At strejke bør være det sidste skridt,« mener Zhang. I Kina er strejker ulovlige, »men her lader det efterhånden til at være den eneste mulighed,« siger han.
Og det er en mulighed, som stadig flere arbejdere benytter sig af. Ifølge China Labour Bulletin, en ngo i Hongkong, der advokerer for kinesiske arbejderes rettigheder, blev antallet af strejker og arbejderprotester fordoblet sidste år, hvor ngo’en registrerede 1.378 af slagsen, sammenlignet med 656 i 2013. I det sidste kvartal af 2014 var der oven i købet en tredobling i antallet i forhold til samme periode det foregående år.
Udviklingen har fået det kinesiske styre til at stramme kursen over for landets arbejdsrettighedsaktivister, som myndighederne mener står bag mange af strejkerne, og som lokalregeringerne frygter kan skade økonomien ved at afskrække investorer. Zhang Zhiru fortæller, at presset fra myndighedernes side nu er større end på noget tidspunkt, siden han for et årti siden oprettede Chunfeng, en ngo, der bl.a. tilbyder juridisk assistance til arbejdere og afholder træningskurser i forhandlings- og strejketaktik.
»De er nervøse for, at vi får succes med at organisere arbejderne,« siger Zhang Zhiru om det kinesiske styre. »Antallet af strejker har aldrig været så højt som nu, og de ser os som kilden til uroen. Det gør situationen anspændt.«
Kollisionskurs
40-årige Zhang var tidligere selv en af de millionvis af migrantarbejdere, der de seneste årtier har forladt Kinas landområder for at søge arbejde i storbyernes fabrikker. Men det seneste årti har han været arbejdsrettighedsaktivist på fuld tid og har været drivkraft i nogle af de største strejker i Kinas nyere historie.
Det har ført ham på kollisionskurs med det kinesiske styre. Allerede inden for de første minutter af et interview med Information har han da også trykket på adskillige af de røde knapper, der får kommunistpartiets alarmklokker til at ringe. Kinas arbejdere bør organisere sig i frie, uafhængige fagforeninger, mener han. For det er den eneste måde, de kan beskytte sig selv på. Ingen andre gør det i tilstrækkelig grad. Hverken kommunistpartiet, der ellers stadig i ord ærer manden, som opfordrede verdens arbejdere til at forene sig, eller den statsstyrede fagforening – landets eneste lovlige – som oftest anklages for at stå på arbejdsgivernes side og mest af alt sørger for, at arbejderne holder sig i ro.
»Vores konflikt er hovedsageligt med arbejdsgiverne, men hvis regeringen ikke hjælper og ovenikøbet modarbejder os, så vil vores konflikt i stigende grad også være med regeringen,« siger Zhang.
Det er kontroversielle udmeldinger i Kina, hvor styret er nervøst for, at arbejderne skal organisere sig uafhængigt og blive en magtfaktor. Derfor holder myndighederne også tæt øje med Zhang. Han bliver ofte tilbageholdt og afhørt af politiet, og alene inden for det seneste år har han været nødt til at flytte kontor og hjem 12 gange, efter politiet har tvunget hans udlejere til at smide ham på gaden. Ved opgangen til hans nuværende kontor, hvor han også bor sammen med sin kone og to børn, har politiet fast bemanding. Og han bliver tydeligvis skygget. Da Information møder ham på en restaurant i byen Shenzhen, bliver samtalen fulgt tæt og dokumenteret med et mobiltelefonkamera af en mand, som Zhang udpeger som en af sine faste overvågere.
»Det er en del af deres skræmmetaktik,« siger Zhang.
Andre arbejdsrettighedsaktivister melder også om en stadig hårdere kurs fra myndighedernes side, og atmosfæren understreges af, at en anden aktivist pludselig melder afbud til et interview på grund af »pres fra politiet«.
Større krav
En stor del af arbejderprotesterne finder sted her i Perleflodsdeltaet i Guangdong-provinsen, der i mange år har været centrum for Kinas eksportproduktion. Det øgede antal strejker og protester finder dog sted, på trods af at Kinas arbejdere ellers umiddelbart burde være tilfredse med udviklingen. Migrantarbejdernes lønninger er steget voldsomt det sidste årti, f.eks. her i Shenzhen, hvor mindstelønnen – der fastsættes af lokalregeringerne – i 2005 var sat til 610 yuan (638 kr. med den nuværende vekselkurs). I dag er den på 1.808 yuan. Lønstigningen har i høj grad været en konsekvens af udbud og efterspørgsel, da generel mangel på migrantarbejdere har øget deres værdi.
Samtidig siger Zhang Zhiru, at det tidligere ekstremt lave bundniveau for forholdene og arbejdssikkerheden på fabrikkerne også er hævet, og på papiret beskytter loven i dag arbejderne i langt højere grad.
Men forbedringerne er ikke sket i samme tempo, som arbejdernes krav og viden om eget værd er øget. De første bølger af bønder, der som migrantarbejdere søgte til byerne i specielt 90’erne og 00’erne, var mere villige til at acceptere lav løn og miserable forhold, da de i det mindste oplevede en fremgang i forhold til fattigdommen i landområderne. Men migrantarbejderne i dag forventer mere: højere lønninger og levestandard, sikre arbejdsforhold, mere fritid, sundhedsforsikring og pensionsordninger.
»Jo, lønningerne er steget, men leveomkostningerne er også højere, og arbejderne vil have mere end tidligere,« siger Zhang. »Den løn, som arbejderne får i dag, dækker typisk blot udgifter til mad og bolig, men er ikke nok til at sikre dem i deres alderdom og dække udgifter i forbindelse med deres børns uddannelse eller hospitalsregningerne ved sygdom.«
Samtidig er migrantarbejderne også blevet mere opmærksomme på deres rettigheder og mere oplyste om kampen for arbejdsrettigheder uden for deres egne fabrikkers mure, specielt takket være internettet og de sociale medier, og desuden det arbejde, der udføres af ngo’er som den, Zhang står i spidsen for.
»Folk er ikke længere så bange for at protestere,« mener Zhang. »De kan se, at det lykkes for andre arbejdere at forbedre deres forhold gennem protester, og det inspirerer dem.«
Pensionsproblemer
Udviklingen har ført til en stigning i antallet af sammenstød med arbejdsgiverne, som fra deres side klager over, at de stadig højere krav fra arbejderne truer deres virksomheders konkurrenceevne. Samtidig er der opstået nye konfliktpunkter, som ikke eksisterede tidligere. Det gælder især striden om migrantarbejdernes pension. Den første generation af migrantarbejdere har nået pensionsalderen, men mange af dem finder nu ud af, at de efter årevis med hårdt arbejde blot har en lille – eller ofte slet ingen – pensionsopsparing. Regeringstal viser, at blot en sjettedel af Kinas over 200 mio. migrantarbejdere har en pension, selv om arbejdsgiverne ifølge loven har pligt til at indbetale til arbejdernes pensionsordning. Desuden har mange af de arbejdere, der trods alt har en pension, ikke ret til at få udbetalt størstedelen af den, hvis de tager tilbage til deres hjemprovinser.
Kinas lavere økonomiske vækst – sidste år var væksten den laveste i et kvart århundrede – gør det sværere for regeringen at reparere de store huller i migrantarbejdernes pensionssystem, og samtidig er fabrikkerne mere uvillige til at indbetale mere til arbejdernes pension.
Men problemet kan ikke ignoreres, mener Zhang.
»Det kan føre til stor arbejderuro,« siger han. »Problemet vil blot blive større og større de næste år.«
En forsmag på den uro, som Zhang forudser, stod op mod 40.000 arbejdere for sidste april i Guangdong, da de gik på gaden i protest mod manglende pensionsindbetalinger fra deres arbejdsgivers side, Yue Yuen, en taiwanskejet skoproducent, der bl.a. leverer til Nike og Adidas. Zhang var stærkt involveret i strejken, der blev set som en af de største, siden Kina påbegyndte sine markedsreformer i slutningen af 1970’erne. Han hjalp til med at organisere arbejderne, indtil politiet arresterede ham. Men på det tidspunkt var strejken allerede så omfattende, at regeringen skiftede hest og gik ind på arbejdernes side for at undgå, at strejken skulle sprede sig. Og virksomheden bøjede sig i sidste ende for mange af arbejdernes krav.
»Det viser, at hvis vi skaber et tilstrækkeligt stort pres, så kan vi også få regeringen over på vores side og derigennem få resultater,« siger Zhang.
Arbejdernes stemme
Zhang, der forlod skolen som 15-årig og få år efter forlod sin landsby i den centrale Hunan-provins til fordel for fabriksarbejde her i Guangdong, begyndte i starten af 00’erne en karriere som en såkaldt barfodsadvokat, en af Kinas selvlærte, men uautoriserede advokater, der hjælper migrantarbejdere, der ikke har råd til en rigtig advokat. Han har repræsenteret hundredvis af arbejdere ved domstolen. Men arbejdet frustrerede ham.
»Det er tydeligt, at domstolene er på arbejdsgivernes side,« siger han. »Kina er ikke en retsstat, og den ellers udmærkede lovgivning bliver ofte ignoreret, fordi den ikke er til fordel for arbejdsgiverne og regeringen.«
Han indså, at det var for omstændeligt at forsøge at løse arbejdernes problemer enkeltvis ved domstolen. Det mest effektive vil være at organisere arbejderne, gå i direkte forhandling med arbejdsgiverne og bruge truslen om strejker som våben.
»Det er nødvendigt at ændre på styrkeforholdet mellem os og arbejdsgiverne, som ofte støttes af domstolene og regeringen,« siger han. Samtidig skal den officielle fagforenings monopol brydes, mener han. »Det er den eneste måde, vi kan sikre, at arbejderne får en tilstrækkelig stor stemme.«

