De unge rammes hårdest af den stigende arbejdsløshed
Den Internationale Arbejdsorganisation (ILO) beklager, at for mange virksomheder hellere vil betale øget aktieudbytte end at investere i nye arbejdspladser


 
	Verden risikerer at få et økonomisk opsving, som ikke bringer nogen ny jobskabelse, og det vil ramme unge mennesker hårdest i en situation, hvor den globale arbejdsløshed ser ud til at fortsætte den stigning, den har været inde igennem de seneste år. Det vurderer Den Internationale Arbejdsorganisation (ILO) i en ny rapport.

	Samtidig med at World Economic Forum i dag skydes i gang i den schweiziske by Davos ved at sætte fokus på stigende ulighed, har ILO fremhævet en »potentielt farlig kløft mellem profitter og mennesker«.

	FN-agenturet forudser, at yderligere millioner af mennesker vil slutte sig til rækken af ​​arbejdsløse, fordi virksomheder typisk hellere vil vælge at udbetale et højere aktieudbytte end at investere deres spirende overskud i at ansætte nye medarbejdere.

	ILOs Global Employment Trends rapport forudser, at den globale ledighed vil stige til 6,1 procent mod 6 procent i 2013 og fortsat vil holde sig et godt stykke over niveauet før krisen, da den i en årrække lå omkring 5,5 procent.

	ILO anslår ungdomsarbejdsløsheden til 13,1 procent, hvilket svarer til det dobbelt af ledigheden for den samlede arbejdsstyrke og næsten tre gange højere end den 4,6 procent store ledighed for voksne. En så høj andel af ungdomsarbejdsløse i forhold til voksne arbejdsløse findes der intet statistisk fortilfælde for.

	Firmaer sidder på pengene

	Guy Ryder, ILOs generaldirektør, understreger desuden, at uligheden er stigende, at der stadig består et lønefterslæb, og at problemerne med langtidsledige unge forværres, ligesom fremskridtene i fattigdomsbekæmpelse er gået i stå.

	»Virksomhedernes overskud stiger, og de globale aktiemarkeder kan se frem til at få endnu et år med rigelig omsætning, men på samme tid er ledigheden og husholdningernes indkomster gået i stå,« siger han.

	»Det beskedne økonomiske opsving er typisk ikke slået om i nogen positiv udvikling på arbejdsmarkedet i de fleste lande. Virksomhederne har siddet på pengene eller opkøbt egne aktier snarere end at investere i produktionskapacitet og jobskabelse.«

	Ryders udtalelser kommer umiddelbart efter en rapport fra den britiske ngo Oxfam, ifølge hvilken verdens rigeste 85 mennesker sidder på lige så megen rigdom som den fattigste halvdel af verdens befolkning til sammen. Angiveligt skulle de 85 rigeste eje 9.000 milliarder kr. eller lige så meget som klodens fattigste 3,5 milliarder mennesker.

	Ryder advarede om de økonomiske og sociale konsekvenser af den stigende ulighed, hvis jobskabelsen på arbejdsmarkedet fremover vil udvikle sig som i 2013.

	»Undlader vi at handle, og undlader vi navnlig at sætte ind imod ungdomsarbejdsløshedskrisen, langtidsledigheden, det høje studiefrafald og andre presserende arbejdsmarkedsspørgsmål, risikerer vi at smadre alle forhåbninger om bæredygtig vækst. Og sår kimene til yderligere, muligvis meget værre social uro,« sagde han. ILO har beregnet, at verden fik yderligere 5 millioner arbejdsløse sidste år, hvorved den globale ledighed når op på 202 millioner. Det tal forventes at stige til 215 millioner jobsøgende i 2018, eftersom væksten på i snit 40 millioner nye arbejdspladser om året ikke kan følge trit med de i snit 42.6 millioner, der hvert år ventes at gøre deres indtog på arbejdsmarkedet. Andelen af ​​unge, der hverken er i beskæftigelse eller under uddannelse, stiger fremdeles, og værst ser det blandt andet ud i de lande, der er ramt af eurokrisen. I Spanien og Irland tæller førnævnte kategori hver femte ung.

	Dystre perspektiver

	ILO tegner også dystre perspektiver for de langtidsledige.

	»Den gennemsnitlige varighed af ledighedsperioder er steget betydeligt, hvilket er et yderligere tegn på en svag jobskabelse,« lyder det i rapporten.

	En arbejdsløsperiodes gennemsnitlige varighed har ramt ni måneder i Grækenland og otte måneder i Spanien.

	Resultaterne for de såkaldt arbejdende fattige er blandede. ILO fortæller, at antallet af fattige arbejdstagere fortsætter med at falde globalt, om end i langsommere tempo end i de foregående årtier.

	I 2013 måtte skønsmæssigt 375 millioner arbejdstagere – svarende til 11,9 procent af verdens arbejdsstyrke – leve for under 1,25 dollars om dagen, mens 839 millioner arbejdstager (svarende til 26,7 procent) måtte klare sig for under 2 dollar om dagen. De tilsvarende tal var dog meget højere i begyndelsen af 2000’erne med henholdsvis 600 millioner og over 1,1 milliarder mennesker.

	ILO fastslår endvidere, at vækstøkonomierne fortsat vil nyde godt af den laveste samlede arbejdsløshed i indeværende år. Organisationen forudsiger en ledighed på 5,1 procent for vækstøkonomierne mod 8,4 procent for de mere avancerede økonomier, der udgør medlemskredsen i G20-gruppen.

	 

© The Guardian og Information

Oversat af Niels Ivar Larsen

