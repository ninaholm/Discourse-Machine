Serbien skyder på forhånd Kosovos uafhængighedserklæring ned
Serbien annullerer på forhånd den uafhængighedserklæring, som kosovo-albanerne søndag ventes at offentliggøre. Russisk præsident kalder en løsrivelse umoralsk og ulovlig
Kosovo-albanerne ventes på søndag at udråbe den omstridte provins som en selvstændig stat, selv om Serbien og Rusland protesterer mere og mere højlydt.


 Serbien og Rusland optrappede i går deres advarsler om, at de på ingen måde vil acceptere et selvstændigt Kosovo. Det skete få timer før, at FN's Sikkerhedsråd i aftes skulle holde hastemøde om den serbiske provins' løsrivelsesplaner.
Kosovo-albanerne ventes søndag at udråbe provinsen som en selvstændig stat. Men regeringen i Beograd annullerer altså erklæringen på forhånd, fordi den ifølge serberne er et brud på FN's Kosovo-resolution og internationale lovgivning.
"Disse handlinger udgør en voldelig og ensidig løsrivelse fra Serbiens territorium og er derfor nul og niks," skrev regeringen i en erklæring.
De fleste EU-lande og USA har bebudet, at de hurtigt vil anerkende staten Kosovo trods de stadig mere højlydte protester fra Ser-bien og Rusland.
"Der findes ingen større ydmygelse af Serbien, end hvis denne marionetstat på nogen måde bliver accepteret eller anerkendt," sagde den serbiske regeringschef, Vojislav Kostunica, i går til avisen Glas Javnosti.
Den moderate nationalist understregede, at hans ellers splittede regering vil stå sammen om på forhånd at annullere selvstændighedserklæringen.
Selv om der endnu ikke er fastsat noget klokkeslæt for løsrivelsen, regner også FN's Sikkerhedsråd med, at kosovo-albanerne tager det historiske skridt søndag - dagen før EU's udenrigsministre er indkaldt til møde. 
Selvstyre under FN
Kosovo, som serberne opfatter som deres 'kulturelle vugge', har været under FN-administration, siden NATO's luftbombardementer i 1999 tvang serbiske styrker ud af provinsen og stoppede Kosovo-krigen. FN's resolution 1244 giver provinsen selvstyre med FN som administrator, dog er den reelt stadig en del af Serbien.
Ruslands præsident, Vladimir Putin, gentog i går, at Rusland, der har vetoreti FN's Sikkerhedsråd, står last og brast med sine serbiske allierede.
"En ensidig erklæring om uafhængighed vil være både umoralsk og illegal," sagde Putin, der tilføjede, at Rusland har planer i skuffen for at reagere på Vestens anerkendelse af Kosovo. 


