Nu skal kinerserne til at være glade
Befolkningslykke er i centrum på Den Nationale Folkekongres, som i dag indleder den årlige samling i Kina. Goderne skal fordeles mere ligeligt, og skaden på miljøet mindskes


 BEIJING – Li Chengpeng var ikke succesrig som repræsentant for lykkelige kinesere. Kinesisk stats-tv havde for nylig udpeget den kendte samfundsrevsende forfatter og blogger til at medvirke i et tv-program, som det glade Kinas smilende ansigt. 
Det viste sig dog hurtigt, at han ikke var det rette valg. Da journalisten spørger ham, om han er glad, svarer han emfatisk: »Nej!«
»Prisen på fødevarer og boliger stiger for hurtigt, min gigtplagede mor har ingen sygeforsikring, politikerne i min hjemby er korrupte, og mange af mine blogindlæg bliver bortcensureret,« fortæller han den tydeligt frustrerede tv-journalist.
»Meningen med det her program er jo at fortælle den kinesiske befolkning, at de er lykkelige. Kan jeg ikke få dig til at sige til kameraet, at 87 procent af alle kinesere er lykkelige?,« spørger journalisten. Li Chengpeng nægter, og tv-kameraerne slukkes prompte.
»Internationale undersøgelser påstår, at danskerne er de mest lykkelige i verden. Men det kan jo ikke være rigtigt, for ifølge vores regerings tv er kinesere klart de lykkeligste,« siger han sarkastisk.
Men den kinesiske regering vil nu søge at sikre, at kinesernes lykke i fremtiden ikke kun er et faktum ifølge statsstyrede medier, men også i virkeligheden. 
I dag starter den årlige samling af Kinas parlament, Den Nationale Folkekongres. De omkring 3.000 delegeredes mission er, som premierminister Wen Jiabao udtrykker det »at gøre folk glade.« 
Og det skal gøres ved at bekæmpe det, som skaber utilfredshed i samfundet: udbredt korruption, voksende inflation, alvorlig forurening og stigende forskel mellem rig og fattig.
Klokken ni lørdag morgen vil Wen Jiabao holde kongressens åbningstale i Folkets Store Hal. Men allerede i søndags, i en onlinechat med kinesiske borgere, løftede han sløret for nogle af talens hovedbudskaber: Kina skal stoppe med at forfølge utøjlet økonomisk vækst for enhver pris og i stedet fokusere på at skabe et bedre socialt sikkerhedsnet, en mere ligelig fordeling af velstanden og en mere bæredygtig udvikling, som mindsker industrialiseringens belastning på landets hårdtprøvede miljø. Og så skal systemets folk sprede mere glæde.
»En embedsmands arbejde og politiske præstationer skal bedømmes ud fra, om befolkningen er glad og ikke ud fra, hvor mange skyskrabere han har været involveret i,« siger premierministeren.
Kongressens højeste prioritet vil være at vedtage en ny økonomisk plan – den 12. femårsplan – som vil være en detaljeret rettesnor for folkerepublikkens udvikling fra 2011 til 2015. 
Og ifølge kommunistpartiets talerør, Folkets Dagblad, vil større lykke være et hovedtema i planen. 
Mere lykke
»Lad lykken lette blandt folkemasserne,« hedder det i dagbladet, som mener, det vil lykkes ved at få folks »pengepunge til at sprænge«, skabe bedre social sikkerhed og offentlige ydelser og sikre at alle har et job og en bolig.
Men det skal også ske ved at give kineserne renere luft og vand. Det øverste lederskab er inden for de seneste dage kommet med stærke advarsler om den hidtidige økonomiske væksts ødelæggende konsekvenser for miljøet. 
»I Kinas tusinder af år med civilisation har konflikten mellem menneskeheden og naturen aldrig været så alvorlig som i dag,« siger miljøminister Zhou Shengxian. 
»Forringelsen og udmattelsen af ressourcer og miljøet er blevet alvorlige flaskehalse, som hæmmer den økonomiske og samfundsmæssige udvikling.«
Og det skaber ifølge ministeren stigende utilfredshed i befolkningen: 
»Antallet af stemmer i samfundet, som er bekymrede over miljøets helbred, stiger, og det har en negativ effekt på den sociale harmoni og stabiliteten.«
Mere forbrug
Femårsplanen vil også lægge op til et skifte væk fra en økonomi baseret på eksport og store statsfinansierede infrastrukturprojekter til en økonomi, hvor kinesernes forbrug vil skabe fremdriften. Det skal bl.a. gøre Kina mindre sårbar overfor økonomiske kriser i omverden.
Det store spørgsmål er, om ordene, som vil lyde i Folkets Store Hal i løbet af kongressen, bliver realiseret ude i landet. Tidligere forsøg på at sænke tempoet på væksten har fejlet, da lokale embedsmænd næsten altid overskrider BNP-målene. På trods af Beijings retningslinjer ser de fortsat høj økonomisk vækst som altafgørende – både for at sikre lokalregeringernes velstand og for bedre at kunne konkurrere med andre dele af landet.
Den sidste femårsplan lagde også op til et skifte væk fra en eksportbaseret økonomi til en økonomi baseret på kinesernes købekraft. Alligevel var eksport og statslige byggeprojekter fortsat økonomiens lokomotiv. Samtidig faldt kinesernes forbrug som andel af BNP med omkring 10 procent mellem 2000 og 2009.
Det skyldes især, at regeringens løfter om billigere sundhedspleje, uddannelse og boliger forbliver uindfriede. I stedet for at forbruge pengene sparer kineserne derfor op for at få råd til disse udgifter. Regeringens argumentation er, at hvis den nu endelig kan få bugt med specielt de problemstillinger, så vil kineserne være lykkelige.
»For mange folk er lykke dog ikke kun et spørgsmål om forbedret levestandard, men også om retfærdighed og værdighed. Hvis borgerne ikke har værdighed eller frihed, hvordan kan de så være lykkelige?« siger professor Li Gongming i en kommentator i South China Morning Post.
mago@information.dk

