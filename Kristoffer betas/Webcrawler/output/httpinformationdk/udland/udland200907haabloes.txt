Håbløshed har ført til opgør i Kina
Uroen fortsætter i Kinas vestlige Xinjiang-provins. Regeringen anklager eksilgrupper  for at stå bag, men det er Kinas politik og uighurernes håbløshed, der har ført til  volden, siger eksilleder
Igen i går var der sammenstød i  Xinjiang-provinsen, da han-majoriteten gik til angreb på det muslimske mindretal i den kinesiske provins - og langt blodigere billeder end dette begyndte at sive ud efter urolighederne, hvor mindst 156 uighurere er blevet dræbt.


 BEIJING - I går var det tid til hævn i Xinjiang. Bevæbnet med metalrør og trækøller gik hundredvis af han-kinesere til angreb på butikker ejet af muslimske uighurer. Politiet affyrede tåregas mod stenkastende demonstranter. »De angreb os. Nu er det vores tur til at angribe dem,« sagde en kinesisk mand i provinshovedstaden Urumqi til nyhedsbureauet Reuters.
Det sker to dage efter blodig etnisk uro, hvor mindst 156 blev dræbt. Den kinesiske regering siger, at uighurer, en minoritet, der har sproglige og kulturelle bånd til  Centralasien, søndag gik til angreb på politiet og han-kinesere, Kinas dominerende befolkningsgruppe. Uighurske eksilgrupper påstår imidlertid, at hovedparten af de dræbte er uighurer, og at det først udviklede sig voldeligt, efter politiet gik til angreb på en fredelig demonstration.
Kina lægger skylden for volden på uighurske eksilgrupper. Men Erkin Alptekin, en uighursk eksilleder, siger til Information, at Kina med den anklage skøjter hen over sit eget ansvar for den voldelige utilfredshed.
»Uighurerne kan ikke længere klare den politiske undertrykkelse, den kulturelle assimilation, den økonomiske udnyttelse og racediskriminationen, som den kinesiske regering står for,« siger han. »Håbløshed kan desværre føre til vold. Og uighurerne er i en håbløs situation«.
Opildnet til vold
Beijing har startet en medieoffensiv mod Rebiya Kadeer, lederen af eksilgruppen World Uighur Congress. De kinesiske myndigheder hævder, at hun og hendes støtter havde planlagt urolighederne i Urumqi.
Xinjiangs guvernør, Nur Bekri, har sagt, at Kadeer i telefonopkald til Kina opildnede til vold, og at internettet blev brugt til at organisere oprøret og sprede propaganda. I en meddelelse fra centralregeringen hed det, at volden var »iværksat og styret fra udlandet, og blev udført af banditter«.
62-årige Rebiya Kadeer benægtede anklagerne på en pressekonference i USA, hvor hun lever i eksil.
»Jeg har altid bønfaldet mine landsmænd om ikke at blive voldelige, det er det, kineserne venter på for at slå hårdt ned på os,« siger Erkin Alptekin, der var Rebiya Kadeers forgænger som leder af World Uighur Congress.
Den 70-årige er søn af Isa Yusuf Alptekin, en uighursk folkehelt og politisk leder, som i 1933 oprettede Republikken Øst-Turkestan, også kaldet Uighuristan, som dog hurtigt faldt fra hinanden. Sammen med faren flygtede Erkin Alptekin i 1949, da kommunisterne rykkede ind i Xinjiang.
Han bor i dag i Tyskland, hvor han bidrager med indslag til Radio Free Europe og fortsat er en stærk fortaler for uighurernes sag.
Han sammenligner situationen for uighurerne med den, som tibetanerne oplever, hvor deres sprog, kultur og religion er sat under pres. Men eksiluighurerne har ikke formået at finde lige så stor opbakning i Vesten som tibetanerne. Det mener han, der er to grunde til:
»For det første har vi ikke en Dalai Lama, og for det andet er vi muslimer,« siger han.
»Når folk i Vesten hører, vi er muslimer, er de fra start af negativt indstillede, men i virkeligheden vil det være svært at finde et mere pro-vestligt muslimsk folkefærd end os, da vi ikke har opgivet håbet om, at Vesten vil hjælpe os«.
»Vi er ikke islamiske fundamentalister, men kineserne angriber vores religion, fordi de ved, at det er det bedste skjold, vi har mod deres forsøg på at drukne vores kultur,« siger han.
I Alptekins optik har Beijing udnyttet frygten i vestlige lande for islam og terror til over for omverdenen at retfærdiggøre sit hårde greb om den uighurske befolkning.
»De forsøger at så tvivl om, hvem der er gerningsmand, og hvem der er offer,« siger han.
»Nu bliver der reageret på, at nogle kinesere er blevet dræbt i Urumqi. Men i de sidste 60 år er tusinder af uighurer blevet dræbt af kineserne. Hvor er udlandets bestyrtelse over det?« spørger han.
Undertrykkelse og vækst
Ifølge Amnesty International har Kina siden terrorangrebet den 11. september i USA brugt den amerikanske krig mod terror som undskyldning for hård undertrykkelse af uighurerne. I dag er det kun uighurer, der bliver henrettet for politiske forbrydelser i Kina. Menneskerettighedsorganisationen siger, at adskillige hundreder uighurer er blevet henrettet for at kæmpe for større autonomi for uighurer eller selvstændighed, nogle med fredelige midler, andre med voldelige. Tusinder af andre er blevet fængslet efter uretfærdig rettergang og er blevet tortureret.
Beijing peger på, at Kinas økonomiske investeringer i Xinjiang, der dækker en sjettedel af Kinas areal, har ført til øget økonomisk vækst. Provinsens BNP voksede fra 220 mia. yuan i 2004 til 415 mia. yuan sidste år. Men det har ikke imponeret Xinjiangs 8 mio. uighurer, der klager over, at racediskrimination har ført til, at det er det stigende antal han-kinesere i provinsen, der nyder godt af væksten.
»Det eneste, der kan føre til en bedre situation, er dialog, og det har jeg promoveret de sidste 40 år,« siger Alptekin. »I stedet for at anklage andre for de problemer, den selv har skabt, burde Kinas regering sætte sig ned og lytte til lokalbefolkningen. Men det gør den ikke. Og det er den ikke interesseret i. Den er kun opsat på at drukne landets minoriteter, så den kan få skabt sin store kinesiske nation«.


