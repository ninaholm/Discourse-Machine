Reform truer skoler oguniversiteters fremtid i Italien
Den italienske regerings reform af uddannelsessystemet betragtes som en trussel mod det offentlige universitets fremtid pga. milliardbesparelser. Det har givet næring til en stor protestbevægelse, som får regeringen til at tøve med vedtagelsen af en universitetsreform
En lærer danser foran et banner med ordlyden: -Skole og universitet vil ikke betale for jeres krise-. Hundredevis af lærere, elever og forældre demonstrerede mod Berlusconis milliard-spareplan på skole- og universitetsområdet.


 ROM - I de seneste uger har skolefolket protesteret mod en reform af det italienske uddannelsessystem. Regeringens lovdekret på skoleområdet blev i sidste uge godkendt af et flertal i senatet. Den del af reformen, som omfatter universitetet, skulle efter planen vedtages i denne uge, men efter optøjer flere steder i landet og en nedgang i meningsmålingerne er universitetsreformen foreløbig udskudt, skriver avisen La Repubblica søndag: "Man kan ikke tvinge det hele igennem på én gang," udtaler ministerpræsident Silvio Berlusconi. 
Det er undervisningsminister Mariastella Gelmini, som har lagt navn til en lov, der er undfanget i Giulio Tremontis økonomiministerium. I de kommende tre år skal udgifterne til skolen reduceres med over syv milliarder euro. Det vil medføre afskedigelser af omkring 80.000 timelærere. Til gengæld genoplives den gammeldags klasselærer, som skal undervise børnene i op til 24 timer om ugen. Samtidig genindføres skoleuniform og karakter for opførsel. Reformen medfører endvidere, at elever af udenlandsk oprindelse isoleres, indtil de lærer at tale italiensk. Regeringen agter at skride ind over for disciplinkrisen i skolerne og "at genoprette lærernes sociale anseelse". Selv om de 26.000 religionslærere, som udpeges af de italienske biskopper, ikke er omfattet af spareplanen, er der også i katolske miljøer kritik af regeringens politik: "Det er forkert at kalde nedskæringer for en reform," skriver ugemagasinet Famiglia Cristiana.
Nyt '68?
Gelmini-reformen har foreløbig resulteret i en mobilisering af uddannelsessektoren, som man ikke har set længe. Mange uddannelsesinstitutioner er blevet besat, og der afholdes undervisning på offentlige pladser i protest mod nedskæringerne. 
"Det eneste positive er, at man eksperimenterer med nye undervisningsformer," siger Fortunato Cacciatore, som underviser i filosofi ved Università della Calabria i Cosenza, hvor han sammen med de studerende har besat instituttet for litteratur og filosofi. Han mener dog ikke, at situationen kan sammenlignes med 1968, som f.eks. filosoffen Gianni Vattimo har gjort: "Uddannelsessystemet er ligesom f.eks. sundhedsvæsnet under så hårdt pres, at det handler om det offentlige universitets overlevelse," siger Fortunato Cacciatore.
Den planlagte reform af universiteterne vil medføre besparelser på 300 millioner euro om året i de kommende fem år. Samtidig vil regeringen tilskynde privat finansiering af universiteterne, men det bliver ekstra svært for de mafiaplagede regioner i Syditalien at få private til at investere i universiteterne. Den italienske stat investerer i forvejen blot 5.400 dollars om året per studerende, mens gennemsnittet i OECD-landene er 8.400 dollars per studerende.
Et forvarsel
Allerede i dagene inden skolelovens vedtagelse var stemningen anspændt. Berlusconi havde truet med at sætte politiet ind mod besættelser af offentlige institutioner. Francesco Cossiga, tidligere præsident for republikken, gav endda regeringen et opsigtsvækkende råd. I et interview i Bologna-avisen Il Resto del Carlino anbefalede Cossiga brugen af provokatører for at få studenternes protester til at udarte i vold: "Derefter skal ambulancernes sirener helst overdøve politibilernes," udtalte den tidligere præsident.
Det er ikke til at vide, om regeringen lytter til Cossiga. Da skoleloven i onsdags blev vedtaget, havde politiet afspærret al adgang til gaderne omkring senatet. Alligevel lykkedes det ikke at beskytte de demonstranter, som havde taget opstilling i en lille gade, som ligger over for senatet og fører ud på Piazza Navona. Kort efter afstemningen blev demonstranterne overfaldet af en gruppe mænd med slagvåben, der ankom på Piazza Navona i en mindre lastbil. Det udviklede sig til et større slagsmål, hvor borde og stole fløj gennem luften, mens turisterne flygtede. På tv-optagelserne kan man se, at flere medlemmer af dette tæskehold taler med politiet.
Bange anelser
Det skabte bange anelser forud for torsdagen strejke. I de seneste dage har der også været sammenstød mellem demonstranter og politi i Napoli, Milano og Bologna. Men det forløb fredeligt, da over en million mennesker gik gennem Roms gader for at demonstrere mod regeringens skolepolitik på Piazza del Popolo.
"Gelmini-reformen er ikke blot udtryk for udvikling uden fremskridt," sagde Antonio di Pietro, som er leder af oppositionspartiet Italia dei Valori, da Informations udsendte trak ham i ærmet på Piazza del Popolo: "Den er endnu brik i en mosaik: Et oligarki, som overflødiggør parlamentet ved udstrakt brug af lovdekreter, giver pressen mundkurv på, udsulter de offentlige institutioner og ikke tolererer protester. Det ligner et diktatur."

