SF vil have de danske styrker hjem
Inden for en kortere årrække skal alle danske kampsoldater være ude af Afghanistan. Det mener SF's forsvarsordfører Holger K. Nielsen. Han ser de udenlandske styrker som en del af problemet i stedet for en del af løsningen og mener, at Danmark skal bruge de næste år på at træne afghanske soldater i stedet for at slås  med Taleban
I går advarede udenrigsminister Per Stig Møller (K) imod at underminere indsatsen i Afghanistan med krav om tilbagetrækning, men det vælger SF's Holger K. Nielsen at ignorere. Han mener, at en exitdato kan gavne moralen i Afghanistan.


 Opbakningen til krigen i Af-ghanistan styrtdykker i næsten alle NATO-lande. Taleban vinder frem, regeringen i Kabul drukner i korruption, forsøget på at indføre demokrati er slået fejl, og der breder sig efterhånden en opfattelse af, at hele Afghanistan-projektet er ved at kuldsejle. Senest har FN besluttet at trække alle sine udenlandske ansatte ud og herhjemme sætter selv officerer nu spørgsmålstegn ved, om det nytter at blive.
Det mener SF ikke, det gør. Partiets forsvars- og udenrigsordfører, Holger K. Nielsen, mener, at de udenlandske kampstyrker skal være ude af Afghanistan inden for en overskuelig årrække, f.eks. i 2015, og det gælder også de danske styrker.
»Det er på tide at sætte dato på, hvornår Afghanistan skal være i stand til at stå på egen ben. Hvis ikke vi gør det, risikerer vi, at hele indsatsen smuldrer, og det kan vi ikke være bekendt,« siger han. »Hvis vi f.eks. sætter 2015 som exitdato, får afghanerne fem-seks år til at få styr på tingene. Det er en fair frist, og samtidig giver det os mulighed for at forlade landet med anstændigheden i behold,« siger han og mener, at forsvaret skal bruge de næste fem år på at træne de afghanske sikkerhedsstyrker i stedet for at slås med Taleban.
En streg i sandet
- NATO's øverstkomman-derende i Afghanistan, general McChrystal, siger, der er brug for mindst 40.000 mand mere i Afghanistan, hvis det skal lykkes at vende udviklingen, hvordan kommer du til den modsatte konklusion?
»Situationen i Afghanistan er meget alvorlig. På trods af otte års indsats og gentagne politiske forsikringer om, at nu går det fremad, kan man jo se, at det ikke er rigtigt. Hver gang forsvaret eller politikere siger, at nu har man fået kontrol over meget store områder, så viser det sig, at Taleban er der alligevel. Jeg hører derfor til dem, der tror, at vi er ved at komme ud i det samme morads som det, USA stod i i Vietnam og som russerne stod i i Afghanistan i 1980'erne,« siger Holger K. Nielsen, mens han rydder lidt af sit pibeduftende Christiansborg-kontor til side og finder en kaffekop frem.
- Skal vi så bare give op?
»Jeg mener ikke, vi skal trække os ud i morgen. Det vil ikke være forsvarligt. Når jeg foreslår en exitdato, er det dels fordi, det vil sætte den afghanske regering kniven for struben. Hvis afghanerne ved, at de har få år til at få styr på tingene, vil det i sig selv være et incitament til at gennemføre reformer og løse problemerne, bl.a. med korruption og narkokriminalitet. Jeg tror ikke, man kan presse regeringen til at gøre noget ved det, med mindre der er en deadline.«
Et sidste forsøg
- Canada, Holland og Australien trækker deres styrker ud i 2010 og 2011. Tyskland og Italien diskuterer, om de skal følge efter. Bidrager du ikke til, at det hele smuldrer?
»Nej, tværtimod. Som situationen er nu, risikerer man netop, at opbakningen siver bort, fordi stadig færre kan forsvare at holde et korrupt og ineffektivt regime ved magten. Hvis vi får en exitdato, vil det være muligt at samle kræfterne, få opbygget de afghanske sikkerhedsstyrker, få styr på korruptionen og få den nødvendige forsoning i gang, herunder med dele af Taleban.«
- Du mener altså, at en exitdato i f.eks. 2015 vil gøre det muligt at bevare den folkelige opbakning, både i Afghanistan og herhjemme?
»Ja, en exitdato er en forudsætning for fortsat folkelig opbakning. Man skal kunne se en afslutning på engagementet. Der skal være lys for enden af tunnelen. Ellers smuldrer det langsomt. Det er vigtigt at melde ud, både over for afghanerne og over for vores egne befolkninger, at vi kan ikke blive i Afghanistan i al evighed. Og desuden, hvad er alternativet? Er det at blive der i ti år, 20 år eller 50 år? Hvis vi bliver derovre, ender Afghanistan som et vestligt protektorat, og det kan hverken vi eller afghanerne leve med.«
- Og hvis Afghanistan ikke er klar til at stå på egne ben i f.eks. 2015?
»Hvornår man kan klare sig selv, er altid svært at afgøre. Derfor er vi nødt til at sige, nu er det tid til at springe  ud på det dybe vand. Afghanistan vil heller ikke i fremtiden være et land uden konflikter. Der har trods alt været borgerkrig i mange år, men som situationen er nu, er vores militære tilstedeværelse blevet en del af problemet  i stedet for en del af løsningen.
Vietnamisering
- Du sammenligner Afghanistan med Vietnam. Er det en ikke en letkøbt parallel til en krig i en helt anden skala, hvor 58.000 amerikanske soldater og en million vietnamesere blev dræbt?
»Jeg synes, der er meget store ligheder mellem Afghanistan og Vietnam. I begge tilfælde sender man en masse militærstyrker ind i et fremmed land, de opretholder et regime, der er korrupt,  som ikke har folkelig legitimitet og som ikke kan levere det, den skulle levere. Desuden står man over for en oprørsbevægelse, der i begge tilfælde er baseret på nationalisme.«
- Men Vietnamkrigen var jo en del af Den Kolde Krig?
»Vietnam-krigen handlede ikke kun om ideologi. Det var selvfølgelig kommunisterne, der ledede oprørerne, men det var i høj grad ønsket om at befri landet fra udenlandsk indblanding, som lå bag oprøret. Og det samme gælder i Afghanistan, ikke mindst i de pashtunske områder, hvor der en stærk tradition for nationalisme. I Afghanistan er det bestemt ikke kun overbeviste talebanere, der kæmper mod det, de opfatter som udenlandske besættelsestropper, der er også mange andre, som er imod de udenlandske styrkers tilstedeværelse i landet. Og dertil kommer, at der altid vil være civile, som bliver dræbt.«
- Ser du ingen forskelle mellem de to krige?
»Jo, Afghanistan er mere kompliceret end Vietnam. I Vietnam stod amerikanerne over for en identificerbar fjende, Vietcong. Det er ikke tilfældet i Afghanistan. I Af-ghanistan er vi ude i en sump af forskellige interesser, som militæret ikke har nogen forudsætning for at gennemskue.«
Afghanernes krig
Hvis SF får en exitdato, er partiet parat til at acceptere, at Danmark fortsat har 750 soldater udsendt. Men Holger K. Nielsen har stadig sværere ved at se, hvilket argument, der skal overtale danske familier til at sende deres sønner og døtre i krig
»Jeg er ligeså berørt som alle andre, når danske soldater bliver dræbt dernede, og jeg kan godt forstå, at politikerne er nødt til at sige til de pårørende, at deres sønner og kærester er faldet for at forbedre Danmarks sikkerhed, men grundliggende mener jeg ikke, det holder.«
- Men vi har jo hele tiden fået at vide, at formålet var at sikre, at Afghanistan ikke igen bliver et tilholdssted for al-Qaeda?
»Argumentet om at Danmarks sikkerhed starter i Afghanistan, anser jeg for meget tvivlsomt. I dag har terrorismen sit udspring mange andre steder; bl.a. i Pakistan, Yemen, Somalia og Saudi-Arabien, ja selv i Europa. Det er en meget flydende trussel, og det er dybt naivt at tro, at hvis bare vi vinder i Afghanistan, har vi vundet kampen mod terrorismen.«
- Hvad skal vi så gøre, udvide krigen til Pakistan osv?
»Nej, der vil stadig være en kamp mod terror, men det er en kamp, der skal vindes med andre midler; med efterretninger og politiarbejde, ikke med militære midler. Der er brugt milliarder af dollar på at føre krig mod terror, uden at det har løst problemet. Derfor er vi nødt til at spørge os selv, om det skal fortsætte«
- Men hvad med risikoen for, at Taleban igen tager magten i Afghanistan? Eller at landet ender i en ny borgerkrig?
»Det skal vi selvfølgelig arbejde på ikke sker, men ærlig talt anser jeg det ikke for særlig realistisk. Taleban kom jo til magten i et tomrum, som ikke længere findes. På bundlinjen står imidlertid, at vi kan hjælpe afghanerne, men de skal selv ville det her. Krigen mod Taleban er afghanernes krig, ikke vores.«
Uden for de småsprossede vinduer river efterårsblæsten i to store Dannebrog-flag på halv. Et stenkast borte er Afghanistankrigens seneste offer, sergent Michael Ebert fra Livgarden, netop blevet bisat fra Vor Frue Kirke. Han blev 23 år.

SFs 10-punkts-strategi for Afghanistan-indsatsen kan ses her:
http://www.sf.dk/Default.aspx?func=article.view&id=85007

