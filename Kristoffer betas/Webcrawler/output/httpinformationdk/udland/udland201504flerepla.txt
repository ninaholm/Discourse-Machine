’Vi har ikke flere pladser på kirkegården’
Hvis tendensen fortsætter, vil tusindvis af bådflygtninge drukne i Middelhavet i de kommende måneder. For at forhindre det er EU-landene tvunget til hurtigt at blive enige om en ny, effektiv og solidarisk strategi
 30-årige Basary fra Senegal er én af de heldige. Han har nemlig fundet arbejde som mandarinplukker i Francesco og Salvados’ mandarinplantage, der ligger cirka 10 kilometer væk fra asyllejren CARA di Mineo. som er Europas opholdssted for immigranter. I starten af april boede 2.898 mænd, 97 kvinder og 29 børn i lejren, som fungerer som en lille landsby. Her er både købmandsforretninger, frisør- og barbersaloner, cykelsmede og andre interimistiske, små boder. Her kan man finde en kirke og en moské, som ligger i henholdsvis en stor container og et telt. Desuden har lejren sit eget fodboldhold og deltager i den lokale liga.
Ved ottetiden – alle ugens hverdage – kommer Francesco i sin gamle bil og henter Basary, der står og venter i et vejkryds ikke langt fra asyllejren. Herefter bliver han kørt til plantagen, og dagens arbejde går i gang. Han plukker typisk fra klokken 9-17. En dags arbejde giver ham 50 euro, og det er en fin løn sammenlignet med mange andre steder, hvor der betales helt ned til 20 euro for en endnu længere arbejdsdag.
Mange andre immigranter står hver eneste dag i det samme vejkryds som Basary og håber på at blive hyret til et job i markerne. Men kun de færreste får chancen. Basary har boet i Mineo-asyllejren i cirka et år og venter stadig på sine opholdspapirer. Der går stadig nogle måneder, før de er klar, og indtil da har han ikke mulighed for at forlade området. Basary drømmer om at rejse til Frankrig og besøge noget familie, der opholder sig der. Og så vil han også bare gerne finde et arbejde; et rigtigt et af slagsen.


 Er der én, som har travlt med at vaske hænder efter den største drukneulykke på Middelhavet siden Anden Verdenskrig, så er det Italiens ministerpræsident, Matteo Renzi:
»Det er ikke sådan, at Operation Mare Nostrum ville have ændret noget i forhold til det, der er sket i dag (søndag, red.),« sagde den italienske regeringsleder på et pressemøde i Rom, mens redningsfolkene på Middelhavet stadig forsøgte at få overblik over katastrofens omfang.
Mindst 500 bådflygtninge, måske helt op til 900, frygtes at have mistet livet. Men kunne det være undgået, hvis Renzis regering ikke havde valgt at afvikle den omfattende overvågnings- og redningsoperation, Mare Nostrum, som blev iværksat efter en ulykke med over 300 dødsofre i efteråret 2013 under Enrico Lettas regering?
Ifølge Renzi udgør afløseren Operation Triton et vigtigt første skridt i retning af en fælleseuropæisk flygtningepolitik, fordi den finansieres af EU’s grænseagentur Frontex. Men Triton har et månedligt budget på 2,9 mio. euro, hvor den italienske stat brugte 9,5 mio. euro om måneden på Mare Nostrum.
Italienerne overvågede farvandet næsten helt ned til den libyske kyst og reddede på et år 160.000 bådflygtninge i land, mens Frontex ikke patruljerer længere end 30 sømil fra de italienske kyster.
Trods den rekordstore tilstrømning lykkedes det således i 2014 at holde det officielle dødstal nede på 3.500. Foreløbig er mindst 1.500 bådflygtninge druknet i 2015 – endnu inden sæsonen for alvor er begyndt. Så hvis tendensen fortsætter, kan Europa imødese titusinder af dødsfald på Middelhavet i de kommende måneder. Men i stedet for en større redningsindsats, som alle flygtninge- og nødhjælpsorganisationer efterlyser, vil Renzi bekæmpe menneskesmuglerne for at stoppe tilstrømningen: »Disse mennesker kan kun reddes ved at forhindre dem i at tage af sted,« hævder han.
Bevidst forbrydelse
Ifølge flere italienske aviser forsøger Renzi at involvere FN’s sikkerhedsråd. Målet er en juridisk ramme, som kan muliggøre en international politiaktion langs Libyens kyster. Det kan enten være i form af en FN-resolution som den om bekæmpelse af pirateri i Adénbugten fra 2008 eller ved at udvide mandatet for bekæmpelsen af ISIS i Irak og Syrien, så det kommer til at omfatte Libyen. Men det forudsætter, at EU for en sjælden gangs skyld »taler med én stemme«, skriver La Repubblica.
Højrefløjspartiet Lega Nords leder, Matteo Salvini, foreslår derimod en flådeblokade foran Libyen. Indenrigspolitisk bliver Renzi presset mod højre af Salvini, der har droppet norditaliensk separatisme som partiets mærkesag for at vinde vælgere i den sydlige del af landet med et program, som primært er baseret på modstand mod indvandring og EU. Siden 2001 er antallet af indvandrere i Italien steget fra 3,2 procent til over 10 procent af den samlede befolkning:
»Jeg er træt af at rejse rundt i Italien og se tusindvis af immigranter, der ikke laver noget, men bor på hotel med morgenmad, frokost og middag betalt,« sagde Salvini søndag eftermiddag i et underholdningsprogram på tv.
I realiteten er modtageforholdene dog ikke overdådige. Tværtimod har de seneste års massive tilstrømning forringet forholdene på modtagecentrene, hvor den organiserede kriminalitet har sørget for at få sin bid af kagen på flygtningenes bekostning. Udliciteringen af driften af Europas største center for asylansøgere, Mineo på Sicilien, bliver nu undersøgt i forbindelse med en større mafiasag i Rom. Og i går anholdt politiet 10 asylansøgere i Mineo, som mistænkes for at indgå i et international netværk af menneskesmuglere. Samtidig er det blevet sværere at finde et sted at begrave dem, der ikke overlever overfarten: »Vi har ikke flere pladser på kirkegården,« udtaler borgmesteren på Lampedusa, Giusi Nicolini, til Corriere della Sera, »og jeg vil sige til alle Europas ’Salvinier’, at det var en bevidst forbrydelse at udskifte Mare Nostrum med Triton.«
Ingen tryllestav
Ifølge Federica Mogherini, EU’s udenrigschef og tidligere italiensk udenrigsminister, kræver situationen på Middelhavet en større indsats fra de europæiske lande:
»Vi er omringet af konflikter, og vi har ingen tryllestav. Men en ny tilgang er nødvendig og mulig,« udtaler Mogherini til La Stampa: »Det vil sige investeringer – altså flere ressourcer til redningsaktionerne på havet, som alt for få lande oppebærer. Og det vil sige solidaritet i modtagelsen – der er altså behov for en sammenhæng i forhold til de tårer, man fælder over de døde.«
Emnet blev i går diskuteret på et møde for EU’s udenrigsministre i Luxembourg, som blev indledt med et minuts stilhed til minde om de døde. Torsdag er der indkaldt til et ekstraordinært møde om flygtningesituationen i Det Europæiske Råd. Der er dog to nøgletemaer, som ingen europæiske regeringsledere har vovet at adressere direkte. Det første handler om flygtningenes konventionssikrede ret til adgang til asylprocedurerne.
I 2012 fastslog en dom fra Den Europæiske Menneskerettighedsdomstol, at Italien havde krænket flygtningenes rettigheder ved i samarbejde med det gamle styre i Libyen at afvise dem på åbent hav. Spørgsmålet er, om Renzis forslag om en international politiaktion mod menneskesmuglerne ikke vil medføre lignende asylretslige problemer.
Det andet følsomme emne vedrører den såkaldte Dublin II forordning, som medfører, at alle flygtninge er forpligtet til at søge om asyl i deres første ankomstland i EU. Det betyder, at modtage- og sagsbehandlingssystemet er overbelastet i middelhavslande som Italien, Malta og Grækenland.
Spørgsmålet er, om det er muligt at skabe reel solidaritet på det udlændingepolitiske område uden at gøre op med dette princip, som den danske regering forsvarer med næb og kløer. EU-parlamentets formand, tyskeren Martin Schulz, opfordrer medlemslandene til at hæve sig over nationale hensyn:
»Vi må spørge os selv, om vi har gjort nok for at redde disse desperate flygtninges liv,« udtaler Schulz. »EU er nødt til nu og her at vise sin styrke og nytteværdi.«

