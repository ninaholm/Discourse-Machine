Manden, der holder klodens fremtid i sine hænder
Den franske udenrigsminister og COP21-formand har tilsyneladende godt styr på begivenhederne ved årets klimatopmøde
 Den franske udenrigsminister, Laurent Fabius, får stor ros fra alle sider for sin ledelse af klimatopmødet i Paris. Foto: AP/Polfoto


 Han bliver rost fra alle sider den franske udenrigsminister og COP-formand, Laurent Fabius, der styrer begivenhederne ved årets klimatopmøde, COP21.
Processen har – indtil videre – da også kørt med en præcision næsten som et schweizisk urværk. Når COP-formand Fabius meddeler, at nu er der møde i plenum, så er der møde. Ikke som ved tidligere klimatopmøder, hvor ventetid og uendelige skænderier forsinkede alle processer. Og det får mange – blandt andre den danske chefforhandler, Mercan-Ellen Nielsen, til at rose Laurent Fabius.
Hun mener, det foreløbigt »har været en meget positiv proces«, og nævner COP-formandens evne til at få de mest genstridige nationer til at deltage konstruktivt ved at give dem vigtige roller i processen.
»Når man på forhånd godt ved, at der kan være problemer med Venezuela, er det udtryk for rigtig godt håndværk at give dem en central rolle.«
Samme toner lyder fra den danske energi- og klimaminister, Lars Christian Lilleholt (V), der ved gårsdagens pressebriefing lagde vægt på det franske formandskabs store diplomatiske evner.
»Jeg vil gerne benytte lejligheden til at rose det franske formandskab. De gør det rigtig, rigtig godt, og man må sige, vi er heldige at have et fransk formandskab, netop som vi skal lave en så stor aftale. For er der noget, franskmændene er dygtige til, så er det diplomati,« siger den danske minister, og fortsætter: »Det, at vi ikke har oplevet noget sammenbrud endnu, er udtryk for, at der er opbakning til den proces, de kører.«
En garvet politikker
Laurent Fabius er bestemt heller ikke en helt uprøvet politiker. Som 28-årig blev han første gang stemt ind i parlamentet for det franske socialistparti, og da François Mitterrand i 1981 blev præsident, fik Fabius sin første ministerpost med ansvar for de offentlige budgetter.
Senere under Mitterrand opnåede Fabius at blive premierminister som 37-årig fra 1984 til 1986, og siden har han bestredet posterne som både parlamentsformand og finansminister, inden han under den nuværende socialistiske regering har fået ansvaret som udenrigsminister.
På klimatopmødet beskrives han af delegerede som rolig, venlig og imødekommende og som en mand, der forstår, at alle lande har ømme tæer i forhold til en klimaaftale, men at de skal behandles med stor respekt, ligegyldigt hvor svære krav de i udgangspunktet måtte stille.
Processen ingen tør spolere
Også blandt de deltagende civilsamfundsorganisationer lyder der roser til COP-formanden. Troels Dam Christensen, koordinator for sammenslutningen af danske miljøorganisationer i 92-gruppen, kalder således Laurent Fabius for »en sikker hånd,« der har vist sig »utrolig driftsikker«. Men han er også hjulpet godt på vej af den generelt positive stemning og presset fra omverden, der vil have en klimaaftale. Det betyder, at færre lande er villige til at spolere festen i Paris, mener han:
»Der er et enormt stort pres på alle lande. Ingen har lyst til at være det land, der ender med at blokere en aftale.«

