Fulde - og tomme - pengetanke
Banker tjener ikke på dig, mig eller din grønthandler. Sidste år tjente de danske banker 10 gange mere på at købe og sælge på et usikkert marked end på almindelig bankvirksomhed. Mere usikkert er det, hvordan det er lykkes Plum-fonden at klatte 300 mio. væk


 Den historisk store redningspakke på 110 mia. euro til Grækenlander i virkeligheden også en redning til tyske og franske banker, som ligger inde med store mængder græske statsobligationer, der ville blive reduceret til værdiløst papir i tilfælde af en græsk statsbankerot. Det pointerer den anerkendte franske økonom Jean-Paul Fitoussi over for International Herald Tribune.
»Det forstod franskmændene straks, mens det ikke lod til, at tyskerne gjorde,« siger han med hentydning til Tyskernes fodslæberi i processen med at strikke en hjælpepakke sammen.
Noget kunne dog tyde på, at de tyske banker selv er klar over problemstillingen: Financial Times Deutschland rapporterer, at de tyske finansgiganter Deutsche Bank, AlliazogMunich Retilsammen skulle være klar med en milliard euro i ekstraordinære lån til grækerne. Et initiativ, forbundskansler Merkel ikke overraskende har bifaldet. Også Frankrigs finansminister opfordrer banksektoren til at komme ind i kampen.
Der er forhåbentlig ikke flere støttepenge på vej til de danske banker. Sidste år tjente de nemlig ti gange så meget i deres markedsafdelinger, der køber og sælger på børserne, som på de traditionelle bankaktiviteter, viser en opgørelse i Ugebrevet Mandag Morgen. Samlet tjente Danske Bank, Nordea, Nykredit Bank, Jyske Bank og Sydbank 'kun' 2,9 milliarder kr. før skat på de almindelige bankaktiviteter, mens gevinsten på de markedsrelaterede aktiviteter var 29 milliarder kr. Forklaringen er, at der har været så stor udsikkerhed på markederne, fortæller bankanalytiker Bjarne Jensen, BJ Consult.
»I markedsoperationerne tjener man mange penge, når der sker noget ude i verden. Når markederne går op og ned, så købes og sælges der. Enhver børshandler ønsker sig bevægelse. De lever af, at der handles meget,« siger han. Ifølge administrerende direktør i Sydbank Carsten Andersen er det ingen tilfældighed, at området vokser i hans bank.
»Vi ser et stort behov for at handle med pensioner, puljer, for at risikoafdække for vores kunder. Det vil komme til at betyde mere i vores samlede forretning i fremtiden. Der er tale om en anden type bank end for 25 år siden,« siger Carsten Andersen til Mandag Morgen.
En bank, der måske har være lige frisk nok med salg og køb er Saxo Bank. Efter den omfattende presseomtale i de sidste uger som følge af, at det portugisiske finanshus Fortune har politianmeldt banken har Finanstilsynet nu besluttet at se Saxo Bank efter i sømmene:
»Vi er i gang med at undersøge Saxo Bank på baggrund af en henvendelse fra Fortune,« bekræfter Ulrik Nødgaard fra Finanstilsynet.
Om der også skal laves en undersøgelse af, hvordan det er lykkes for Enkefru Plums Støttefond- i almindelig tale Plum-fonden - at går fra en formue på 300 millioner gode danske kroner for tre år siden til i dag, at skylde 24 mio. til Skat og Nordea, vides ikke. Men fonden - der i Berlingske Tidende konsekvent omtalt som 'venstrefløjens pengetank' - har i hvert fald indgivet konkursbegæring til Sø og Handelsretten i København.
»Opløsningen af fonden sker med tilslutning fra Civilstyrelsen og fondens hovedkreditor efter flere måneders forsøg på en mindelig afvikling,« oplyser bestyrelsen mandag formiddag i en pressemeddelelse fra advokat Knud Foldschack.
Ifølge Berlingske er hovedparten af fondens uddelinger gået til bestyrelsesmedlemmernes egne projekter. Samtidig har salærer og honorarer til advokat Christian Harlang, der blev afsat som administrator i efteråret 2009, i de senere år gjort ham til den største beløbsmodtager af fondens penge.
»For bare få år siden var fonden særdeles velhavende, men på baggrund af rådgivning fra advokat Christian Harlang undlod fonden i tide at sælge fondens aktier for et trecifret millionbeløb,« skriver bestyrelsesflertallet i dagens pressemeddelelse.


