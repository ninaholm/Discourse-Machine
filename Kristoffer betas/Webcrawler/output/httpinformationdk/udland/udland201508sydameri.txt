Sydamerika: Presset vokser på Dilma Rousseff
Korruption, sparepolitik og elendige økonomiske nøgletal: Brasiliens præsident er under enormt pres fra en voksende opposition, der kræver hendes afgang
Dilma Rousseff har i menings-målingerne fået den laveste opbakning til en brasiliansk præsident siden demokratiets genindførelse i 1985.


 Det er bestemt ikke gået som planlagt for Dilma Rousseff, efter at hun med marginaler genvandt præsidentembedet i oktober sidste år.
Først eksploderede Brasiliens historisk største korruptionsskandale om bestikkelse og misbrug af statens ressourcer i det statslige olieselskab, Petrobras. Og selv om alle foreløbige undersøgelser viser, at præsident Rousseff næppe selv kan forbindes med den årelange og omfattende korruption, står hun med det endelige ansvar for oprydningen, der trækker tråde langt ind i landets politiske top inklusive Rousseffs eget parti, Arbejderpartiet (PT).
Samtidig er den økonomiske nedtur for Brasilien taget til. I år forventes Latinamerikas folkerigeste nation at ende i recession, inflationen galoperer, og manglende kreditmuligheder betyder, at der i øjeblikket spares på de offentlige udgifter til blandt andet uddannelse og sundhed. I sidste uge nedgraderede Moodys endda Brasiliens økonomi til nær junkstatus.
Og det koster. Friske målinger fra opinionsinstituttet Datafolha viser, at 71 procent af de adspurgte mener, at præsidenten klarer sig dårligt, hvilket er den laveste opbakning til en præsident siden demokratiets genindførelse i 1985.
»Jeg kan ikke huske at have set en politisk krise som denne. For i modsætning til i andre tilfælde er der ingen udsigt til en løsning. Ingen kan sige, hvordan vi kommer helskindet igennem,« siger Jairo Nicolau, politolog ved Rio de Janeiros statslige universitet til den britiske avis The Guardian.
Lula i forsvar for Dilma
Mens et stigende antal kritikere mener, at Dilma Rousseffs upopularitet er selvforskyldt, hævder tilhængere af præsidenten, at modstanden orkestreres af landets økonomiske elite, som ønsker at »kuppe« magten.
»Døm ikke en regering efter blot seks måneders lederskab,« sagde tidligere præsident Lula da Silva forleden og sammenlignede modstanden imod Rousseff med den modstand, han selv fik at føle i 2005, da der ligeledes var kritiske røster, der forlangte hans afgang.
»Dengang sagde jeg til dem: Hvis I vil af med mig, er i nødt til at tage kampen i gaderne med det brasilianske folk.«
Søndag forventes millioner på gaderne i de større brasilianske byer i protest mod den nuværende regering og landets økonomiske deroute med krav om præsidentens afgang. Ifølge opinionsinstituttet Datafolha støtter to af tre brasilianere det krav.

