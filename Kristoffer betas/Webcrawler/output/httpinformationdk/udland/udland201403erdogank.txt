Erdogan er klar vinder af tyrkiske lokalvalg
Trods signaler om afvigende meninger i det regerende AK-Parti er premierminister Erdogan politisk styrket efter lokalvalgene søndag. Og en formindskning af polariseringen i det tyrkiske samfund synes længere væk end nogensinde. Nu ventes Erdogan at stille op til præsidentvalget i august
Tyrkiets premierminister, Recep Tayyip Erdogan, vinker til sine støtter, efter at han har stemt i søndagens lokalvalg. Han havde gjort lokalvalgene til en folkeafstemning for eller imod hans person, efter han og partiet AKP har været ramt af store korruptionsskandaler. Og han fik massiv opbakning.


 
	 

		En øjensynligt ubetydelig detalje på lokalvalgdagen søndag eksponerede den politiske krise, Tyrkiet gennemlever i disse måneder: Ahmet Ökzüskaya, en valgt politiker for premierminister Recep Tayyip Erdogans AK-Parti, forlod partiets parlamentsgruppe med den begrundelse, at han er ’uenig i partiets voksende anti-demokratiske tendens’. Ökzüskaya er valgt i Kayseri, en tekstilby lige midt i Anatolien, Tyrkiets hjerteland. Og ikke kun et traditionelt støttepunkt for Adalet ve Kalkinma Partisi (Retfærd- og Udviklings-Partiet), men præsident Abdullah Güls hjemby og tidligere valgkreds. At en politiker fra Kayseri, af alle byer, vælger at vise sin politiske modstand på denne hidtil vigtigste valgdag for Erdogan, der gjorde lokalvalgene til en folkeafstemning for eller imod hans person, er en symbolik så tyk som anatolsk sirup. For den afdækker ikke kun det traditionelt sekulære-liberale borgerskabs modsætning til den nye islamiske elite omkring AKP, men også en begyndende splittelse i det islamistiske parti, der sidder på halvdelen af vælgerne, og som frem til sidste sommer stort set blev accepteret af den anden halvdel; på grund af regeringens resultater: lav inflation, øget vækst, forbedret (om end stadig ufuldkommen) social- og sundhedstjeneste og – ikke mindst – øget egnsudviklingsstøtte i det AKP-loyale centrale Anatolien.


	Forud for valget meddelte Erdogan, at han gik af, hvis AKP fik færre stemmer end de knap 39 procent, partiet fik ved lokalvalgene i 2009, og søndagens lokalvalg viser, at han ikke kun har holdt skansen, men befæstet den. Dog med lidt mere besvær end de umiddelbare stemmetal tyder på.

	Overordnet synes AKP at have taget ca. 45 procent af stemmerne, mens det republikanske folkeparti, CHP, fik 27-28 procent – i skrivende stund er alle stemmer stadig ikke talt op.

	Men kun en ny valglov har sikret, at AKP beholder overborgmesterposten i Ankara, som partiet har haft siden 1994, nemlig fordi flere landkommuner før valget blev lagt ind under hovedstaden. Med den gamle valglov ville CHP have vundet Ankara, og partiet bebudede i går et sagsanlæg for valgsvindel ved en appeldomstol, da afstanden mellem de to partier kun er 0,9 procent i AKP’s favør.

	Mere overraskende er det dog, at CHP tabte feriebyen Antalya ved Middelhavet til AKP, der ellers står svagt i de rigere vestlige provinser. Men i resten af landets 81 provinser, bortset fra nogle kurdiske, er AKP i det store og hele vinderen.

	Polariseringen fortsætter

	Spørgsmålet er nu, om valgsejren vil dæmpe den polarisering, Erdogan har spillet på i sin valgkamp, men som han erklærede for afsluttet i sin ’balkon-tale’ søndag aften, hvor han noterede sin sejr og kaldte sine 77 millioner landsmænd for ’brødre og søstre’. Og svaret er: næppe. Intet tyder på, at den række skandaler, der har plettet premierministerens image, vil gå væk. Den seneste er et lækket lydbånd på YouTube, hvor fire højtstående sikkerhedsfolk, herunder udenrigsministeren og efterretningschefen, åbenbart i ramme alvor drøfter en hemmelig plan om at fremprovokere et militært angreb på Syrien ved at lade egne tyrkiske agenter bombe et historisk osmannisk gravmæle på syrisk territorium. Denne og en stribe andre sager, der har fået Erdogan op i det røde felt med forbud mod twitter og YouTube, har fået såvel EU som Washington til at løfte lidt mere end et øjenbryn i misbilligelse. Erdogans overreaktion på miljøprotester mod nedlæggelse af en park i Istanbuls centrum, hans vanemæssige overgreb mod presse- og ytringsfrihed og hans vendetta mod justitsvæsnet har radikaliseret det politiske klima i en grad, der vækker bekymring langt ind i hans eget parti. Som en politisk kommentator i Ankara sagde til Information: »Der var røster i AKP, og ikke kun Abdullah Güls, der før valget kritiserede Erdogans totalitære tilbøjeligheder, men de holder kæft nu. For valget viser, at vælgerne er ligeglade med korruptionen og fraværet af demokrati og ytringsfrihed – de stemmer for, at de faktisk kan møde en læge ansigt til ansigt, når de bliver syge, at deres børns skolebøger er gratis, og at offentlig transport er både billig og forbedret.«

	Præsidentambitioner

	Valgets udfald betyder tillige, at Erdogan formentlig opstiller til præsidentvalget i august, hvilket otte ud af 10 tyrkiske kommentatorer udelukkede for bare et par uger siden. Men med hans stemmetal og den kendsgerning, at oppositionen ikke råder over en kandidat med samme populistiske appel, er det nu sandsynligt. Om Gül vælger at genopstille vil afhænge af de aftaler, han kan indgå med Erdogan. Gül, der fra Ankara-residensen i Cankaya har lagt umiskendelig afstand til Erdogans totalitære tilbøjeligheder, har hverken meldt til eller fra, men anses for at være den eneste kandidat, der vil have en chance for at matche Erdogan.

	Eller vil han? Erdogans appel til folkedybet har endnu en gang vist sig at være dræbende for politiske dissidenters lyst til konfrontation. Her er vi tilbage hos Ökzüskaya, der deserterede på selve valgdagen. Var det efter aftale med Gül, at han meldte sig ud i lede ved lederens udemokratiske fremturen? Eller var han blot endnu en frustreret drop out fra den islamiske prædikant Fetullah Gülens religiøse bevægelse, der var allieret med Erdogan i elimineringen af militærets og den gamle kemalist-elites politiske monopol, men nu er Erdogans politiske hovedfjende?

	Angreb på oppositionsmedier

	Det væddes der om i Ankaras politiske miljø – hvad, der derimod vides med sikkerhed, er, at Gülen-bevægelsen fortsat vil sabotere AKP-lederen politisk. Og at denne heller ikke er sart i sit valg af forsvarsmetoder viste sig søndag, da det Gülen-relaterede nyhedsbureau Cihan blev mål for cyber-angreb, hvilket spolerede bureauets løbende formidling af exitpolls – der i øvrigt var meget forskellige fra tallene hos det statslige og regeringstro nyhedsbureau, Anadolu Ajansi. Gülen-bevægelsens dagblad, Zaman, der er Tyrkiets største, havde ligeledes internetnedbrud frem til i går eftermiddag.

	Erdogan beskylder bevægelsens medlemmer i politi- og anklagemyndighed for at stå bag de lækkede aflytninger med pinlige afsløringer af megakorruption i AKP-toppen, som også rækker helt ind i hans familie, og han lovede da også under valgkampen, at han vil gå målbevidst efter ’forræderne’, når folket havde givet ham det nye mandat.

	Jo, der er sket en del siden denne korrespondent mødte op i Kayseri i december 1995 for at følge Abdullah Güls valgkamp som kandidat for det senere forbudte Koran-parti, Refah (Velfærd). Den gang var de tyrkiske islamister på fremmarch, og da Gül marcherede fra tæppehandler til tæppehandler, fra teglas til teglas i Kayseris basar, gentog han et spørgsmål til Informations udsendte: »Hvad ser du? – er vi så slemme og udemokratiske, som I siger deroppe i Europa?«

	Der skulle gå næsten 20 år, før svaret omsider må være et »ja«. Ikke på grund af Güls politiske fremtoning, men på grund af Erdogans. De to stiftede AKP i 2001, da det dæmrede for de yngre tyrkiske islamister, at vejen til indflydelse ikke var Koranen, men gik via Bruxelles. Og deres reformer, der gav adgang til ansøgningen om fuldt EU-medlemskab, var også billet til regeringsmagten i mere end 11 år. Efter søndagens valg tyder alt på, at EU har gjort sin pligt, så EU kan forsvinde.

