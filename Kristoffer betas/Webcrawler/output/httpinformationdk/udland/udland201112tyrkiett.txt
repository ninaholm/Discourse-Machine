Tyrkiet taber terræn i det arabiske forår
For blot ét år siden var Tyrkiet rollemodel for araberne — nu sammenlignes tyrkisk udenrigspolitik med fodboldlandsholdets fravær af resultater


 BEIRUT— Ved en af den slags konferencer, der bruges til gensidig skulderklappen, mødtes tyrkiske og arabiske intellektuelle denne weekend i Gaziantep lige nord for grænsen til Syrien.
Formålet var at tage pejling af tyrkisk udenrigspolitik efter de arabiske revolter, der kom helt bag på Ankara.
Men mødets sluterklæring var typisk neutral: ’det arabiske forårs positive udvikling til trods er der stadig risiko for, at gamle autoritære regimer genopstår under nye navne’.
Men i tyrkisk presses referater spores misnøje med landets åbenlyse manglende evne til at justere en udenrigspolitik, der gjorde premierminister Recep Tayyip Erdogan til arabisk helt i 2009. I Beirut kan man stadig se et plakatkontrafej med teksten ’den arabiske fører’, men det er falmende. Og arabiske ledere er i stigende grad opmærksomme på en glose, der høres stadig oftere: ’neo-osmannisk’. Ser Erdogan sig selv som en ny sultan i det fordums imperium?
Det var dygtigt spin, da Tyrkiets udenrigsminister, Ahmet Davutoglu, solgte parolen ’nul problemer med naboer’.
Syriens tabte søn
Men realiteten er, at Tyrkiet har problemer med de fleste naboer — og i særklasse med Syrien, førhen favoritnabo, men nu mål for tyrkiske sanktioner: forbud mod våbensalg, suspension af økonomiske aftaler, indefrysning af indeståender i tyrkiske banker og indrejseforbud for regimets spidser. Der er planer om en ’humanitær korridor’ fra Syrien til Tyrkiet, og det nu og da velinformerede israelske Debka File skrev for få dage siden, at militæreksperter fra NATO og arabiske golfstater (formentlig Qatar) allerede har etableret en kommandocentral i Iskenderun i Hatay-provinsen, der forbereder militær intervention i det nordlige Syrien.
Tyrkiets Syrien-politik i 2008-2009 er altså en fiasko, hvilket forklarer, hvorfor den i forvejen labile Erdogan har ’høje tindinger’ i kravet om Bashar al-Assads afgang. »Far er ikke skuffet, far er vred,« som en tyrkisk kommentator tørt noterede, »adoptivsønnen er ulydig og ligeglad med, hvad han siger.«
To udenrigspolitikker
Formålet med den diplomatiske offensiv over for araberne, der gik strygende indtil i år, var tostrenget: at skabe et politisk-økonomisk alternativ til den træge proces om fuldt EU-medlemskab og at søge indflydelse i Mellemøsten på bekostning af Saudi-Arabien, Egypten og bag ved det hele: Iran.
EU, som stadig aftager mere end halvdelen af den tyrkiske eksport, er ifølge tyrkiske kilder mere eller mindre opgivet. Med en vækst på 7,5 pct. er tyrkerne ikke forhippede på at blive indlemmet i et EU med Eurokrise. I 2004 gik 74 pct. af de 78 mio. tyrkere ind for fuldt medlemskab af EU, i dag er det 38 pct.
Ganske vist fastholder den tyrkiske Europaminister, Egemen Bagis, at Tyrkiet er ansøger, men med argumentet at Europa har mere brug for Tyrkiet, end omvendt. »Hold ud Europa, Tyrkiet kommer jer til undsætning,« sagde han for nylig.
Men forhandlingerne hjælpes ikke frem ved, at det græske Cypern bliver EU-formand i juli 2012.
Fodfejl i Kairo
Eksporten til den arabiske verden er steget fra 12,5 pct. i 2004 til omkring 20 pct. i 2010, men politisk er det ned ad bakke. Tyrkerne havde ikke en heldig hånd, da de afviste at sælge våben til de libyske oprørere i Benghazi og modsatte sig NATO-indgriben, hvorved de fremstod som støtter til Muammar Gaddafi. Det vakte vrede, og selv om Tyrkiet havde milliarder af dollar investeret i Libyen, er det ikke på listen over lande, det ny Libyen har inviteret som investorer.
Erdogan var heller ikke heldig, da han var i Egypten efter revolutionen og anbefalede sine værter at etablere ’en sekulær stat’. Ordet ’sekulær’ er sjofelt i egyptiske ører, og Det Muslimske Broderskab knurrede. Tyrkiet, hvis flag sås på Tahrirpladsen i februar, var da også uden for syns- og hørevidde op til valget for en uge siden.
Tyrkiets brud med Israel har heller ikke øget indflydelsen på palæstinenserne. Fatah-styret på Vestbredden har, opmuntret af Egypten, frabedt sig tyrkisk ’hjælp’, og Hamas i Gaza har takket for flotilleskibet ’Mavi Marmara’, hvor ni tyrkiske aktivister blev dræbt, men er stadig loyale over for sponsorerne i Iran. Hvorfor virker det ikke?
Ifølge analytikeren Cumali Ünal i avisen Zaman er Tyrkiet på spanden, fordi politikken stiler højere end evnerne — for få tyrkiske diplomater taler arabisk, og færre har en dybere indsigt i religionen, der er politisk vejledende i de arabiske lande.
»Udenrigspolitikken ligner fodboldlandsholdet,« skriver Ünal, »den har ikke entydig stil og karakter. Somme tider spilles der over evne, og stærke nationer besejres, andre gange tabes der til inferiøre modparter.«
Tyrkiet kom ikke med til EM i 2012 efter play off-nederlag til Kroatien med 4,29 mio. indbyggere.

