Volden i Athen blusser op igen
Politi og unge demonstranter stødte igen sammen i Grækenlands hovedstad i dag. Regeringen frygtede på forhånd, at den generalstrejke, der startede i dag, ville puste til de uroligheder, som har hærget Athens gader, siden en politibetjent skød og dræbte en 15-årig dreng lørdag


 Titusinder af arbejdere er i dag på gaden på grund af en længe annonceret generalstrejke i Grækenland. Selvom generalstrejken ikke er direkte forbundet med de uroligheder, som Athen har oplevet de sidste fire dage, forsøgte premierminister Costas Karamanlis længe at få aflyst generalstrejken. 
Hans frygt for, at de frustrerede unge ville slå sig til arbejderdemonstrationerne og skabe fornyet uro i Athens gader, viste sig altså at være begrundet. Omkring middag onsdag brød kampe mellem politi og unge demonstranter ud. Demonstranterne smed sten og brandbomber mod politiet, som svarede igen med tåregås. 
Se optagelser fra urolighederne.
Regering presset
Tidligere i dag samledes omkring 5000 arbejdere sig på pladsen foran den græske parlamentsbygning, hvor de unge demonstranter slog sig til. Arbejderne strejker for at vise deres utilfredshed med økonomiske og arbejdsmarkedspolitiske stramninger fra den borgerlige regeringen ledet af premierminister Costas Karamanlis. 
Hans regering er under et dobbelt pres, efter græske studerende har hærget butikker og offentlige bygninger de seneste nætter siden lørdag. Voldelige sammenstød mellem politi og demonstranter har været talrige lørdag, søndag og mandag. Butiksejere i hele Grækenland har følt sig magtesløse og svigtede af politiet. 
Oppositionsleder George Papandreou har opfordret regeringen til at træde tilbage, da den ’ikke længere kan beskytte befolkningen’. BBC’s korrespondent i Athen, Malcolm Brabant, vurderede tidligere i dag, at nye uroligheder muligvis ville tvinge regeringen til at gå af. Det har været de unge demonstranters krav, siden urolighederne begyndte lørdag. 
Frustrerede unge
Demonstrationerne natten mellem tirsdag og onsdag var ellers relativt rolige sammenlignet med nætterne forinden. Det fortæller den græske journalist Takis Mikas, som information.dk har talt med. 
Mikas, der i øjeblikket følger udviklingen i Athen tæt, advarer mod at forbinde generalstrejken og de vrede studerende med hinanden:
’Demonstrationerne i forbindelse med generalstrejken handler om økonomi og har intet at gøre med de unges aktiviteter. De studerende er vrede over den 15-årige dreng, der blev skudt, og over et uddannelsessystem, de oplever som centraliseret, baseret på udenadslære og uden kreativitet’, siger Mikas. 
Den sidste dråbe
Mordet på den 15-årige dreng fandt sted i Athen-bydelen Exarchia. Bydelen, som minder om Christiania i København, er hjemsted for studerende og venstreorientede aktivister. Der er jævnligt sammenstød mellem politi og unge i området. Men politimordet lørdag var dråben, der fik  bægeret til at flyde over. 
Betjenten, der skød Alexandros Grigoropoulos, er blevet sigtet mord af de græske myndigheder. 
Information analyserer og kommenterer på urolighederne i Grækenland i morgendagens avis.

