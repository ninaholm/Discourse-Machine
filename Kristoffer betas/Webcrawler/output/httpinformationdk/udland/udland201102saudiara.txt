Saudi-Arabiens oliereserver kan være overvurderede
Ifølge ambassade-memoer, der citerer en lokal ekspert, kan de saudiske olieforekomster være 40 procent mindre end hidtil antaget - det vil i givet fald kunne gøre det vanskeligt for Saudi-Arabien at modvirke eskalerende oliepriser ved at skrue op for oliehanerne


 USA frygter, at Saudi-Arabien, verdens største råolieeksportør, muligvis ikke har reserver nok af det sorte guld til at forhindre eskalerende olieprisstigninger. Det viser fortrolige memoer fra den amerikanske ambassade i Riyadh, som Wikileaks har fået fat i.
I memoerne opfordres Washington til at tage en advarsel alvorligt fra en højt placeret kilde i Saudi-Arabiens olieindustri om, at kongerigets råoliereserver kan være blevet overdrevet med så meget som 300 milliarder tønder eller næsten 40 procent.
Afsløringen kommer oven i flere ugers kraftig prisstigning på olie - prisen har nu overskredet den kritiske tærskel på 100 dollars pr. tønde - dels som følge af den støt stigende globale efterspørgsel, dels på grund af de seneste spændinger i Mellemøsten. Mange analytikere forventer, at saudierne og deres partnere i OPEC-kartellet som modtræk vil pumpe mere olie op for at forhindre de stigende priser i at kvæle efterspørgslen.
Når ikke kapaciteten
Nu er det imidlertid kommet frem, at Sadad al-Husseini, en geolog og tidligere chef for det saudiske oliemonopol, Aramco, under et møde med den amerikanske generalkonsul i Riyadh i november 2007 betroede den amerikanske diplomat, at Aramco slet ikke kan nå op på sin angivelige maksimumkapacitet på 12,5 millioner tønder olie om dagen. Og dermed kan saudierne få mere end svært ved at aktivere den buffer, som er nødvendig for at holde låg på prisernes himmelflugt.
Ifølge memoerne, som stammer fra perioden mellem 2007 til 2009, skal Husseini have sagt, at Saudi-Arabien muligvis vil kunne opgradere sin olieproduktion til et maksimalt output på 12 millioner tønder om dagen inden for ti år - regnet fra daværende tidspunkt. Men inden da - og måske allerede så tidligt som 2012 - vil den globale olieproduktion formentlig have nået sit historiske toppunkt og derefter kun gå tilbage - en kritisk tærskel, der kendes som 'peak oil'.
Husseini sagde under mødet, at når det sker, vil Aramco ikke længere være i stand til at stoppe stigningen i de globale oliepriser, fordi den saudiske oliesektor har overvurderet sine reserveforekomster for at anspore til udenlandske investeringer. Han hævdede, at Aramco alvorligt har undervurderet, hvor lang tid det ville kræve at tilvejebringe ny olie på markedet.
Et memo oplyser: »Ifølge al-Husseini er kernen i problemet dobbelt. For det første, er det muligt, at de saudiske reserver ikke er så omfattende, som det undertiden angives. For det andet, at den saudiske olieproduktion ikke har så vidt et potentiale, som Aramco og energioptimisterne gerne vil fremstille det.« Og i fortsættelsen hedder det: »I sin fremlæggelse rapporterede Abdallah al-Saif, Aramcos aktuelle senior-vicepræsident for efterforskning, at Aramco nu råder over samlede reserver på 716 milliarder tønder, hvoraf de 51 procent kan retableres, og at Aramco om 20 år vil have 900 milliarder tønder.
»Men al-Husseini er uenig i denne analyse og anslår, at Aramcos reserver er overvurderet med så meget som 300 milliarder tønder. Så snart de 50 procent af de oprindelige påviste reserver er nået ( ...), vil der efter hans opfattelse sætte en konstant produktionstilbagegang ind, som ingen bestræbelser vil kunne modvirke. Han mener, at dette vil resultere i en udfladning af den samlede produktion, som vil vare ved i cirka 15 år for siden at blive efterfulgt af faldende produktion.«
Den amerikanske konsul skriver herefter til Washington: »Skønt al-Husseini går fuldkommen imod Aramcos officielle linje, er han ikke nogen dommedagsprædikant. Hans faglige baggrund, erfaringer og overblik gør det nødvendigt, at vi nøje overvejer betydningen af hans forudsigelser.«
Betvivler indflydelse
Syv måneder senere gik den amerikanske ambassade i Riyadh endnu videre i yderligere to memoer. »Vores mission sætter nu spørgsmålstegn ved, hvor store muligheder saudierne vil have for at påvirke råoliemarkedet på længere sigt. Det er indlysende, at de er i stand til presse priserne op, men vi må betvivle, om de stadig har magt til at presse priserne ned over en længere periode.«
Et fjerde memo, dateret oktober 2009, hævder, at Saudi-Arabien eget eskalerende elforbrug vil kunne yderligere begrænse kongerigets olieeksport: »Efterspørgslen (efter elektricitet, red.) forventes at vokse med ti procent om året over de næste ti år som følge af vækst i befolkning og økonomi. Som følge vil landet blive nødt til at fordoble sin produktionskapacitet til 68.000 MW i 2018,« hedder det.
Der rapporteres også om større projektforsinkelser på produktionsapparatet og ulykker som »tegn på at Saudi Aramco er nødt til at gøre sig intensiverede anstrengelser for at bevare sit outputniveau eller erstatte nedgang i den eksisterende produktion.«
Selv om frygten for en præmatur indtrædelse af peak oil og bekymringerne over de tilsyneladende saudiske produktionsproblemer har været udtrykt af iagttagere tidligere, er ingen amerikansk embedsmand nogensinde kommet så tæt på at sige dette offentligt.
Inden for de seneste to år har andre ledende energianalytikere bakket Husseinis estimat op. Fatih Birol, cheføkonom for Det Internationale Energi Agentur, udtalte sidste år til The Guardian, at produktionsoutputtet på konventionel råolie kan flade ud i 2020 - en udvikling, der »ikke lover godt« for en verden, der også til den tid vil være stærkt afhængig af olie.
Jeremy Leggett, der er chefkoordinator ved Storbritanniens Taskforce for Peak Oil og Energisikkerhed, siger:
»Vi er ved at falde i søvn ved rattet her: Vi vælger at ignorere en trussel imod den globale økonomi, som er mindst lige så slem som den seneste finanskrise og formentlig værre.«
© The Guardian og Information Oversat af Niels Ivar Larsen

