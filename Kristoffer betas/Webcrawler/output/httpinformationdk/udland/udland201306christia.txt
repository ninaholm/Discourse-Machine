Christian Friis Bach: LOTFA er vigtig for Afghanistans udvikling
Udviklingsminister Christian Friis Bach (R) mener, at UNDP har fået styr på den afghanske politifond og er klar til at genoptage støtten til det essentielle sikkerhedsprogram
Udviklingsminister Christian Friis Bach har tiltro til, at UNDP har fået ryddet op og overvejer derfor at genoptage støtten til LOTFA. Arkiv


 
	Udviklingsminister Christian Friis Bach (R) bedyrer, at Danmark har »nultolerance« over for korruption og misbrug af danske bistandsmidler – også i Afghanistan, der har ry for at være et af verdens mest korrupte samfund. Men har Danmark reelt mulighed for at kontrollere, hvad de 530 årlige bistandsmillioner anvendes til, når 90 procent af pengene kanaliseres gennem den afghanske regering, store multilaterale organisationer som FN og store fælles trustfonde? Det har Information spurgt ministeren om.

- Danmark har været LOTFA-donor siden 2009. Hvordan kan det gå til, at hverken Danmark, de andre donorer eller UNDP opdager, at der i mindst otte år er blevet svindlet med LOTFA’s indkøb og kontrakter?

	»Korruption i forbindelse med indgåelse af kontrakter er ofte vanskelig at opdage for revisionsfirmaerne, fordi svindelen kan foregå, selv alt ser ud til at være foregået efter reglerne for udbud. Derfor opdages den slags oftest via whistleblowers, hvilket også var tilfældet for korruptionssagen i LOTFA.«

	Den bedste måde

- Hvad er Danmarks reelle mulighed for at kontrollere anvendelsen af donormidler, som leveres via multilaterale organisationer og trust fonde?

	»Multilaterale organisationer og fonde gennemfører revision af aktiviteter finansieret med egne og andre donorers midler. Sådan fungerer det såkaldte single-audit-system. Danmark og andre donorers kontrol sker så gennem denne løbende revision. Danmark kan derudover gennem organisationernes bestyrelser foreslå, at der gennemføres særlige revisioner eller undersøgelser«.

- 90 procent af dansk bistand til Afghanistan leveres via regeringen, multilaterale organisationer og trust fonde. Hvordan kan du forsvare det?

	»Det helt afgørende for både afghanere og danske skatteydere er, at der kommer mest mulig bistand ud af pengene. Netop i Afghanistan har vi set, at utrolig megen international bistand er gået til spilde, fordi bistanden har været alt for ineffektiv. Alt tyder på, at den måde, Danmark giver bistand på, er langt at foretrække. Det er da også den vej, næsten alle andre donorer nu vælger at gå.«

	Krav til UNDP

- Hvorfor orienterede du først Folketinget den 29. januar 2013 – otte måneder efter LOTFA-sagen startede?

	»Efter min tiltrædelse krævede jeg, at alle korruptionssager blev lagt åbent frem på Udenrigsministeriets hjemmeside. Det skyldes, at åbenhed og gennemsigtighed er et helt afgørende våben i kampen mod korruption. Det skete også i LOTFA-sagen i maj 2012, umiddelbart efter at den startede.«

- Ifølge din redegørelse til Folketinget den 30. maj overvejer Danmark at genoptage støtten til LOTFA. Hvordan kan du have tillid til, at der ikke igen svindles med pengene?

	»Jeg har selv rejst sagen over for UNDP i Kabul og skarpt kritiseret kontrolmekanismerne og krævet en styrket indsats over for korruption. UNDP er i fuld gang med at drage konsekvenser af sagen og forbereder et retsligt efterspil. Samtidig har UNDP styrket administrationen af LOTFA og øger kontrollen med udbudsprocedurerne. Derfor overvejer vi nu sammen med andre donorer at genoptage støtten,« siger Christian Friis Bach.

	»LOTFA er vigtig i forhold til udviklingen i Afghanistan.«

