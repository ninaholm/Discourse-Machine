Græsk desperation giver ny forhandlingsvilje
Grækenland er de facto statsbankerot og uden økonomisk sikkerhedsbælte fra europartnerne. Nu har Alexis Tsipras nødtvungent genoptaget forhandlingerne
Pensionister stod tæt pakket foran en bank i Athen i går, inden bankerne åbnede og gav dem, der ikke har noget hævekort, mulighed for at hæve op til 120 euro i kontanter.


 Efter seks dage uden åbne banker og med tre dage op til folkeafstemningen kommende søndag er grækernes nerver ved at være slidte. Det er dag ét efter den statsbankerot, som endnu ikke officielt er erklæret i Grækenland, og over 1.000 pensionister er spontant troppet op foran det græske finansministerium i Athen og kræver at tale med finansminister Yanis Varoufakis. De råber i takt: »For så få penge kan vi ikke leve.« En ældre herre er opbragt: »Det er den første i måneden, og jeg har ikke penge til mine el-, vand- og telefonregninger. Jeg kan hæve 60 euro, men min elregning alene er på 180 euro. Hvor længe skal det her fortsætte? De må komme med nogle svar.«
Ingen kommer dog ud for at berolige pensionisterne.
Et par gader derfra må den athenske vinhandler George Takis se langt efter kunderne i hans moderne forretning tæt på den athenske domkirke på Mitropoleuspladsen.
»Det, jeg sælger, er ikke livsnødvendigt, så her handler grækerne ikke længere. Folk holder på deres penge. Ingen aner jo, hvor længe bankerne holder lukket, eller om man får sin løn. Så mens kunderne bliver væk, rydder jeg op i forretningen,« siger han let undskyldende og peger på nogle papkasser.
Presset stiger
Presset på premierminister Alexis Tsipras for at finde en løsning forud for folkeafstemningen på søndag stiger. I går aftes blev det i kredsen af eurogruppens finansministre diskuteret, om man skal give nye græske indrømmelser til det kuldsejlede spare- og reformprogram i bytte for kontant støtte til den græske stat.
I Athen svirrer rygter om, at den græske regering alligevel vil vende på en tallerken og lave en aftale med kreditorerne inden søndag, så den dermed vil kunne anbefale et ja. For stemningen i befolkningen går i dén retning, selv om nejsiden fortsat har et forspring med 46 mod 37 procent. Og regeringen kan måske redde ansigt på at mene det samme som et muligt flertal i befolkningen, selv om det ville gøre folkeafstemningen overflødig.
Vinhandleren George Takis hælder til at tro, at det netop er, hvad der kommer til at ske: »Jeg tror, vi får en aftale før folkeafstemningen på søndag. Jeg tror ikke på nytten af denne afstemning. Det er som ét stort bluffnummer. Det handler kun om at vise styrke, selv om man er svag,« siger han.
George Takis håber nu på, at det bliver turisterne, der skal sikre ham kunder og omsætning sommeren over. En ung fransk kvinde med sin lille søn kommer ind og for at købe en flaske græsk rosévin til ti euro. Hun forsøger at betale med kreditkort, men George tager kun imod kontanter. »Ellers kan jeg ikke selv betale mine leverandører,« siger han, da kvinden har fundet sedlerne frem og er gået.
Imødekommende toner
Ifølge Der Spiegel har især den moderate fløj af Syriza-partiet lagt et hårdt pres på Alexis Tsipras for at komme med indrømmelser, selv om den mindre venstrefløj inden for det ledende regeringsparti er mere højrøstet og selvsikker i sine udmeldinger. Den moderate fløj vil undgå et muligt, pinligt nederlag ved søndagens folkeafstemning, der i sidste ende kan udløse et nyt parlamentsvalg.
Ifølge et brev fra premierminister Alexis Tsipras til eurogruppens chef Jeroen Dijsselbloem er Grækenland på sin første dag som de facto statsbankerot alligevel parat til give efter over for kreditorerne på en række af de centrale stridspunkter.
Dijsselbloem selv var dog forud for mødet i går ikke særligt optimistisk stemt, efter at Tsipras på græsk tv igen har vist samme uforsonlige holdninger som hidtil og holdt fast i, at et nej ved afstemningen den kommende søndag vil styrke den græske forhandlingsposition.
Skatten betales forud
Efter sigende vil den græske regering dog være imødekommende over for at hæve momsen, skære i forsvarsudgifterne og indføre en tidligere og højere forudbetaling af skatterne for de selvstændigt erhvervsdrivende.
Og det er en rød klud i hovedet på butiksejer Spiros Kallouglo, der sælger håndklæder og sengetøj i sin forretning i det indre Athen.
»Jeg har selv tænkt mig at stemme nej. Den sparepakke, der er tale om, sætter for alvor mine skatter i vejret,« siger Spiros Kallouglo.
»Hidtil har vi skullet betale to tredjedele af næste års skat forud, fra i år er det 100 procent, men det er altså før, jeg har fået pengene i kassen fra mine kunder. Det gør det svært at stemme for, selv om jeg ikke har noget imod at betale min skat og at opfatter mig som proeuropæer. Jeg tror ikke, at det gør den store forskel, om vi stemmer ja eller nej på søndag,« siger han.
Spiros finder en tyk overfyldt mappe frem og viser sine skattepapirer frem.
»Jeg ved, at alle i Europa siger, at vi grækere ikke betaler skat,« siger han. »Se, her, den særlige ejendomsskat, lidt over 500 euro.«
Han peger på et stemplet stykke papir. »Vi har fået masser af nye skatter i de seneste år. Det ville ikke være et problem, hvis der også var indtægter. Det store problem for dette land er dog, at alle politikere, uanset farve og uanset vore kreditorers ønsker, selv mangler at lave en egentlig plan for landet. Hvad skal vi leve af? Hvordan får vi vækst? Hvilken velfærd har vi råd til? I stedet kaster de landet ud i endeløse skænderier, der ikke bringer os frem, men tilbage.«

