’Danmark bør tage ansvar for civile tab’
Ny rapport sætter fokus på de flere hundrede civile, som er blevet dræbt på grund af koalitionens bombardementer i Irak og Syrien. Initiativtageren opfordrer Danmark til at offentliggøre tid og sted for de indtil videre 411 bomber, som de syv danske F-16-fly har kastet mod Islamisk Stat
Den britiske organisation Airwars anslår, at USA og dets allierede, herunder Danmark, kan være ansvarlige for mange hundrede civile dødsfald i Irak og Syrien. Chris Woods fra Airwars opfordrer det danske forsvar til at offentliggøre, hvor og hvornår de 411 danske bomber er kastet. Her forbereder amerikanske kampfly i Qatar sig på endnu et togt over Irak.


 »De danske F-16-fly, der er udsendt som bidrag til Operation Inherent Resolve, har siden seneste opdatering 4. august fløjet 12 missioner og anvendt 14 bomber. De danske fly har i den forløbne periode primært deltaget i missioner i Ninawa og Al-Anbar provinserne. Målene for bomberne har været fjendtlige våbenstillinger, bygninger og materiel anvendt af ISIL.«
Sådan lyder forsvarets orientering til offentligheden om den seneste uges krig mod Islamisk Stat (IS).
»Helt utilstrækkeligt,« mener den britiske journalist og researcher Chris Woods, der står bag det hidtil eneste forsøg på at kortlægge konsekvenserne af den amerikanskledede koalitions krig i Irak og Syrien.
»Danmark burde i det mindste fortælle, hvilke byer, områder og landsbyer, som de danske F-16-fly har bombet, og hvornår de har gjort det,« siger han. »Ellers har de civile irakere ikke en kinamands chance for at vide, om det eventuelt er danske fly, der har dræbt eller såret deres pårørende.«
Ifølge Chris Woods og hans lille team af researchere har den internationale koalitions krig mod Islamisk Stat kostet mellem 600 og 1.250 civile irakere og syrere livet. Så mange dødsfald har hans organisation Airwars registreret, hvor der er mistanke om, at den internationale koalitions flybomber kan være årsag.
To eller tusind?
Indtil videre har USA’s centrale militære kommando Centcom kun indrømmet at være ansvarlig for to civile drab. Det var i forbindelse med et angreb på en gruppe militante oprørere i den syriske by Harem i Syrien den 5.-6. november 2014, hvor den fem-årige Daniya Ali al Haj Qaddour og en anden pige blev dræbt og en række lokale hjælpearbejdere såret.
At koalitionen kun skulle være ansvarlig for to civile dødsfald, anser Chris Woods for helt urealistisk.
»Det er helt utænkeligt, at mere end 6.000 angreb og 16.000 bomber kun skulle have resulteret i to civile dødsfald. Det er simpelthen ikke troværdigt« siger han.
Til gengæld anser Chris Woods heller ikke samtlige 1.250 civile tab for at være et retvisende antal.
»Det er det antal civile, som en eller flere kilder påstår er blevet dræbt af koalitionens fly. Af dem mener vi, at omkring 600 er så veldokumenterede, at der er grund til at antage, at det er rigtigt.«
Chris Woods bygger sin vurdering på, at der i disse tilfælde er to eller flere kilder, som bekræfter flyangrebet, og at koalitionen samtidig har erkendt at have bombet området på den givne dato. Men han understreger, at der ikke er tale om beviser i retlig forstand.
»Det er blot sager, hvor vi mener, der er grund til at efterforske påstandene om civile tab,« siger han.
Ifølge Airwars har Centcom, der står for eventuelle efterforskninger, indtil videre iværksat ti efterforskninger, hvoraf flere endnu ikke er afsluttet.
Kø ved håndvasken
Når Chris Woods er så opsat på at kortlægge de civile tab i forbindelse med bl.a. Danmarks krig mod Islamisk Stat, skyldes det indignation over, at ingen af de krigsførende lande i koalitionen vil tage ansvar for de civile syrere og irakere, som bliver dræbt og såret i bestræbelserne på at bekæmpe IS.
»Krigen mod IS foregår hverken i FN- eller NATO-regi, og de enkelte lande har desuden hver deres regler for magtanvendelse. Der er derfor stor risiko for, at ingen vil blive holdt ansvarlige for civile tab. Det er vores håb at gøre noget ved det,« siger han.
Efter Chris Woods’ mening burde lande som Danmark og hans eget Storbritannien ikke gå i krig, hvis de ikke samtidig er parat til at påtage sig et ansvar for de uskyldige, de kommer til at slå ihjel.
»Vi er et demokrati, der er involveret i en krig mod terror med det formål at indføre demokrati i Irak og Syrien. Vi kan ikke slå ihjel med straffrihed,« siger han. »Hvis ikke koalitionslandene er villige til at tage ansvaret for dem, som bliver dræbt, burde de ikke deltage.«
Chris Woods understreger, at det ikke er Airwars mål at få pårørende til dræbte irakere til at rejse sag mod f.eks. Danmark.
»Vi har ikke nogen dagsorden i den retning. Hvis civile irakere vælger at gøre det, er det deres egen sag,« siger han og mener i øvrigt, at eventuelle retlige krav bør rettes mod staten, ikke mod den enkelte pilot, som har kastet en fatal bombe.
»Vi påstår ikke, at koalitionen begår krigsforbrydelser. Vi siger ikke, at civile bliver dræbt med vilje.«
Gennemsigtighed, tak
Chris Woods’ arbejde med at kortlægge konsekvenserne af den 12 nationer store koalitions krig mod Islamisk Stat har ikke til formål at stoppe krigsindsatsen.
»Vi laver ikke det her arbejde for at afspore koalitionens indsats. Vores mål er blot at sikre en større grad af gennemsigtighed, når lande som Danmark deltager i en flykrig,« siger han og understreger, at »det er vigtigt at kende konsekvenserne af de krige, man vælger at deltage i.«
»Der findes ikke nogen krig, hvor der ikke er risiko for civile tab. Men du kan føre krig mere eller mindre rent, og du kan have mere eller mindre klare regler for, hvornår du må skyde. Og under alle omstændigheder kan militæret altid blive bedre til at beskytte civilbefolkningen, og i den forbindelse er det sundt at vide, at der er nogen, der holder øje med, hvad der foregår.«
Når Airwars har valgt udelukkende at fokusere på civile tab, som kan skyldes koalitionslandenes indsats, skyldes det ifølge Chris Woods, at ingen andre har påtaget sig den opgave.
»I forhold til de tab, som Assad, IS og andre af krigens parter forårsager, er der kolossal forskel. Det er klart, at koalitionen forårsager langt, langt færre tab, men vi bor i Storbritannien, som er involveret i koalitionens krig mod IS, og derfor har vi valgt at koncentrere os om koalitionens ansvar,« siger han og peger på, at der er andre organisationer, som har påtaget sig at dokumentere civile tab, forårsaget af krigens øvrige parter.
Desuden er det et spørgsmål om ressourcer, siger han.
»Bare det at overvåge de mere end 25 flyangreb, som foregår hver eneste dag, er en stor opgave. I øjeblikket får vi rapporter om civile tab, hvor der er mistanke om koalitionsansvar, tre til fire gange om ugen,« fortæller han.
Chris Woods klandrer i den sammenhæng det danske forsvar for at være ekstremt lukket.
»Trods utallige henvendelser har det danske forsvar ikke ønsket at svare på nogen af vores spørgsmål. Det er helt usædvanligt,« siger han og placerer Danmark som et af de mest lukkede lande i koalitionen.

