Narko er Talebans pengemaskine
Hemmeligheden bag Talebans genfødsel er de enorme narkoindtægter, som finansierer en stadig større del af oprørskrigen


 Da britiske og amerikanske styrker for snart to år siden generobrede den lille ørkenby Musa Qala i Helmand-provinsen, blev de chokeret. 12 ton opium og mere end 60 heroinlaboratorier dukkede frem af støvet, da oprørerne havde forladt byen. Den lille støvede ørkenflække var på få måneder blevet centrum for opiumhandlen i det sydlige Afghanistan og leverede et afgørende bevis for Talebans stigende involvering i opiumhandlen.
To år senere vurderer eksperter, at den afghanske oprørsbevægelse henter langt størstedelen af sine indtægter fra opiumshandlen og i stigende grad selv involverer sig i både transport og raffinering af opium.
Svømmer i penge
En halv milliard dollar (over 2,5 mia. kr.) om året. Så meget tjener Taleban i øjeblikket på at beskatte, transportere og raffinere opium, mener den amerikanske journalist Gretchen Peters, der i fem år har efterforsket forbindelsen mellem Taleban og den afghanske narkoøkonomi.
»Det er Talebans absolutte hovedindtægtskilde og hovedårsagen til bevægelsens comeback,« siger hun. »I 2004 var Taleban stort set forsvundet, men takket være beskatningen af opiumhandlen har bevægelsen nu masser af penge«.
Herhjemme bekræfter Afghanistan-ekspert Peter Dahl Truelsen fra Forsvarsakademiet, at Taleban har snabelen dybt nede i opiumøkonomien,
»Det er der, de henter hovedparten af deres indtægter,« siger han.
»60 procent af den afghanske opium raffineres efterhånden til heroin, før det forlader landet - og det giver endnu større indtjeningsmuligheder for Taleban.«
Det er blandt andet derfor Taleban kæmper så hårdt for at bevare kontrollen over Helmand-provinsen, der står for langt størstedelen af den afghanske opiumproduktion.
Under forvandling
Talebans samarbejde med nogle af de store narkobagmænd i Afghanistan er ifølge Gretchen Peters så omfattende, at det er ved at transformere Taleban fra en ideologisk bevægelse, der i stigende omfang drives af profit.
»Jeg prøver ikke at bilde nogen ind, at Taleban har opgivet sit ønske om at få de vestlige styrker ud af Afghanistan. Det har de ikke, hvilket det stigende antal ofre viser, men der er samtidig beviser på, at stadig flere Taleban-kommandanter er med i oprøret for at tjene penge,« siger Gretchen Peters, der netop har udgivet bogen Seeds of Terror om emnet.
Hun understreger, at Taleban ikke vil være den første oprørsbevægelse i historien, der har gennemgået en sådan transformation. Det er blandt andet sket for FARC i Columbia, der også er dybt involveret i narkohandel.
»Jeg tror, det er en tilsvarende udvikling, vi ser i Afghanistan. De forretningsfolk og smuglere, som Taleban samarbejder med, beskæftiger sig ikke med narkohandel af ideologiske grunde. De gør det for at tjene penge, og det smitter. Taleban er ved at blive mere mafioso end mujahedinere,« siger hun. Både Gretchen Peters og Peter Dahl Truelsen understreger, at Taleban stadig har andre indtægter en narko. En pæn del af bevægelsens penge kommer stadig fra saudiarabiske rigmænd, men skatter, afpresning og kidnapninger bidrager også til krigskassen.
Gretchen Peters mener i øvrigt, at der er god grund til at bekymre sig over, hvor Taleban gør af alle de mange opiumpenge.
»En halv milliard dollar om året er langt mene, end det koster at føre guerillakrig. Der er derfor al mulig grund til at bekymre sig om, hvor pengene bliver af. Uanset hvad de sparer sammen til, er jeg overbevist om, at det ikke er noget, vi vil bryde os om,« siger journalist Gretchen Peters.
Vejen fremad
Talebans enorme opiumindtægter er selvfølgelig et stort problem for de udenlandske styrker, der står over for en fjende, som hverken mangler våben eller mandskab. Men på længere sigt kan afhængigheden af opiumøkonomien vise sig at blive bevægelsens akilleshæl, mener Gretchen Peters.
Hun mener, at de NATO-ledede ISAF-styrker skal satse helt anderledes målrettet på at standse pengestrømmen til Taleban.
ISAF skal ikke bekæmpe narkohandlen, men bistå narkopolitiet ved at oprette vejspærringer sammen med dem, beslagægge narkotransporter, bombe narkolaboratorier og opiumkonvojer, brænde opium- og heroinlagre af, likvidere narkokemikere og større narkosmuglere, der samarbejder med Taleban og al-Qaeda - samt hjælpe regeringen med at efterforske narkomistænkte i statsadministrationen, mener hun.
Den anden side af narkobekæmpelsen er at indføre landbrugsstøtteordninger til de bønder, der afstår fra at dyrke opium, hjælpe Afghanistan med at kontrollere både de formelle og de uformelle pengestrømme til udlandet osv.
En del af Gretchen Peters anbefalinger er allerede undervejs.
Ifølge New York Times har det amerikanske forsvarsministerium, Pentagon, en liste på 367 navngivne personer, der skal fanges død eller levende. 50 af dem narkobagmænd, som ifølge de amerikanske myndigheder finansierer Taleban.
I august kom det frem, at også de danske soldater i Afghanistan, er forpligtet til at deltage i jagten på narkobagmændene og om nødvendigt slå dem ihjel.
90 procent af verdens heroin kommer i øjeblikket fra Afghanistan.


