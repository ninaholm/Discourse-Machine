Brasilianerne kræver Dilma dømt for korruption
En million demonstranter var på gaden i Brasilien for at vise deres frustrationer med præsident Dilma Rousseff og regeringen. Hun er belastet af landets største korruptionssag, alt imens Brasiliens økonomiske nedtur fortsætter
Om et år skal Rio de Janeiro være vært for OL. Det ventes at koste  de brasilianske skatteydere omkring 60 milliarder kroner. Eksperter mener, at det bliver svært for regeringen at forklare befolkningen, hvorfor de skal betale for endnu en dyr international sportsbegivenhed.


 Dilma skal dømmes, ellers må militæret gribe ind,« råber tusind af mennesker til takten af trommer og fløjter. En ung mand hiver en valgplakat frem med et billede af Dilma med påskriften ’Din garanti imod korruption’. Han sætter ild til plakaten. Folk hujer og råber, så det giver genlyd. Omkring en million brasilianere var på gaden i 165 byer over hele landet for at vise deres utilfredshed med deres præsident søndag.
Dilma Rousseff er under mistanke for at være involveret i Brasiliens største korruptionsskandale i det statsejede olieselskab Petrobas, der er Sydamerikas største virksomhed. Den offentlige anklager vurderer, at der er blevet svindlet for 20 milliarder kroner.
En del af pengene har politikere stukket i egne lommer.
61 højtstående kongresmedlemmer og senatorer er under anklage og står til lange fængselsstraffe. Flere af dem er tidligere eller nuværende regeringsmedlemmer.
Sagen er under efterforskning, men ventes at trække ud i flere år. Selvom Dilma Rousseff endnu ikke er tiltalt, viser en ny meningsmåling, at to tredjedele af brasilianerne mener, at hun er involveret.
De kræver hende stillet for en rigsret og straffet for den omfattende korruption i statsapparatet.
»Dilma er nødt til at gå af nu. Ellers må vi tvinge hende. Vi kan ikke vente på, at hun først kan blive dømt flere år ud i fremtiden. Vi må af med hende omgående, før hun når at køre landet helt i sænk,« forklarer Paulo Rocha, der har været med til at arrangere demonstrationerne i São Paulo.
I problemer til halsen
De massive protester finder sted under et halvt år efter, at et flertal af befolkningen genvalgte Dilma Rousseff som præsident. Siden har flere korruptionssager ramt regeringen, væksten nærmer sig nulpunktet, og den stigende inflation udhuler befolkningens lønninger.
Selvom demonstrationerne er arrangeret af landets højrefløj, er en stor del af demonstranterne personer, der tidligere har støttet Dilma Rousseff og Arbejderpartiet.
En af dem er 31-årige Tatitiane Rodrigues, der er alenemor til tre. Hun har stemt på Dilma Rousseff ved de to seneste valg. Men det fortryder hun nu.
»Dilma kom med så mange løgne under valgkampen, som vi var dumme nok til at tro på. Alt går ned ad bakke. Priserne på alt fra mad til benzin, elektricitet og husleje er eksploderet, selvom vi får det samme i løn.«
Tatitiane Rodrigues og hendes familie har været nødt til at flytte til en lille toværelses lejlighed for at få økonomien til at hænge sammen. Hun arbejder som lægesekretær på et hospital, men frygter at blive fyret i forbindelse med kommende sparerunder i den offentlige sektor.
Til trods for de økonomiske problemer er det værste ifølge Tatitiane Rodrigues, at hun ikke længere føler, hun kan stole på regeringen.
Politikerlede breder sig
Dilma Rousseff og hendes koalitionsregering har rekordlav opbakning i meningsmålingerne. Kun 13 procent af befolkningen godkender Dilma Rousseffs indsats, viser en ny meningsmåling fra analyseinstituttet Data Folha.
Hun er dermed på vej til at blive den mest upopulære folkevalgte præsident i Brasiliens historie, fortæller Alvaro Lima Blanco, der er sociolog ved Sao Paulo Universitet.
»Den seneste korruptionsskandale har fuldstændig punkteret vælgernes tillid og ført til massiv politikerlede. Om Dilma reelt er skyldig betyder mindre. Hun er allerede dømt af befolkningen og oppositionen og får yderst vanskeligt ved at rette op på situationen.«
Forude vinker nemlig nye problemer. Brasiliens største by og vækstcenter São Paulo løber tør for vand inden for to måneder som følge af tørke. Allerede nu rammer det både indbyggerne og industrien hårdt. Om lidt over et år skal Rio de Janeiro være vært for OL, hvilket ventes at koste de brasilianske skatteydere i omegnen af 60 milliarder kroner. Ifølge Alvaro Lima Blanco får regeringen svært ved at forklare befolkningen, hvorfor de skal betale for endnu en dyr international sportsbegivenhed. Han refererer til sommerens værtskab for VM i fodbold, hvor regningen løb op i 100 milliarder kroner. Det slog et stort hul i statskassen, fordi det var det internationale fodboldforbund FIFA, som løb med alle indtægterne.
I politisk spændetrøje
Alvaro Lima Blanco forventer derfor, at demonstrationerne og den folkelige modstand mod regeringen vil tage til.
»Dilma befinder sig i en politisk spændetrøje presset af befolkningen, oppositionen og den dårlige økonomi. Det giver hende et meget lille manøvrerum. Får hun ikke hurtigt genvundet tilliden, tegner hendes anden valgperiode til at blive et mareridt.«
Alvaro Lima Blanco forventer dog ikke, at regeringen går af før tid, medmindre der kommer nye og fængslende beviser frem i korruptionssagen. Tilbage på gaden i Sao Paulo buldrer politiske dundertaler mod regeringen fra flere scener, der er opbygget til lejligheden. Folk står tætpakket. Mange er iført de nationale gule og grønne farver og bærer brasilianske flag. Ifølge Paulo Rocha er det for at vise, at modstanden mod regeringen ikke længere blot kommer fra en snæver politisk fløj.
»Protestbevægelsen er blevet et nationalt anliggende, som optager os alle. Det er tid til forandringer og politikere, vi kan stole på. Og vi stopper ikke, før Dilma er sat bag tremmer, og Brasilien er tilbage på rette spor igen.« Der er annonceret nye demonstrationer i weekenden.

