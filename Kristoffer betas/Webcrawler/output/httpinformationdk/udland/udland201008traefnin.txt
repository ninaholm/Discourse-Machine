Træfningen i Sydlibanon var en test af Hizbollahs vilje til krig
Den shia-muslimske milits holdt sig uden for sammenstødet mellem Libanons hær og de israelske soldater, der ifølge FN var på israelsk område, da fjendtlighederne brød ud
Israelske soldater kom tirsdag i kamp på den israelsk-libanesiske grænse.


 Nyhedsanalyse: Selve træfningen, der medførte fire dræbte, var triviel - det er de politiske implikationer, der gør den til mere end en banal ildkamp i grænselandet mellem to lande på krigsfod med hinanden. »Det vigtige var, at Hizbollah ikke greb denne mulighed for at fremprovokere en ny krig mod Israel,« siger Elie Chalhoub, analytiker på avisen al-Akhbar, hvis korrespondent i det sydlige Libanon blev dræbt af en israelsk granat.
»Hvis Hizbollah havde ønsket en konfrontation med Israel, var denne begivenhed en gave fra Allah - de israelske soldater var på libanesisk territorium, Hizbollah kunne bare have henvist til, at de forsvarede libanesisk jord. Det gjorde de ikke, og grunden er, at Hizbollah ikke er interesseret i at imødekomme Israels ønske om en ny krig, der kan neutralisere Hizbollah forud for et angreb på Iran.«
Nu er det et endog meget åbent spørgsmål, om israelerne opholdt sig på libanesisk område, da de tirsdag morgen gik i gang med at klippe buske og fælde et  cyprestræ, der blokerede deres overvågningskameraers 'sigtelinjer', som det udtrykkes.
På et pressemøde i Beirut i går fastholdt den libanesiske informationsminister, Tareq Mitri, at israelerne havde krænket libanesisk territorium.
»Ganske vist var israelerne syd for den 'blå linje', som blev trukket af FN efter Israels tilbagetrækning i 2000,« sagde han, »men den 'blå linje' er en linje, den er ikke den nationale grænse, der på det sted går syd for linjen og nord for Israels 'tekniske hegn' (som israelerne kalder 'sikkerhedshegn', red.).«
»Der er således ingen tvivl hos os om, at det var en krænkelse - akkurat som Israel på daglig basis krænker vores luftrum,« sagde Mitri.
Israel fastholder, at 'vedligeholdelsen' af væksten nord for hegnet fandt sted på eget område og fik i går eftermiddag medhold af FN. Talsmanden Andrea Teneti fra den fredsbevarende FN-styrke i Sydlibanon, UNIFIL, sagde, at der »ikke er tvivl om, at træfældningen foregik på israelsk territorium«.
Israelerne 'havde travlt'
Som altid er der modstridende versioner af selve forløbet, men libaneserne afviser ikke, at det var dem, der skød først.
»Men det var varselsskud,« sagde Tareq Mitri.
Den libanesiske hær accepterer normalt israelernes 'vedligeholdelse' af den lave vækst i grænseområdet, hvis bare den sker i tilstedeværelse af UNIFIL-observatører.
»Vores officerer anmodede israelerne om at vente, til FN-observatørerne var på stedet, men efter en time gik de i gang. De havde åbenbart travlt,« sagde Mitri.
Israel siger, at UNIFIL i forvejen var orienteret om den forestående træfældning, som de altså fastholder skete på den israelske side af grænsen. Det er også en forklaring på, at israelerne ikke tog særlige forholdsregler, men lod et hold reservister gå i gang med arbejdet. Ifølge de libanesiske kilder reagerede israelerne ikke på råb fra de libanesiske soldater, der derpå åbnede ild med håndvåben og RPG-granatkastere, der dræbte den israelske oberstløjtnant, som overså træfældnings-enheden. Det udløste en voldsom gengældelse med artilleri, helikoptere og tankvåben, hvorved to soldater og al-Akhbars journalist blev dræbt, mens en anden journalist og flere soldater såredes.
Hizbollahs rolle
Men hvorfor var journalisterne i området? Israelske aviser mener at vide, at de var 'inviteret' af hæren, men den forklaring holder ikke.
»Der er nervøsitet og spænding i området, så rygtet om sammenstødet bredte sig hurtigt,« forklarer Tareq Mitri. »Det hører til dagligdagen, at israelerne krænker vores territorium.«
Men den egentlige forklaring på områdets latente spænding er tilstedeværelsen af Hizbollah i området, som foruroliger Israel. Ifølge FN-resolution 1.701, der formelt afsluttede de 33 dages krig mellem Israel og Libanon i 2006, må Hizbollahs milits ikke opholde sig syd for Litani-floden ca. 30 km. nord for den israelsk-libanesiske grænse og altså den 'blå linje'. Men alle ved, at Hizbollah er i området - militsen er struktureret som et hjemmeværn, der kan mobiliseres med timers varsel, og som har våben hjemme - og Hizbollahs leder, Hassan Nasrallah, erklærede tirsdag aften, at han havde tilbudt hæren støtte, men sagde samtidig, at han havde beordret sin styrke til ikke at forholde sig i ro.
»Men vi vil reagere, næste gang Israel krænker libanesisk jord,« tilføjede han.
»Vi ved ikke, hvad hæren svarede Nasrallah,« siger Elie Chalhoub, »vi ved kun, hvad Nasrallah har sagt.«
Det sandsynlige er, at Nasrallah ikke har tilbudt militær støtte, men har forhørt sig om, hvorvidt bataljen kunne udvikle sig til en egentlig invasion - som automatisk ville udløse en mobilisering af hans styrke, der er langt bedre bevæbnet end den libanesiske hær takket være løbende våbenimport fra Iran. Da det ikke var tilfældet - faktisk blev træfældningen gennemført i går i al fredsommelighed og med UNIFIL-observatører på plads - undlod Hizbollah at blande sig.
To nyheder
»Men denne episode har afdækket to væsentlige nyheder,« siger Elie Chalhoub. »Den ene er, at træfningen ikke udløste panik i befolkningen, som ellers var normen, når der blev skudt med artilleri. Den anden nyhed er, at det er første gang Libanons hær har skudt for at dræbe. Jeg tror, at oberstløjtnanten simpelthen døde, fordi han ikke kerede sig om at søge dækning - han har været overbevist om, at de libanesiske soldater ikke turde skyde på ham - men det gjorde de altså, og for mig at se markerer det et brud med den myte, der er i de arabiske hoveder om Israels uovervindelighed. Israel har jo ikke kun vundet deres krige militært, men i høj grad psykologisk.«
Måske har Chalhoub en pointe her - ganske vist var der en lignende træfning i 2007, men dengang kom ingen noget alvorligt til. Og selv om det blev rapporteret, at nogle tog flugten fra Adeissei, da ildkampen stod på, var der ingen panik, hvilket indikerer, at Hizbollahs propaganda har et vækstlag i Sydlibanon - »folk har tillid til Nasrallahs forsikringer om, at Hizbollah kan måle sig med israelerne«, som Chalhoub siger.
Men her fristes man til at citere Lenins diktum: Tillid er godt, men kontrol er bedre.

