Outsideren Ghani
Den veluddannede, tidligere verdensbankrådgiver Ashraf Ghani mangler både fortid og magtbase, men til gengæld har den temperamentsfulde pashtunske aristokrat masser af planer for, hvordan han vil løse Afghanistans mange problemer


 Portræt II
Dygtig, intellektuel, intens, nationalistisk. Sådan lyder beskrivelserne af den 65-årige Ashraf Ghani, der siden 2009 har satset hårdt på at skabe sig en magtbase både i sit eget traditionsbundte pashtunske bagland og blandt byernes nye veluddannede middelklasse. Efter et svidende nederlag ved det forrige præsidentvalg har fire år på valgturné, et detaljeret politisk program og et bevidst imageskift gjort det muligt for den vestligt-uddannede eksilafghaner at udmanøvrere Karzai-klanen og overtage den pashtunske førertrøje.
Planer i skuffen
I modsætning til Abdullah har den temperamentsfulde Ghani svar på de fleste politiske spørgsmål. Med en uddannelse som antropolog samt en fortid som rådgiver i Verdensbanken og FN samt to år som finansminister (indtil han blev uvenner med Karzai om korruptionsbekæmpelse) har Ghani lagt sit fokus på Afghanistans store økonomiske problemer. I flere fagbøger har han fremlagt sin plan for, hvordan det ludfattige land med tiden kan blive uafhængigt af international bistand. I dag kommer mellem 80 og 90 procent af den afghanske stats indtægter fra bistand.
Hans opskrift er bl.a. at fremme samhandlen med nabolandene, styrke landbrugsproduktionen, opbygge et effektivt skattesystem og på længere sigt sørge for at udnytte Afghanistans enorme underjordiske rigdomme.
De seneste to år har Ashraf Ghani stået i spidsen for overdragelsen af sikkerhedsansvaret fra ISAF til de afghanske sikkerhedsstyrker – et job, der har bragt ham rundt til samtlige 34 provinser og fået ham til at udfærdige en køreplan for, hvordan en fredsproces med Taleban kan gennemføres. Mange iagttagere mener, at Ghanis pashtunske baggrund vil gøre det lettere for ham at forhandle med Taleban, der også er etniske pashtunere.
Imagepleje
Afghanistan har på mange måder indhentet den vestlige Ghani, der i stigende grad har understreget sin traditionelle afghanske baggrund. I forbindelse med valgkampen har han bl.a. taget efternavnet Ahmedzai, der henviser til den pashtunske stamme, han tilhører. Den tidligere glatbarberede Ghani har også tillagt sig skæg og været på pilgrimsrejse til Mekka. Også en kunstfærdig traditionel turban har fundet vej til hans officielle garderobe.
Når Ghani i den grad har understreget sit islamiske image skyldes det også en smædekampagne, som har beskyldt ham for at være en frafalden muslim, der er gift med jødisk kvinde – forbrydelser, der i bl.a. Talebans øjne giver enhver ret til at slå ham ihjel. I virkeligheden er hans kone en kristen libaneser, som blev afghansk statsborger for mere end 30 år siden.
Ghanis vilje til at tilpasse sig afghanske forhold strækker sig imidlertid længere, end mange afghanere forstår. F.eks. er det faldet mange af hans yngre tilhængere for brystet, at han har valgt en af Afghanistans mest forhadte krigsherrer, den uzbekiske general Abdul Rashid Dostum, som vicepræsidentkandidat.
Et skridt, som har kostet en hel del middelklassestemmer.
»Jeg støttede egentlig Ashraf Ghani, men hans vicepræsident er en brutal analfabet, som var dybt involveret i Afghanistans blodige borgerkrig,« siger den 26-årige jurist Parastoo Sultani fra Mazar-i-Sharif.
»Hvis Dostum kommer til magten, får vi bare masser af problemer igen, så nu ved jeg ikke, hvem jeg skal stemme på.«
Ironisk nok har Ghani tidligere betegnet Dostum som »krigsforbryder,« men i krig og politik gælder tilsyneladende alle kneb for at sikre stemmer – også i Afghanistan.
Om Dostum og andre primitive krigsherrer reelt vil få meget at skulle have sagt i en mere rationel Ghani-regering, der angiveligt vil blive baseret på ekspertise frem for forbindelser, er dog nok tvivlsomt.

