Iran vil skabe et ’islamisk’ modsvar til Google Earth
Præstestyret søger også at udvikle et rent nationalt internet og advarer imod at bruge de vestlige webtjenester, som det opfatter som spionredskaber for amerikanere og zionister


 Iran har længe anklaget Google Earth for at være et redskab for vestlige efterretningsvæsener, men går nu skridtet videre: Præstestyret har besluttet at lancere en egentlig ’islamisk’ konkurrent til den populære korttjeneste.
Irans minister for information og kommunikationsteknologi, Mohammad Hasan Nami, bekendtgjorde tidligere på ugen, at der arbejdes på at udvikle, hvad han betegnede som en »islamisk Google Earth« kaldet Basir (’tilskuer’ på farsi), og planen er angiveligt at lancere den nye tjeneste »inden for de næste fire måneder«.
»Forberedelserne til lanceringen af vores globale 3D-kortlægningsprojekt er undervejs, og lige nu er vi ved at etablere et datacenter, der vil kunne bearbejde så store informationsmængder,« forlød det tirsdag fra det halvofficielle nyhedsbureau, Mehr.
Nami, der er tidligere formand for det iranske militærs generalstab, blev i marts udnævnt af præsident Mahmoud Ahmadinejad til ny teknologiminister. Nami, der har studeret ’politisk geografi’ i Iran og har en ph.d-grad i ’landforvaltning’ fra Nordkoreas Kim Il-Sung Universitet, beretter lokale medier. »Vi gør vores bedste for at lancere den islamiske Google Earth inden for de næste fire måneder. Den skal være den islamiske republiks nationale portal, der kan betjene hele verden,« tilføjede han.
»På overfladen ser Google Earth ud til at levere en korttjeneste til sine brugere. I virkeligheden står sikkerheds- og efterretningsorganisationer bag med det mål at indsamle informationer om andre lande,« sagde Nami.
Iran har ofte set med mistro på vestlige webtjenester. Irans øverste politichef, Esmail Ahmadi Moghaddam, erklærede sidste år, at Google ikke er en søgetjeneste, men et ’spionværktøj’. Iranske webbrugere vil dog som oftest uden videre kunne benytte sig af Google søgetjeneste, hvorimod nogle af samme it-virksomheds øvrige tjenester, herunder mailtjenesten Gmail og Google Earth, i perioder udsættes for filtrering. Med formodet hjælp fra Kina er det også lykkedes for Iran at blokere for visse søgeresultater og for adgangen til over fem millioner websider.
Ministeren uddybede ikke, hvad han forstod ved et ’islamisk’ 3D-kort.
»Vi udvikler denne tjeneste ud fra de islamiske holdninger, vi har i Iran. På vores website vil vi anbringe informationer, som vil føre mennesker verden over ind i den virkelige verden (…) Vores værdier i Iran er Guds værdier, og dette vil være forskellen mellem Basir og Google Earth, der tilhører den skumle trekant mellem USA, England og zionisterne (læs: Israel, red.).«
Tvivl og frygt
Eksperter rejser dog en tvivl om projektet. En it-konsulent, som tidligere har arbejdet på Irans nationale internetprojekt, vurderer, at det egent-lige motiv bag initiativet er at opnå større bevillinger.
»De påstår, at de kan få det her op at stå på fire måneder, og at deres datacenter vil kunne matche Googles inden for tre år,« siger han.
»Tre år uden nogen forretningsmodel, hvor alt skal betales med statsmidler – det bliver ikke spor let. For at etablere et datacenter med den kapacitet og grad af sikkerhed, er der brug for nye arbejdsstationer, bedre køleanlæg, større båndbredde. Omkostningerne vil løbe op i milliarder af dollars – en investering, der bliver svær at få råd til i Irans sanktionsramte økonomi.«
Sidste år erklærede de iranske myndigheder, at første fase af landets nye rent nationale internet er gennemført. Dette projekt har vakt frygt hos iranske webbrugere for, at myndighederne skal lukke af for det globale internet. Nogle del eksperter vurderer dog, at det nationale net primært oprettes for at sikre regimets militær, bankvæsen og andre sensitive data imod omverdenen.
Amin Sabeti, en iranske medie- og webforsker i London, fortæller, at han skrev sig op til en e-mail-konto på det nationale nets nye posttjeneste, mail.iran.ir, for fire måneder siden, ved hvilken lejlighed han blev bedt om at angive meget detaljerede personlige informationer. Men siden har han intet hørt, og han venter stadig på at få aktiveret sin e-mailkonto.
© The Guardian og Information
Oversat af Niels Ivar Larsen

