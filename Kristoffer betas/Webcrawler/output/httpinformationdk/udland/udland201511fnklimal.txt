FN: Klimaløfter bringer kun verden halvvejs mod målet
Ifølge FN’s Miljøprogram går verden mod tre graders opvarmning, hvis landenes klimamål til COP 21 ikke skærpes. Klimaændringer er ’et meget alvorligt problem’ siger flertal i global meningsmåling


 I weekenden mødes ministre fra de fleste af verdens lande i Paris til det såkaldte præ-COP-møde, deres sidste chance for at tale sig lidt nærmere ind på hinanden forud for klimatopmødet COP 21, der starter i Paris den 30. november. På deres bord ligger til inspiration to dugfriske informationer: FN’s Miljøprogram, UNEP, offentliggjorde fredag den såkaldte Emissions Gap Report, som også tidligere er blevet lavet forud for COP-møder. Det er en status over, hvor langt verden er fra de nødvendige CO2-reduktioner, hvis det FN-vedtagne mål om højst to graders global opvarmning skal overholdes.
Rapporten ser på klimaeffekten af de nationale klimamål fra 146 lande, som er blevet indleveret til FN’s Klimasekretariat forud for topmødet samt på den klimaindsats som allerede er blevet præsteret rundt om i verden siden 2010.
Brug for dynamisk tilgang
De nationale klimamål – i COP-jargonen kaldet INDC’er – vil i år 2030 indebære en reduktion af de årlige globale CO2-udledninger med fire-seks milliarder ton CO2 i forhold til en udvikling uden nye mål, mens gældende klimapolitikker iværksat siden 2010 dertil vil reducere udledningerne pr. år med fem mia. ton. Tilsammen altså op til 11 mia. ton CO2 mindre end forventet i den seneste prognose fra FN’s Klimapanel, der var baseret på data og klimapolitiske planer fra 2010.
Godt, men slet ikke godt nok, siger UNEP i sin dagsaktuelle opgørelse.
»Dette er imidlertid kun omkring halvdelen af det i alt nødvendige for at nå et globalt udledningsniveau på 42 mia. ton CO2 i 2030, som kan give en rimelig chance (over 66 pct.) for at blive under togradersmålet i 2100,« skriver UNEP.
»For at lukke hullet er det afgørende, at en Paris-aftale vedtager en dynamisk tilgang, hvor ambitionerne, mobiliseringen af klimafinansieringsmidler og andre typer af samarbejde kan strammes med regelmæssige mellemrum.«
Selv »hvis alle INDC’er gennemføres fuldt ud, vil udledningsgabet i 2030 fortsat være 12 mia. ton CO2, hvilket sætter verden på kurs mod en temperaturstigning på omkring tre grader i 2100 og med det markante påvirkninger af klimaet,« hedder det.
Folket kræver handling
Landene skal altså på COP 21 gå betydeligt længere, end de indtil nu har signaleret vilje til.
Og det har de opbakning til. Det fremgår af den anden nye information på ministrenes bord på weekendens præ-COP-møde.
En global meningsmåling fra Pew Research Center har spurgt til klimabekymringen i 40 lande kloden rundt og kan fortælle, at i gennemsnit 56 pct. af de adspurgte ser klimaændringerne som »et meget alvorligt problem«. 51 pct. mener, at klimaændringerne allerede i dag skader mennesker på kloden, og et globalt snit på 78 pct. støtter, at deres respektive lande skærer ned på drivhusgasudledningerne som del af en kommende Paris-aftale.
Pew bemærker, at befolkningerne i Kina og USA, de to lande der er ansvarlige for de største CO2-udledninger, er blandt de mindst bekymrede. Men selv i de to stormagter støtter »store flertal« en international klimaaftale i Paris.
En lang række civilsamfundsorganisationer verden over har bebudet, at de vil lægge stærkt pres på klimaforhandlerne, bl.a. via store klimamarcher i en række hovedsteder – heriblandt Paris og København – den 29. november.

