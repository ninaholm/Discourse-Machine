Tid til opgør med jødisk særstatus
Det er svært at kritisere Israel eller fortælle vittigheder om jøder uden at blive kaldt antisemit – holocaust har givet jøderne en særstatus, mener historiker Morten Thing. Og sagen om den franske komiker, Dieudonné, viser, at der er brug for et opgør med denne særlige position
 
	Den franske komiker Dieudonné er blevet beskyldt for antisemitisme – og han må ikke længere optræde med sit show i Frankrig. Sagen har skabt voldsom debat i Frankrig og er et eksempel på, at det er svært at kritisere Israel eller fortælle vittigheder om jøder uden at blive kaldt for antisemit. Foto: Gonzalo Fuentes


 Det er for nemt at bruge betegnelsen ’antisemit’ om alle, der kritiserer Israel i debatter eller gennem satire – og dermed umuliggør man kritik. Det mener historiker på RUC, Morten Thing, oven på sagen om den franske komiker, Dieudonné, som er blevet beskyldt for antisemitisme – og som ikke længere må optræde med sit show i Frankrig:
»Antisemit er blevet et tryllende skældsord, som kan bruges til at holde alle i kort snor i forhold til både kritik og satire,« siger Morten Thing, som understreger, at eksemplet med Dieudonné blot er det seneste blandt mange: »Der er hård justits og en tradition for at gå i kødet på folk, der er kritiske. Siger man noget kritisk, er man antisemit – det er nærmest en automatreaktion,« siger Morten Thing.
Journalist på Berlingske, Bent Blüdnikow, er enig i, at debatten af og til bliver afsporet: »Der er en tendens til hurtig forargelse,« siger han.
De to debattører – som begge er af jødisk oprindelse – er bestemt ikke altid enige, men ud fra forskellige argumenter mener de begge, at det er forkert at forbyde en komiker som Dieudonné at optræde. Morten Thing mener, at man skal lytte til indholdet af det, han siger:
»I et show laver Dieudonné blandt andet den sammenligning, at bosætterne på Vestbredden stjæler land fra palæstinenserne, ligesom tyskerne gjorde det fra polakkerne under krigen. Det er muligt, at det ikke er morsomt, men jeg har svært ved at se, at det skulle være racistisk. Og jeg kan ikke se, hvorfor Israel skulle kunne gøre krav på en generel særbehandling – eller hvorfor den pointe ikke må komme frem,« siger Morten Thing, som mener, at israelere gennem årene også har sagt grove ting om eksempelvis palæstinensere, og at debatten derfor er ulige.
For Bent Blüdnikow handler det først og fremmest om at sikre fuld ytringsfrihed: »For mig at se er disse forbud imod fri ytring meget farlige,« siger han og henviser til den franske højesterets beslutning om, at Dieudonné ikke må optræde med sit show:
»Både i Tyskland, Frankrig og Østrig er det forbudt at mene, at holocaust ikke har fundet sted – og man har et ekstra godt øje til antisemitter. Men det eneste, man får ud af det, er, at man gør en mand som Dieudonné til martyr,« siger Bent Blüdnikow og tilføjer:
»Alt skal kunne debatteres, og der skal kunne gøres grin med alt. Det kan smerte at blive udsat for det, men det er den pris, man må betale for at være en del af et åbent og demokratisk samfund.«
Den særlige status skyldes, at man i især Tyskland og Østrig naturligvis føler et medansvar for holocaust. Men tiden er løbet fra sådanne særlige forhold, og »debatten bør være et andet sted i dag,« mener Bent Blüdnikow, som også har svært ved at se, hvordan man kan argumentere for, at lige netop holocaust skal have særstatus – mens eksempelvis ofrene for Stalins og Pol Pots brutaliteter ikke har samme beskyttelse.
Grænser
Morten Thing mener, at der kan være grænser for, hvad man kan tillade sig at lave sjov med:
»Hvis man snakker med en kvinde, som lige har aborteret i 7. måned, så laver man jo heller ikke vittigheder om fostre,« siger han. Men der bør ikke generelt være særlige vilkår for jødevittigheder, mener han:
»De klassiske vittigheder om skotter handler om, at de er nærige. Hvis man laver den samme vittighed med jøder, så er det antisemitisk,« siger han som et eksempel på, at der gælder særlige regler. »Og jeg mener, at man ville være bedre tjent med, at det var almindelig tilbageholdenhed – og ikke det faktum, at man kalder alle for antisemitter – der satte grænserne.«
Han mener, at der også ligger et problem i selve ordet antisemitisme:
»Det er et ord, som dækker over for meget. Netop fordi man holder fast i den særlige status – og bruger det om alle, der kritiserer, så er begrebet blevet udvidet helt vildt. Det burde efter min mening slettes fra sproget og erstattes med mere præcise ord,« siger Morten Thing og uddyber: »Når man betegner det, som Dieudonné gør, med det samme ord, som man bruger til at beskrive Hitlers gerninger under krigen, så er der et problem med det ord.«
I rubrikken og underrubrikken ovenstående artikel om den franske komiker Dieudonné bliver journalist Bent Blüdnikow fejlagtigt taget til indtægt for en holdning, som beror på udtalelser fra historikeren Morten Thing. Information beklager.

