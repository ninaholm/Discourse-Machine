Nedsmeltning på japansk a-værk var en menneskeskabt katastrofe
En japansk undersøgelseskommission konkluderer, at et for ringe sikkerhedstilsyn – og ikke tsunamien alene – var årsag til et af de værste uheld i atomkraftens historie
Den japanske regering, de regulerende myndigheder og Tepco forbrød sig reelt imod Japans ret til at være sikret imod nukleare ulykker. Sådan lyder det i en rapport fra en japansk undersøgelseskommission – 15 måneder efter ulykken på atomkraftværket Fukushima Daiichi.


 Sidste års ulykke på atomkraftværket Fukushima Daiichi var en menneskeskabt katastrofe, der har én ganske bestemt årsag: et utilstrækkeligt myndighedstilsyn. Og ansvaret for dette påhviler i forening Japans regering, værkets driftsselskab og atomkraftsektorens overvågningsenhed. Det konkluderer en undersøgelsesrapport, der blev offentliggjort i går.
I den yderst kritiske rapport afviser et parlamentarisk nedsat undersøgelsesudvalg dét, som hele tiden har været påstanden fra anlæggets driftsselskab, Tokyo Electric Power (Tepco) – nemlig at den tredobbelte nedsmeltning på a-kraftværket i det nordøstlige Japan alene blev forårsaget af den 14 meter høje tsunami, der skyllede hen over værket 11. marts sidste år. Undersøgelsespanelet pointerer heroverfor, at det kraftige jordskælv (9 på Richter-skalaen), som gik forud for kæmpebølgerne, på ingen måde kan udelukkes at have været medvirkende årsag til ulykkens forløb.
Udvalget anklager i den forbindelse Tepco og Japans offentlige nukleare tilsynsmyndighed for ikke at have truffet passende sikkerhedsforanstaltninger, selv om området beviseligt var særligt udsat for kraftige jordskælv og tsunamier.
»Ulykken på Fukushima-atomkraftværket var et resultatet af en kollektiv forsømmelighed fra regeringens, de regulerende myndigheders og Tepcos side og af manglen på en ordentligt samordnet styring fra de nævnte parters side,« hedder det i panelets rapport.
»De forbrød sig reelt imod dette lands ret til at være sikret imod nukleare ulykker. Derfor konkluderer vi, at ulykken klart var ’menneskeskabt’,« bemærker rapportens forfattere.
»Det er vores opfattelse, at bagvedliggende årsager var de organisatoriske og lovgivningsmæssige systemer. Disse snarere end spørgsmål om nogen enkeltpersoners kompetence lå til grund for de utilstrækkelige retningeslinjer for nødvendige beslutninger og handlinger,« hedder det videre.
Japansk lydighed
»Over hele linjen har Undersøgelseskommissionen konstateret en uvidenhed og en arrogance, der er utilgivelig hos enhver person og organisation, der beskæftiger sig med atomkraftssikkerhed. Vi har konstateret en ligegyldighed over for de normale globale sikkerhedsstandarder og en ligegyldighed over for den offentlige sikkerhed.«
Kommissionens formand, Kiyoshi Kurokawa, der er professor emeritus ved Tokyo Universitet, bemærker i rapportens stærkt kritiske introduktion, at specifikke japanske kulturtræk også kom til at indvirke på katastrofens forløb. Han skriver: »Det må erkendes – hvor smerteligt det end er – at denne katastrofe var made in Japan. Dens grundlæggende årsager skal findes i indgroede vaner i den japanske kultur, vores refleksmæssige lydighed; vores modvilje mod atsætte spørgsmålstegn ved autoriteters ordrer, vorestilbøjelighed til at holde os strengt til de eksisterende programmer, vores gruppementalitet og vores status som øsamfund.«
»Havde andre japanere haft ansvaret for ulykken, kunne resultatet således meget vel være blevet det samme.«
Den 641 siders rapport blev offentliggjort samme dag, som en atomreaktor i det vestlige Japan som den første siden ulykken atter producerer elektricitet. Alle landets 50 fungerende reaktorer blev i perioden efter Fukushima-krisen lukket ned for at blive underkastet omfattende sikkerhedstjek. Japan, som engang var afhængig af a-kraft for at få dækket en tredjedel af sit energibehov, har således været uden a-kraft for første gang i over 40 år, men perioden blev kun kort: Den sidste reaktor blev taget ud af drift i begyndelsen af maj.
Og nu er reaktor nr. 3 på atomkraftværket Oi i Fukui-regionen altså genstartet som den første efter at have klaret alle de stresstest, regeringen indførte sidste år for at imødekomme offentlighedens bekymringer angående sikkerheden.
Regeringen har godkendt en genstart af reaktor 3 og 4 på Oi under henvisning til advarsler om, at uden elektricitet fra disse vil et stort område i det vestlige Japan, herunder industribyen Osaka, risikere at lide under strømmangel denne sommer.
Reaktor nr. 3 ventes at nå op på fuld kapacitet inden 10. juli, oplyser anlæggets driftsselskab, Kansai Electric Power (Kepco), mens reaktor nr. 4 først vil begynde at producere elektricitet i slutningen af måneden. Den sidste af værkets 11 reaktorer afbrød driften i februar.
Ugentlige demonstrationer
Tusindvis af demonstranter har hver fredag aften forsamlet sig ud for den japanske premierministers kontor for at protestere imod genstarten. Samtidig viser meningsmålinger, at et klart flertal af japanerne ønsker, at regeringen skal udfase atomkraft.
Den kritiske tone i torsdagens rapport står i grel kontrast til den tidligere undersøgelse, som blev gennemført af Tepco selv, og hvori værkets ledelse fastslog, at man havde handlet efter de korrekte retningslinjer for at håndtere konsekvenserne af en naturkatastrofe, som »var umulig at forudsige«.
Tepco har hele tiden fastholdt, at skaderne på fire af Fukushima Daiichis reaktorer blev forårsaget af tsunamien, der satte kølesystemerner ud af drift, således at en kernenedsmeltning i tre af reaktorerne blev uundgåelig.
Mere end 15 måneder senere er a-kraftværket nu bragt i en sikkerhedstilstand, der kendes som cold shutdown, om end der stadig er bekymring for strålefaren i et bassin, som indeholder brugte brændselsstave fra reaktor nr. 4.
Torsdagens undersøgelsesrapport opfordrer til, at der foretages en ny og omfattende undersøgelse af den rolle, som jordskælvet spillede i ulykken. »Hvad angår ulykkens direkte årsag, kan vi ikke udelukke, at de enheder, der var vigtige for sikkerheden, ikke blev beskadiget af jordskælvet,« hedder det.
»Vi kan i særdeleshed ikke afvise muligt tab af kølemiddel (en såkaldt LOCA-episode) i reaktor nr. 1.«
Anklage: Ignorerede advarsler
Undersøgelsespanelet er også kritisk over for Naoto Kan, Japans premierminister på tidspunktet for ulykken, hvis ’direkte intervention’ i krisen første dage skabte forvirring i kommandovejene, hvorved værdifuld tid blev spildt.
Kan på sin side siger, at han besluttede sig for at gribe ind i nødberedskabets handlingsplaner, fordi Tepco og sikkerhedsmyndighederne ikke viste sig i stand til håndtere krisen.
Det parlamentariske panel siger, at man ikke har fundet forhold, der kan støtte Kans påstand om, at Tepco var klar til at trække alle medarbejdere væk fra værket umiddelbart efter ulykken.
Men det beskylder Tepco for at have ignoreret advarsler helt tilbage fra 2006 om, at en tsunami ville kunne forårsage nedbrud på værket.
Firmaet, tilsynsmyndighederne og regeringen »har undladt en korrekt opgradering af de mest basale sikkerhedsforskrifter, herunder en sandsynlighedsberegning af faren for skader, en forberedelse til begrænsning af følgeskader fra en sådan katastrofe og en udarbejdelse af evakueringsplaner for offentligheden i tilfælde af et alvorlig strålingsudslip,« hedder det i rapporten.
»Lige fra 2006 var tilsynsmyndighederne og Tepco opmærksomme på risikoen for, at et totalt nedbrud i elektricitetsproduktionen fra Fukushima Daiichi-værket kunne blive en realitet, hvis en tsunami nåede op i samme højde som værket.« Det ti medlemmer store undersøgelsespanel er kun et af flere, der efterforsker Fukushima Daiichi-ulykken. Dets rapport bygger på en undersøgelse, der har strakt sig over et halvt år og bygger påmere end 900 timers høringer samt interview med over 1.100 mennesker.
 
© The Guardian og InformationOversat af Niels Ivar Larsen

