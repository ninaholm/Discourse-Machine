Al-Qaeda går efter hellig krig i Syrien
Terrorgrupper med baggrund i Iraks al-Qaeda er begyndt at dukke op i Syrien, og de har gode muligheder for at bruge opstanden til at føre deres globale krig ind på syrisk jord. Spørgsmålet er, hvordan en splittet opposition undgår, at protesten mod Assad bliver overtaget af ekstremister
Oprydningsarbejde efter et al-Qaeda-angreb på en irakisk politistation i det østlige Bagdad i 2010. Ifølge analytikere har terrorgruppen valgt at satse meget målrettet på at udnytte situationen i Syrien.


 Soldaterne fra al-Bara’ ibn Malik Martyrernes Brigade poserer foran syriske flag og logoer fra Den Islamiske Stat i Irak. Ansigterne er gemt bag masker, mens maskingeværer og raketstyr duver i luften i den kornede netvideo. Hen over billederne annoncerer en stemme på arabisk, at man vil bekæmpe det uretmæssige styre med alle forhåndenværende midler, inklusive selvmordsbomber.
Billederne er foruroligende velkendte, lige ned til navnet, der første gang blev brugt af en al-Qaeda-gruppe i Irak i 2005. Og den seneste måned har da også budt på en række selvmordsbombeangreb i den eskalerende syriske konflikt, hvor bombeangreb rettet mod de syriske myndigheder i byer som Damaskus og Aleppo har ført til høje dødstal for både soldater og civile og givet alarmister ammunition til påstandene om, at den syriske opstand blot er et islamistisk kupforsøg.
Analytikere har kædet al-Qaeda sammen med angrebene, og ifølge eksperter er der en reel risiko for, at den tilsyneladende hensygnende terrorbevægelse kan få ny luft på grund af situationen i det centrale arabiske land.
»Al-Qaeda har valgt at satse meget målrettet på at udnytte situationen i Syrien, og der er for mig at se desværre heller ikke nogen tvivl om, at de står meget stærkt rustet til at nå deres mål – ikke mindst på grund af naboskabet med Irak,« siger den amerikanske terroranalytiker Brian Fishman.
Motorvej for jihadister
Det usædvanlige i Syriens tilfælde er, at man faktisk på forhånd ved en del om al-Qaedas netværk i Syrien, allerede før det for alvor er trådt ind på scenen som en vigtig aktør i konflikten. I slutningen af oktober 2007 bevægede en amerikansk enhed sig ind i Sinjar, en mindre by i det nordvestlige Irak, beskrevet et sted som et hul øst for ingenting, omgivet af bjerge på tre sider, ørken og en vej, der fører direkte til den syriske grænse.
Soldaterne var i det afsides område for at slå ned på oprørere fra den lokale Yesedi-stamme, men i et af husene gjorde de et fund, der forsynede analytikere med en sjælden indsigt i et al-Qaeda-oprørs anatomi. Huset, der åbenbart havde fungeret som et opsamlingssted for fremmede oprørere på vej ind i Irak for at føre jihad-krig mod de amerikanske styrker og shiitiske modstandere, indeholdt et arkiv. En samling kartotekskort, hvor Dawlat al-Iraq al-Islamiyya – Den Islamiske Stat i Irak, populært kendt som al-Qaeda i Irak-registrerede de fremmede krigere, der ankom til Irak for at kæmpe – og i mange tilfælde sprænge sig selv i luften – for terrororganisationen, der på det tidspunkt var en meget magtfuld deltager i den irakiske borgerkrig.
Kartotekets knap 700 personkort registrerede, hvor de fremmede krigere kom fra, hvad deres uddannelsesbaggrund var, hvad de havde med sig ind i landet – og ikke mindst hvordan de var kommet dertil. Ikke overraskende var de alle kommet fra det nærliggende Syrien, der i perioder har fungeret som en motorvej for jihadister på vej mod den hellige krig i Irak.
»Dét, det viste os, var, at der var et vidt forgrenet og meget velorganiseret netværk, der understøttede al-Qaeda i Syrien. Nogle gjorde det af ideologiske, andre af økonomiske årsager. Nogle blev understøttet af de syriske myndigheder, nogle blev forfulgt og andre blot stiltiende tolereret. Men dét, vi kunne læse ud af Sinjar-arkivet, var, at netværket var meget udbygget og bestod af en række gensidigt uafhængige netværk,« forklarer Brian Fishman, der har været udsendt til Irak for USA’s centralkommando og analyserede informationerne for det amerikanske militærakademi West Points anti-terrorcenter. I dag arbejder han som forsker for tænketanken New America Foundation.
Arbejder bedst i kaos
Oplysningerne var medvirkende til, at amerikanske styrker gennemførte et angreb over grænsen til Syrien og dræbte al-Qaeda-lederen Abu Ghadiyian. Men ellers har netværket været uden for amerikansk rækkevidde.
»Der findes et meget omfattende netværk og en knowhow om, hvordan man fører guerillakrig, som det er meget nemt at omstille til syriske forhold. Al-Qaeda er langt stærkere i Syrien, end de f.eks. er i Nordafrika, og ikke bare Ayman al-Zawahri, men også en lang række andre radikale profiler har givet klart udtryk for, at man satser på Syrien. I de andre lande, der er blevet berørt af Det Arabiske Forår har beskeden været, at man skulle afvente udviklingen og så eventuelt slå til, når de nye styrer var blevet etableret og måske var svage. I Syrien er budskabet: Kom hertil og før jihad. Det er mit klare indtryk, at det er i det område, al-Qaeda vil arbejde i fremtiden, fordi de har nærheden til Irak, en folkelig vrede og en sekterisk problematik, som giver dem optimale arbejdsbetingelser,« siger han.
Og hans vurdering deles af en anden Irak- og Syrienkender, Julien Barnes-Dacey fra European Council on Foreign Relations, som har arbejdet i både Syrien og Irak.
»Det har været en transitrute i så mange år, og der er et netværk og en struktur, der hurtigt kan aktiveres og vendes mod Syrien. Samtidig er Syrien på vej ud i kaos, og det er præcis de forhold, al-Qaeda arbejder bedst i. Der er en meget stor sandsynlighed for, at de vil komme til at blive særdeles aktive,« siger han.
Det er de allerede i Irak. Efter i et par år at have forekommet nærmest udryddet er al-Qaeda begyndt at indtage en central rolle i den genopblussede vold i Irak, hvor de f.eks. mandag blev tilskrevet 26 drab på politifolk i Anbar-byen Haditha. Og Brian Fishman mener ikke, at de står svagt i dag.
»I 2006-2007 forstrækte de sig selv og blev kraftigt reduceret. I dag har de omgrupperet sig, skabt mere sikkerhed omkring sig selv og har en mere langsigtet og bæredygtig model. Der er måske 800-1.000 al-Qaeda-medlemmer i Irak, og af dem udgør måske 200 den hærdede, rutinerede kerne. Det lyder ikke af meget, men det er rigeligt til at skabe alvorlige problemer – også i Syrien,« siger han.
Passer til Assads historie
Spørgsmålet er, hvad andre dele af oppositionen kan gøre for at hindre, at ekstremister overtager kampen. Ifølge begge analytikere ikke meget.
»Der hersker mange misforståelser omkring oprøret. Langt størstedelen af oppositionen fører en hel legitim kamp for sine rettigheder og tager afstand fra al-Qaeda og andre ekstremister. Al-Qaeda og andre ekstreme jihad-grupper udgør en perifer udkant i oprørsbevægelsen, og ideen om, at de ville kunne erobre magten og skabe et islamisk kalifat er fuldstændig misforstået. Problemet er bare, at selv en lille gruppe kan skabe temmelig meget anarki. Og jeg kan ikke se, hvordan man kan bremse dem,« siger Brian Fishman, der mener, at styret til dels selv har skabt det problem, der nu rammer det i nakken, hvor Julien Barnes-Daceys udlægning er lidt anderledes:
»Det vil passe perfekt ind i Assads fortælling, hvis al-Qaeda indtager en central rolle i opstanden. Det er lige præcis den historie, han gerne vil formidle om oppositionen.«

