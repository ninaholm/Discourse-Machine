’Europa er virkelig langt væk lige nu’
Pariserne trodser frygten og går på gaden for, at terroristerne ikke for alvor skal sejre. Men mistroen til politikernes og Europas evne til at klare situationen er udbredt
Lys og blomster er blevet foran restauranten på Rue de Charonne, som et af de mål, der blev angrebet fredag aften i Paris.


 Når man skal tale med franskmænd, går man ofte på marked, for der mødes den franske befolkning uanset stand, når de køber grøntsager, ost og kød. På grund af undtagelsestilstanden i Frankrig er alle markeder lukket denne søndag i Paris efter officielt dekret.Men i det indre Paris begynder byen alligevel at vågne denne solskinsformiddag. I Marais-kvarteret lukker den ene tøjbutik op efter den anden, og sådan skal det være, forklarer Violene, som er ejendomsmægler og netop har aftalt mødested med sin veninde på mobilen.»Næ, jeg er ikke bange,« forklarer hun og skyder solbrillerne op i håret. »Det er længe siden, vi aftalte, at vi skulle på shoppingtur i dag, og det har vi bare holdt fast ved. Det værste, vi kan gøre efter denne terrorisme, er at ændre vores måde at leve på. Der er helt sikkert mere stille i dag, end der plejer at være, når vi shopper her, men så er det jo bare det, vi må nyde,« slår hun beslutsomt fast og går videre.Yvan er ude at kigge på vinduer, med sin datter på 12. Han mener på trods af fredagens voldsomme begivenheder, at frygten er overdreven. I al fald i dag.»Hvilken idiot ville finde på at begå et attentat i dag i Paris? Alle i politiet er på gaden, og det er de vel i fjorten dage endnu. Det er først på det tidspunkt, vi måske skal til at være bange igen. Ikke lige nu.«Yvan, der til arbejder som headhunter for større virksomheder, er stærkt utilfreds med både politikere og mediedækning.»Ja, jeg ved godt, at jeg måske ikke mener det samme som alle andre, men jeg synes, det er det rene følelsespornografi. Man får simpelthen ikke noget at vide, slet ikke på tv. Aviserne er lidt bedre, jeg holder Figaro, og i dag har jeg da også købt Libération. Men hvad ved vi? Det er først om fjorten dage, vi overhovedet ved noget om, hvad der er foregået. Man kan lige så godt lade være med at følge med i medierne, der er ikke nogen ordentlige analyser. Så hellere gå en tur.«Far og datter har trods alt valgt at begive sig ud her i Marais-kvarteret i stedet for i deres eget kvarter. De bor i det 10. arrondissement, lige op af de restauranter, der blev angrebet fredag. Men datteren går i skole i det 4., så det er her, de har henlagt søndagsturen. »Det må jeg jo indrømme,« siger Yvan.Datteren hævder helt i faderens ånd, at hun slet ikke er særlig bange nu : »Jeg har jo set soldater på vej til skole i lang tid nu, når jeg tager løbehjulet til skole. Dem synes jeg er skræmmende med deres store maskinpistoler.« Hun går i sjette klasse.Yvan er da heller ikke på nogen måde tilfreds med præsident Hollandes måde at håndtere sagen på. Hverken ved at erklære undtagelsestilstand, eller da der efter Charlie Hebdo angrebet og angrebet på et jødisk supermarked, blev sat militær ind over alt i Paris. Det 4. arrondissement, som datteren løber gennem med sit løbehjul og skoletasken hver morgen, er et kvarter med mange jøder og under særlig beskyttelse.»Det kan jo være lige meget, eller rettere, måske skulle man især holde op med at gå og lege politibetjent for de gamle kolonier, som Hollande gør det i Mali. Eller det han nu foretager sig i Syrien. Det er klart, at der så bliver svaret igen her hos os.«Frygten er flyttetDer er mange turister blandt de shoppende i butikker med dyrt tøj, hvor julepynten ser lidt mærkelig ud i solskinnet. På den strålende blå himlen over Paris ses adskillige af de flyvemaskiner, man var så bange for i storbyerne efter 9/11. Frygten er flyttet andre steder hen. Fortovscafeerne, som plejer at være propfyldte en solskinsdag, er halvtomme.På et caféhjørne i Rue des Archives har Rebekka og Yoëlle slået sig ned og er ved at få serveret omelet. Også de fortæller i kor, at de ikke er bange.»Eller rettere, hvad skal jeg sige. Jo, i går gik jeg faktisk ikke ud ... Der var utrolig stille i gaderne,« forklarer Yoëlle.»Men det kan jo ikke blive ved på den måde, det er ikke sådan, vi skal gøre det, så her sidder vi. Det er jo vores kvarter det her, jeg bor lige om hjørnet,« siger hun.Rebekka har børn og forklarer, at hun i morgen vil tage dem i skole som sædvanlig.»Jeg har snakket med dem om det, alt det med terror, de er ikke helt små. Vi er jo nødt til at se i øjnene, at verden er en anden nu. Det her er ikke noget, som bliver overstået i morgen, det er kommet for at blive. Vi må lære at leve med det, og det kan vi lige så godt gøre med det samme.«– Er det vitterlig, som præsident Hollande hævdede det i sin første officielle udtalelse, en krig?»Det er det,« samstemmer de to kvinder med eftertryk.»Det er helt sikkert krig det her, og de er ude på at ramme netop vore værdier.«»Det var unge mennesker, som blev ramt, folk, som bare var ude at more sig på den måde, vi synes er normal her. Jeg har mange venner, som er musikjournalister, de har adskillige venner, som døde i går på Bataclan. Vi kender jo alle sammen nogen, der er ramt,« forklarer Yoëlle. »Pyh, det er altså hårdt.«Rebekka bryder ind.»Jeg vil altså godt sige, at jeg synes, der skal strammes op. Også endnu mere, end hvad Hollande gør nu. Både militær- og efterretningstjeneste skal have flere midler, IS må slås ned. Men det er klart, det ikke gøres fra den ene dag til den anden.«SolidaritetenDe er enige om at Frankrig står meget alene.»Ja, det er jo nok sådan, at vi først og fremmest må klare os selv, det er sådan vi føler det. «Yoëlle’s stemme knækker atter over, og hun tørrer en tåre væk:»Men til gengæld synes jeg, at solidariteten fra andre lande er utrolig vigtig at føle. At man samles i andre byer for Paris lige nu. Jeg ved, hvor stærkt jeg selv har følt det, da London i sin tid blev ramt, det er vigtigt at vise det.«Oskar på 16 bekræfter credoet om, at man skal være modig.»Ellers får terroristerne jo ret,« forklarer han, på vej for at læse til terminseksamen i fransk med en kammerat. »Jeg skulle bare ud og bevæge mig lidt. Det er jo simpelthen det kvarter, hvor jeg plejer at gå i byen om fredagen. Jeg kunne også have været til fodboldkampen. Den eneste grund til, at jeg ikke var ude, var, at jeg skulle læse fransk. Jeg synes, det er svært at få billederne ud af hovedet. Så De videoen på Le Monde?«Mange taler om den video, som en journalist fra avisen Le Monde optog på sin mobil af flygtende mennesker fra Bataclan, før han selv kom dem til undsætning. Man ser unge mennesker, slæbe deres venner hen ad gaden med blodige spor, mens en ung kvinde hænger i armene ud af et vindue og råber om hjælp. Journalisten blev selv ramt i armen af en af terroristerne.Fuite du Bataclan filmée par un journaliste du "Monde"Man går bare udThomas og Corrine har søgt tilflugt blandt bøger i gadens mest intellektuelle boghandel, Les Cahiers de Colette.»Det var Thomas, som fik mig med ud at gå,« fortæller Corrine.»Man skal bare ud at gå,« insisterer Thomas.»Det er sådan, man gør.«Også de har dog valgt at gå tur i et andet område end det 10. arrondissement, hvor de bor.»Men vi prøver at være bare lidt modige,« siger Corinne.Han er læge, hun er socialhjælper, de arbejder begge med flygtninge til hverdag og er oprørte over den måde terrorisme og flygtningesituation blandes sammen.»Selv blandt flygtningene er der begyndt at opstå mærkelige hierarkier, som om nogen er bedre end andre. Der er simpelthen nogen, der kaldes ’Merkelister’ nu.«– Hvem er det?»Jamen, det er dem, som Merkel har sendt til Frankrig.«Thomas og Corrine er rystede over, hvor lille en rolle det europæiske fællesskab spiller.»Vi har jo simpelthen ikke fået det bygget op,« konstaterer Thomas.»Ja, ikke andet end, hvad penge angår, sådan som det altid er. På den anden side er det jo altid sådan, der sker noget i Europa. Det er kun, når der er store kriser.«»Men foreløbig ser vi resultatet i Middelhavet,« sukker Corinne. »Det er, som om der altid skal en masse døde til.«»Trods alt er Frankrig et af de få lande, som har grebet ind over for IS i Syrien. Ikke engang en hær har Europa kunne stable på benene,« udbryder Thomas indigneret og Corinne er enig.»Europa er i enhver forstand bare virkelig langt væk lige nu.« 
