Kan Abadi rydde op i Iraks rod?
Iraks premierminister Haider al-Abadi er ikke kommet langt med at rydde op i boet efter Nouri al-Maliki. Og omkostningerne vokser i form af en ineffektiv kamp mod IS, der støder landets sunnier væk. Spørgsmålet er, om en ny reformpakke vil ændre situationen


 Irak har ikke just været et harmonisk sted i den seneste tid. Og mens der knap nok er noget nyt i den tilstand, er arnestedet for et nyt oprør mod den irakiske centralregering en ubehagelig fornyelse for Iraks premierminister, Haider al-Abadi, der for et år siden overtog embedet fra sin upopulære forgænger Nouri al-Maliki.
Denne gang kommer protesterne nemlig hverken fra sunnier eller kurdere, men fra Abadis eget bagland i det shiitiske Sydirak hvor utilfredse folkemængder har demonstreret imod den irakiske statsadministrations manglende evne til at levere en række basale services som elektricitet, vand, uddannelse og infrastruktur og mod, hvordan politikerne på nærmest græshoppesværmslignende vis har tilranet sig den irakiske stats på papiret ganske omfattende indtægter.
Abadis reaktion på protesterne, men nok i endnu højere grad på sine egne problemer, har været bebudelsen af en relativt omfattende reform af det politiske system, som han har lanceret i de seneste dage, og som i denne uge blev vedtaget i Iraks parlament. En reformpakke der er så relativt radikal, at det har fået nogle politiske modstandere til at anklage Abadi for at være i gang med at gennemføre et decideret kup.
Mindre uformel magt
Det er en reform, der ud over et loft over lønninger for offentligt ansatte også indebærer en toårsgrænse på en række topposter, samt sekteriske kvoter på hvem der kan udfylde de forskellige poster og begrænsninger på, hvor mange ansatte de forskellige myndighedspersoner må have ansat. Som sit mest synlige resultat indebærer reformen afskaffelsen af Iraks vicepremierminister- og vicepræsidentposter. Ceremonielle titler der har været reserveret til politiske sværvægtere som en slags magtposition uden portefølje, men ofte med stor uformel magt og mindre hære ansat som sikkerhedspersonale. Vigtigst blandt dem er Abadis partifælle Nouri al-Maliki, den foregående premierminister, der dermed står til at miste sin umiddelbare politiske platform.
Maliki har ikke på noget tidspunkt udvist tegn på at være blevet træt af magten og har siden sin mere eller mindre ufrivillige aftrædelse brugt tiden på at navigere i Iraks komplicerede magtsystem af politiske dynastier, magtfulde militsgrupper og indbyrdes stridende sekteriske repræsentanter for at skaffe sig en platform til et politisk comeback.
Han har stadig opbakning fra store dele af de to politikeres fælles Dawa-parti, men også nok så vigtigt fra dele af de shiitiske militser, der kæmper mod Islamisk Stat, og hvis betydning i det irakiske politiske landskab blot er vokset gennem det seneste år. Først og fremmest har han støtte fra den mægtige Asa’ib Ahl al-Haq-milits, den måske mest slagkraftige shiitiske paramilitære gruppe med stærke bånd til Iran, som åbent har brugt sin vægt til at advokere for et nyt system med en mere magtfuld præsident, en position der i givet fald skulle tilfalde Maliki.
Omvendt kan Abadi i nogen grad regne med støtte fra en række andre politiske partier som det andet store shiitiske parti Iraks Øverste Islamiske Råd (ISCI) samt Sadr-bevægelsen og en række sunnitiske partier – og især fra storayatollah Ali al-Sistani, der i fredags udtrykte støtte til de demonstrerendes krav – og efterfølgende til Abadis reformplaner.
En række andre partier har også udtrykt deres støtte til demonstranterne, men samtidig bliver de i nogen grad også brugt i et internt opgør i den regerende regeringsalliance, hvor Dawa-partiets lederskab bliver udfordret af ISCI. Ingen har hævdet, at irakisk politik er nem at forstå.
Irakerne har mistet tilliden
For de fleste udenforstående er Abadis opgør med Maliki og hans arv overraskende, fordi det kommer fra en statsleder med en relativt svag position. Men mange ser også opgøret som koordineret med blandt andre Sistani og andre vigtige aktører i det irakiske politiske system.
Fra USA og andre udenlandske interessenter er håbet sandsynligvis, at reformen lykkes, og at den er begyndelsen på en omkalfatring af et system, der ganske enkelt ikke fungerer særlig godt, og indtil nu har vist sig ude af stand til at håndtere de parallelle udfordringer, der udgøres af Islamisk Stat og en befolkning, der i omfattende grad har mistet troen på Irak som deres nation. Iraks fremskridt i kampen mod Islamisk Stat har været minimale, og den overvejende sekteriske karakter, som krigen har taget, har både demonstreret Iraks manglende styrke som omnipotent magtudøvende stat og dets manglende mulighed for at udføre den rolle, landet var tiltænkt i alliancens krig mod Islamisk Stat.
Spørgsmålet er, om Abadi er stærk nok til at gennemføre det opgør, når det kommer til rent faktisk at gennemføre reformen med de indbyggede magtbegrænsninger og økonomiske nedskæringer, som de indebærer. Den nuværende irakiske premierminister opfattes generelt som væsentligt mere omfavnende og kompromissøgende end sin forgænger, men også svagere i Iraks komplicerede spil af alliancer og rå magt. Og spørgsmålet er, om opgøret bliver omfattende nok til at bringe Irak på ret kurs?

