Europas højrenationalister har bidt sig fast
Overalt i Europa har de, der blev beskrevet som protestpartier ved europaparlamentsvalget i maj, bidt sig godt fast i landspolitik. I dag kan britiske UKIP få sit første parlamentsmedlem ved et suppleringsvalg i fattige Clacton-on-Sea
Lederen af det britiske UK Independence Party (UKIP), Nigel Farage, (t.v.) morer sig sammen med det frafaldne konservative parlamentsmedlem Douglas Carswell (t.h.), mens de går gennem  Clacton-on-Sea ved Nordsøen for at kapre vælgere til suppleringsvalget i dag, der kan give Carswell og UKIP den første plads i parlamentet i London.


 Den 19-årige Brett Alexander-Ricless og 24-årige Liam Clark deler hurtigt og rutineret stakken af personligt adresserede breve fra UKIP-kandidaten (United Kingdom Independence Party) Douglas Carswell mellem sig på kølerhjelmen af partibilen. Med raske skridt trasker de gennem villakvarteret i udkanten af kystbyen Clacton-on-Sea og afleverer kandidatens bøn om en stemme fra vælgerne ved dagens suppleringsvalg.
De to unge partifæller er kommet hele vejen fra Manchester for at hjælpe den tidligere konservative parlamentariker med at blive genvalgt til Westminster for UKIP, efter at han i august annoncerede sit partiskift.
Lykkes det – som meningsmålingerne tyder på – vil Carswell blive partiets første repræsentant for UKIP i Westminster.
»Folk her i Clacton skriver historie. Det vil jeg være en del af,« forklarer Brett Alexander-Ricless, der til dagligt læser politik på Nottingham Universitet.
For ham var det UKIP-formand Nigel Farages tale i Europa-Parlamentet, hvor han direkte op i hovedet på EU-præsident Herman Van Rompuy sagde, at du ligner »en våd klud med en fremtoning som en underordnet bankassistent,« der første gang tiltrak hans opmærksomhed. Siden var det en tro på, at denne mand »troede på det, han sagde,« der forvandlede ham til trofast partisoldat.
For 24-årige Liam Clark var det den måde, Farage taler til folk på, der gjorde udslaget.
»Han taler vores sprog til forskel fra den politiske elite, der taler i en jargon, ingen forstår,« fortæller den spinkle mand, der til dagligt arbejder som plejer for sin handicappede far. 77-årige Anni-Therese Morrau er kommet helt fra den lille skotske by Dornock, 80 km nord for Inverness for at hjælpe med at bære store Douglas Carswell-skilte rundt i byen.
»Det føles godt. Jeg har været med, siden jeg så Nigel Farage på tv og blev så imponeret, at jeg måtte finde frem til hans telefonnummer,« fortæller den stadig aktive zoneterapeut, mens hun bevæger sig ned ad byens hovedgade, hvor kørestole, el-scootere og klapvogne synes overrepræsenteret sammenlignet med mange britiske byer.
Var det ikke en protest?
At UKIP – afskrevet af premierminister David Cameron som en flok »skøre kugler, tåber og skabsracister« – ud på natten til fredag for første gang kan være repræsenteret i landets parlament, har chokeret landets politiske elite og kommentatorer, der ellers havde overbevist hinanden om, at UKIP’s succes ved europaparlamentsvalget i maj bundede i rene proteststemmer.
Samme forklaring lød fra mange kommentatorer rundt om i Europa, hvor partier, der samlet set blev beskrevet som »populister« og »anti-styrker«, vandt tæt ved 25 procent af alle stemmer. Men frem for aftagende popularitet synes de at have bidt sig fast. Både Sverigedemokraterne, Alternativ for Tyskland og franske Front National har høstet succeser ved delstats- og parlamentsvalg i den seneste måned (se artikler overfor).
Så tog eksperterne fejl? Er der alligevel ikke tale om protestpartier, hvis vælgere fortsætter med at bakke partierne op selv ved hjemlige valg?
Mats Persson, direktør for tænketanken Open Europe i London, erkender, at »vi troede EP-valget var kulminationen på at være mod systemerne«, men han mener stadig godt, at man kan beskrive partierne som protestpartier.
»Det er en protest på den måde, at folk vender sig imod de etablerede partier både i Storbritannien og i resten af Europa. Men på den anden side er det tydeligvis ikke en engangsforestilling. Det er en udfordring af midterpartierne; et mere permanent fænomen,« forklarer han og tilføjer, at selv om partierne er meget forskellige, er der en række fællesnævnere.
»De har måske tre ting til fælles. Et – de føler ikke, at de midtsøgende partier repræsenterer deres synspunkter. To – immigration anses som et problem. Og tre – de har et ønske om at trække vindebroen op til resten af verden. EU kæder ligesom disse tre ting sammen. Det opfattes som det ultimative kosmopolitiske eliteprojekt, der manifesterer det ultimative fravær af en stemme,« siger Persson.
Netop immigration, EU og politikere »født med en sølvske i munden« er det, der har fået Clacton-frisøren Susan Jacobsen til at sætte et stort Douglas Carswell-skilt i vinduet, selv om hun aldrig før har stemt UKIP.
»Politikerne forstår ikke os fra arbejderklassen,« siger hun ind imellem en diskussion med sin kunde, om han skal have »nummer ét eller nummer to« med barbermaskinen.
»Vi skal ud af EU – det er jo blevet helt tosset. Og der skal gøres noget ved immigrationen. Vores ø er ved at synke. Og de kryber herop fra London, men der er ikke noget arbejde her,« siger frisøren, der mener, at »Carswell gør hvad, han lover«.
»Han sørgede dog ikke for, at jeg fik lønforhøjelse,« kommenterer kunden, der arbejder i sundhedsvæsnet og kun har fået én procent lønstigning i de seneste fem år.
Fattige arbejdere
Følelsen af selv at knokle, mens andre høster gevinsten, går igen, da Information møder ægteparret hr. og fru Clapham ved Clacton Pier – et næsten mennesketomt forlystelsesområde, der går ud i havet for enden af hovedgaden, er fuld af stillestående karruseller, spilleautomater og slikboder.
»Det er ikke, fordi jeg har noget imod dig, men her er for mange udlændinge. De tager vores job og vores huse. Og vi får alle de der folk på understøttelse herud. Hvis folk får understøttelse, burde der sættes en stopper for, at de får flere børn. Hvorfor skal jeg betale for alle de børn, når jeg selv har sørget for mine egne børn og børnebørn,« spørger fru Clapham, der arbejder som personlig plejer.
»Min løn er faldet med hver eneste job, jeg har fået i de seneste år,« siger hun om en af grundene til, at hun vil sætte sit kryds ved UKIP.
Hendes mand – der inden pensionen arbejdede i gasindustrien – er enig:
»Vores svigersøn tjener mindre i dag, end jeg gjorde i 1980’erne, og han har endda en uddannelse,« siger han og påpeger, at deres to døtre og svigersønnen også vil stemme UKIP.
Hr. og fru Clapham stemte også UKIP ved EP-valget, men ved det sidste parlamentsvalg støttede de henholdsvis Liberaldemokraterne og Labour. Mange andre UKIP-støtter har ikke stemt i 20-30 år, men føler nu, at de har fundet et parti, der taler deres sag, fortæller Liam Clark og Brett Alexander-Ricless.
Mens der er dem, der mener, at det vil være en skamplet på det britiske demokrati at have et parti, hvis medlemmer jævnligt udtrykker sig direkte racistisk, i landets parlament, er der andre – som Mats Persson – der langtfra mener, at det er en katastrofe.
»Personligt mener jeg, at det er fuldstændig uholdbart, at en så stor del af befolkningen ikke er repræsenteret i parlamentet,« siger han.
70-årige Steve, der er rejst til Clacton fra den modsatte ende af landet af ren nysgerrighed – på trods af at han er medlem af et andet parti – mener, at UKIP er sund for det britiske demokrati.
»UKIP’s fremkomst har vakt folks interesse for politik i en sådan grad, at en mand som jeg kommer hele vejen fra Wales for at se, hvad der sker. Det er det, der er historien,« mener den tidligere ingeniør.
LÆS: Tyske populister på vej mod normalisering
LÆS: Ekstremisme fra Udkantsfrankrig

