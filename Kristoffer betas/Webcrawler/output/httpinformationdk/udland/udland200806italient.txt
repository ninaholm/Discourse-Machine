Italien vil tage fingeraftryk af romabørn
Italiens indenrigsminister vil iværksætte en folketælling og registrere alle romaer i landet, børn inklusive. Forslaget kritiseres af både oppositionen og EU-kommisionen
Der bor mellem 100.000 og 160.000 romaer i Italien. Berlusconis regering har iværksat en række initiativer, der synes rettet mod netop romaerne. Her nogle børn i en romalejr i Rom.


 Italiens regering vil registrere alle romaers fingeraftryk, inklusive børnenes. Forslaget vækker harme hos oppositionen og adskillige grupper i samfundet. 
De anklager forslaget for at være racistisk og diskriminere ved at mistænkeliggøre en bestemt gruppe mennesker.
Et sted mellem 100.000 og 160.000 romaer bor i Italien, og halvdelen kommer fra de nye EU-lande i Østeuropa. Befolkningen mener, at romaerne begår en stor del af den kriminalitet, som Silvio Berlusconis regering har lovet at bekæmpe. 
Italiens indenrigsminister, Roberto Maroni, lancerede sin plan om en folketælling af romaerne for parlamentet i onsdags. Som led i folketællingen skal der tages fingeraftryk af alle romalejrenes beboere.
"Børn også for at undgå fænomener såsom tiggere," siger Maroni, der tilføjer, at Røde Kors vil følge politiet, når de går ind i lejrene.
Ifølge Maroni, der tilhører det indvandrerkritiske parti Liga Nord, skal folketællingen sikre bedre leveforhold for alle romaer, der opholder sig lovligt i Italien, mens myndighederne til gengæld får lettere ved at udvise illegale indvandrere.
Nogle immigranter får allerede registret fingeraftryk, når de søger opholdstilladelse, men som regel bliver børn og borgere fra EU-lande ikke registreret.
"Det vil ikke være et etnisk register, men det vil sikre dem garantier for deres rettigheder," siger Maroni.
Romaer under pres
Adspurgt om et EU-land må vælge en bestemt etnisk gruppe og tage deres fingeraftryk, svarer en talsmand fra EU-Kommissionen:
"Reglerne er meget klare ... Svaret er nej." 
Talsmanden vil dog ikke kommentere Italiens planlagte folketælling af romaerne specifikt.
Forslaget er blevet kritiseret af oppositionen i Italien, og en leder af det jødiske fællesskab i Italien, Amoz Luzzarto, mener at regeringens plan er et udtryk for en "skjult racisme" i Italien. Luzzarto refererer til den tidligere fascistleder i landet, Benito Mussolini, ved at sige til en avis, at Italien "har mistet sin hukommelse". Lederen af den katolske kirkes bistandsorganisation, Caritas, har også kritiseret forslaget.
EU's Agentur for Grundlæggende Rettigheder, FRA, ville ikke kommentere fingeraftryksplan, men ifølge agenturets direktør, Morten Kjærum, har agenturet øje på diskrimination af romaerne i Europa.
Agenturet har netop besluttet at kortlægge romaernes frie bevægelighed i EU-landene, fordi flere regeringer begynder at sætte en række barrier op for at forhindre romaerne i at flytte fra det ene til det andet land.
Det italienske parlament behandler i øjeblikket en lovpakke fra Berlusconi-regeringen, hvoraf flere forslag synes at være målrettet romaerne. Blandt andet vil forældre blive idømt bøder, hvis de tvinger børn til at tigge.


