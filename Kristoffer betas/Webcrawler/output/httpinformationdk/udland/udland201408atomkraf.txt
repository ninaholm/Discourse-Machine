Atomkraften taber terræn
Mens sol og vind bidrager til den grønne omstilling med voldsomme vækstrater, skrumper atomkraftens andel af den globale elforsyning, viser ny statusrapport
Den finske Olkiluoto-3-reaktor har overskredet tidsplanen med ni år og budgettet med 280 pct. Langvarige opførelser er en del af forklaringen på, at en stadig mindre af verdens elproduktion stammer fra atomkraftværker.


 I Tennessee, USA, ser elselskabet Tennessee Valley Authority (TVA) frem til at indlede driften af en ny kommerciel atomreaktor. Det har TVA gjort lige siden 1972.
Reaktoren hedder Watts Bar 2 og skal efter planen sættes i drift og producere el fra december 2015. Lykkes det, bliver det den første ny reaktor i USA i næsten 20 år – 43 år efter at TVA indledte opførelsen. Og til en anlægspris, der kan ende på 25 milliarder kroner, når – eller hvis – reaktoren starter. Dermed er Watts Bar 2 et godt billede på, hvordan atomkraften har det i USA. Og globalt.
I den begyndende omstilling bort fra fossil energi investerede USA i perioden 2004-2013 cirka 10 gange så meget i ny vedvarende energi som i atomkraft. Og af de samlede globale midler investeret i ny elkapacitet i tiden 2000-2013 gik 57 procent til vedvarende energi, kun tre procent til atomkraft. De resterende 40 procent gik til nye fossile kraftværker.
Atomkraften er – globalt som i USA – en energiteknologi, der taber terræn. Med en stadigt faldende andel af verdens el- og energiproduktion ligner den ikke svaret på en omstilling til et grønt, klimavenligt energisystem.
Kan ikke følge med
Alt dette fremgår af den netop offentliggjorte oversigt over det globale atomkraftprograms tilstand, The World Nuclear Industry Status Report 2014, udarbejdet af de uafhængige energikonsulenter Mycle Schneider og Antony Froggatt.
»Atomkraftens andel af verdens elproduktion er faldet støt fra et historisk højdepunkt på 17,6 procent i 1996 til 10,8 procent i 2013,« hedder det i rapporten.
Trods atomindustriens fortsatte tale om ’den nukleare renæssance’ producerer atomkraften altså mindre og mindre. Ikke bare relativt som andel af den samlede elproduktion, men også i absolutte tal. Verdens atomreaktorers elproduktion toppede således – målt i kilowattimer – i 2006 og er i dag faldet til niveauet i 1999.
Der er ganske vist lande, som opfører og idriftsætter nye reaktorer. Kina har åbnet fire reaktorer siden starten af 2013, Indien én og Argentina én. Problemet er ifølge rapporten tendensen til, at der lukkes flere reaktorer, end der bygges nye. I tiåret 2001-2010 blev der globalt idriftsat lige så mange nye anlæg, som der blev lukket gamle – 32 af hver – men sådan er det ikke længere.
»Fra 2011 og til midten af 2014 har opstarten af 16 reaktorer ikke kunnet matche nedlukningen af 26 enheder i samme periode – delvis som resultat af begivenhederne i Fukushima,« hedder det med henvisning til den japanske atomkatastrofe i 2011, der tvang samtlige landets reaktorer til standsning.
Den gennemsnitlige alder af verdens igangværende anlæg er 28,5 år, og hvert tiende er mere end 40 år gammelt og nærmer sig dermed den maksimale tekniske levealder. Mange anlæg kører kun, fordi man har ’levetidsforlænget’ dem via tekniske opgraderinger, mens man andre steder simpelthen har skruet op for blusset for at bremse faldet i den atomkraftbaserede elproduktion. Dette gælder ikke mindst i USA, hvor mere end hver fjerde reaktor nu er over 40 år.
»Eftersom mere end 90 procent af de p.t. fungerende amerikanske reaktorer blev sat i drift i 1970’erne og 1980’erne – med den seneste reaktor idriftsat i 1996 – er de fleste stigninger i atomkraftproduktion opnået ved at opgradere kapaciteten,« skriver det amerikanske Center for Climate and Energy Solutions, C2ES, i en aktuel rapport.
»Opgraderinger har været en nøglestrategi i forbindelse med at udvide den nukleare produktion, eftersom nye store atomkraftværker (1.000 megawatt eller mere) kræver store kapitalindskud og tager 8-10 år at planlægge og opføre.«
Der er imidlertid en grænse for opgraderinger, og siden maj 2012 har den amerikanske atomkontrolkommission, NRC, ikke givet nye tilladelser til levetidsforlængelse. Så hvis der lukkes flere gamle værker, end der opføres nye, vil produktionen, som endnu i dag udgør godt 19 procent af USA’s samlede elproduktion, efterhånden skrumpe. I 2013 blev fire amerikanske reaktorer lukket, og endnu en – Vermont Yankee fra 1972 – lukkes senere i år.
NRC »har i øjeblikket en liste med en kombination af opførelses- og driftsstartansøgninger for 28 reaktorer, men 10 af disse er stillet i bero, 14 er under overvejelse, og kun fire har fået tilladelse« til at blive opført, oplyser rapporten fra C2ES. Hertil kommer Watts Bar 2, der som nævnt har været på vej siden 1972.
»I sin Annual Energy Outlook 2013 forudser energiministeriets Energy Information Administration ingen yderligere reaktorer ud over disse fem enheder mellem nu og 2030,« hedder det.
’Under konstruktion’
Ifølge Schneider og Froggatt er der på hele kloden i dag 388 reaktorer i drift mod 438 i 2002. På papiret er 67 nye reaktorer ’under opførelse’ i 14 lande med bl.a. 28 i Kina, ni i Rusland og seks i Indien. I EU er fire reaktorer under opførelse: to i Slovakiet, en i Frankrig og en i Finland.
’Under opførelse’ er imidlertid et elastisk begreb, jævnfør Watts Bar 2. De to slovakiske projekter har været på vej siden 1985, nogle af de russiske siden 1983, og 20 af de 67 reaktorer har ifølge 2014-statusrapporten været ’under opførelse’ i over 12 år.
Den finske Olkiluoto-3-reaktor, der ofte omtales som beviset på en europæisk nuklear renæssance, havde byggestart i 2005, men er nu ni år efter planen og 280 procent over budget.
»Ifølge medierapporter forventes anlægget nu at starte i 2018 eller senere, og prisskønnet er øget til 8,5 milliarder euro (godt 63 mia. kr.). Det er uklart, hvem der skal dække de ekstra omkostninger,« skriver Schneider og Froggatt med henvisning til det finske elselskab TVO og den franske reaktorleverandør AREVA, der ligger i retssag om ansvaret for budgetoverskridelserne.
Selv hvis samtlige 67 reaktorer på opførelseslisten skulle komme i drift senest i 2020 – så vil der på det tidspunkt mangle 7.500 megawatt for at kunne opretholde det nuværende nukleare produktionsniveau, vurderer de to energikonsulenter i en prognose baseret på antagelsen om, at alle eksisterende reaktorer kommer til at køre i 40 år. I de efterfølgende 10 år skal der ifølge prognosen sættes en ny reaktor i gang hver 19. dag for blot at holde trit med antallet af gamle, der tages ud af drift.
Problemet er, at ikke blot opbakningen til atomkraftprogrammerne i en række lande er svingende, hvis ikke svindende. Det gælder samtidig, at såvel byggetider som omkostninger er stærkt uforudsigelige i de lande, der fortsat har ambitioner for atomkraft. Mens byggetiden for atomkraftværker var ret ensartet i 1970’erne og 1980’erne – nemlig fem-otte år – så svinger den nu vildt.
»De to enheder, der blev startet op i første halvdel af 2014 – en kinesisk og en argentinsk reaktor – tog det henholdsvis 5,2 og 32,9 år at bygge,« oplyser rapporten.
Medvirkende til lange byggetider – og samtidig delvist affødt af dem – er de mange budgetoverskridelser, der i en række tilfælde har ført til finansieringsproblemer med ledsagende forsinkelser.
Tilbage i 1954 blev formanden for USA’s Atomenergikommission, Lewis Strauss, berømt på sit løfte om, at atomkraft ville blive »for billig til at måle«. Ifølge Schneider og Froggatt er der alene inden for de seneste 10 år sket en stigning i de skønnede anlægspriser fra 1.000 dollar pr. installeret kilowatt op til 8.000 dollar som det højeste – svarende til næsten 45 mia. kr. for et 1.000 megawattanlæg.
De høje anlægspriser kombineret med stigende drifts- og vedligeholdelsesomkostninger indebærer, at det at producere atomstrøm mange steder er blevet en tvivlsom forretning. Om USA siger rapporten fra C2ES, at »mange faktorer frembyder økonomiske udfordringer for atomkraften, inklusive de stærkt faldende priser på naturgas, politikken for vedvarende energi, den svækkede vækst i elforbruget, markedsstrukturer i elsektoren samt fraværet af en CO2-pris. Dertil bidrager kapitalinvesteringer i levetidsforlængelse, obligatoriske sikkerhedsforbedringer i kølvandet på Fukushima samt andre vedligeholdelsesaktiviteter til omkostningsstrukturen for værkerne«.
I den vestlige verden er flere reaktorer taget ud af drift, fordi det ikke kan betale sig at drive dem, mens elselskaber i andre tilfælde har underskud på grund af for ringe indtjening i forhold til de foretagne atomkraft-investeringer. Ni EU-lande med atomkraft har netop appelleret til EU-Kommissionen om subsidier til atomkraften på grund af »en række markedsfejl i den europæiske energisektor«.
Snart overhalet
Dette billede af en atomteknologi, der ikke kan holde tempo, sammenholder Schneider og Froggatt med satsningen på vedvarende energi.
»Siden 2000 har de gennemsnitlige årlige vækstrater for vindkraft været 25 procent globalt og for solceller 43 procent. Det har alene i 2013 resulteret i tilføjelsen af 32.000 megawatt vind og 37.000 megawatt sol. For atomkraft er produktionskapaciteten faldet med 19.000 megawatt i forhold til 2000-niveauet,« fortæller de.
I EU blev elsystemet i 2013 tilført ny vind- og solkapacitet på tilsammen 22.000 megawatt – atomkraften voksede med 0.
»Kina satte en ny verdensrekord på mindst 12.000 megawatt solenergi på bare ét år mod atomkraftens 3.000 megawatt.«
I lande som Spanien, Tyskland, Japan, Kina, Indien og Brasilien giver sol, vind og anden vedvarende energi nu mere el end samme landes atomkraftværker.
Denne vækst i de vedvarende energiteknologier betyder faldende priser, og da atomkraften ikke vokser, og atomstrømmen ikke bliver billigere, ligner det en selvforstærkende effekt i retning af stadig mere grøn omstilling via sol og vind og stadig mindre via atomkraft.
Endnu forsyner atomkraften verden med cirka dobbelt så meget el som vedvarende energi (vandkraft ikke medregnet), fremgår det af Statistical Review of World Energy 2014 fra BP. Men hvor leverancen fra atomkraften i 2013 voksede med under én pct., voksede den vedvarende energi med 16,3 pct. Og mens atomkraftens bidrag i dag er mindre end i 2003, er bidraget fra sol, vind m.m. firedoblet.
Fortsætter den udvikling blot lineært – i dag vokser vedvarende energi eksponentielt – vil atomkraften være overhalet om 10 år.
 

