Obamas rolle som Vestens leder skal testes
USA’s præsident havde håbet at våge over en verden, hvor konflikter kunne løses ad diplomatisk vej – i Krimkrisen er han i stedet løbet panden mod en mur. I dag vil Obama søge at skabe en samlet front i NATO og EU mod Rusland
Barack Obama skal forsøge at overbevise europæerne om, at de må skærpe de økonomiske sanktioner mod Rusland, øge deres forsvarsbudgetter og acceptere udstationering af flere amerikanske soldater og militært materiel i Østeuropa.


 
	Når USA’s præsident, Barack Obama, i dag mødes med NATO’s generalsekretær og senere med regeringschefer fra EU’s 28 medlemslande, står han over for en ny og helt uventet udfordring som leder af den transatlantiske alliance.

	Pludselig har den amerikanske præsident fået til opgave at skabe en samlet front mod ærkefjenden, Vladimir Putins Rusland. Obama skal overbevise europæerne om, at de må skærpe de økonomiske sanktioner, forøge frem for at reducere deres forsvarsudgifter samt acceptere udstationering af flere amerikanske soldater og militært materiel i Østeuropa.

	»Obama er konfronteret med den største udfordring mod Europas sikkerhed siden starten på Den Kolde Krig, og det fordrer et stærkt amerikansk lederskab,« mener Heather Conley, seniorforsker på Center for Strategic and International Studies i Washington, D.C.

	»Man kan sige, at Putins handlinger har givet NATO et nyt formål, hvilket det ledte efter i forbindelse med tilbagetrækningen fra Afghanistan. Nu ved vi, det bliver det kollektive forsvar af Europa.«

	Et nedkølet forhold til Rusland stod ingen steder at læse på Barack Obamas udenrigspolitiske kompas, da han i 2009 trådte til som præsident.

	I modsætning til sin forgænger, George W. Bush, lovede USA’s nye leder at benytte diplomati til løsning af internationale konflikter. I valgkampen sagde han endda, at han intet ville have imod at møde ledere fra fjendtlige nationer.

	Obama beordrede herefter tilbagetrækning af USA’s styrker fra Irak og Afghanistan, han holdt lav profil under NATO’s angreb på Libyen og foretrak en tilbagetrukken rolle under Det Arabiske Forår, ligesom han har afstået fra at give oprørerne i Syrien militær bistand af betydning.

	I en bemærkelsesværdig tale under FN’s Generalforsamling sidste efterår lagde Obama endog afstand til en årtier lang udenrigspolitisk tradition, ifølge hvilken USA aktivt skal søge at fremme demokrati og frihedsrettigheder i Mellemøsten.

	På linje med vælgerne

	Denne bastante revision af amerikansk udenrigspolitik er ikke hidtil forsøgt effektivt imødegået af Obamas politiske modstandere i det republikanske parti.

	Det hænger sammen med, at store dele af den amerikanske befolkning deler Obamas opfattelse af, at USA bør koncentrere sig mere om at løse sine egne og ret så betydningsfulde problemer frem for at fare rundt og hjælpe andre lande.

	Af den seneste meningsmåling lavet af NBC/Wall Street Journal fremgår det, at kun 23 pct. af vælgerne vil stemme på en præsidentkandidat, der går ind for en aktivistisk udenrigspolitik. Amerikanerne er ganske enkelt krigstrætte. De orker ikke længere at blande sig i alle mulige konflikter verden over.

	Investoren Chris Crockett er én af de mange krigstrætte amerikanere.

	»Hvad kan USA’s og EU i grunden gøre for at stoppe Putins annektering af Krim, bortset fra at indføre tandløse sanktioner? Vores udenrigspolitik gennem de seneste 10 år har påført så mange mennesker lidelser og bragt skam over os amerikanere. Jeg har ingen tillid til, at vores politikere vil gøre det rigtige, selv om jeg godt ved, vi ikke bare kan lade stå til,« siger han.

	Filmreklameproducenten Randy Hackett frygter en tilbagevenden til de simple stereotype opfattelser af russerne, som florerede under Den Kolde Krig.

	»Jeg håber ikke, at vi igen ender i en kamp mellem det gode og det onde; det er så fristende, men se hvordan krigen mod terror er endt. Jeg finder det uacceptabelt, hvis annekteringen af Krimhalvøen fører til en ny kold krig,« siger han.

	Højrefløjen vejrer morgenluft

	Men på den amerikanske højrefløj vejrer man morgenluft. I søndags valgte den tidligere republikanske præsidentkandidat Mitt Romney for første gang siden sit nederlag i 2012 at tage bladet fra munden og kritisere Obamas udenrigspolitik.

	Romney føler, han har god grund til at hovere. Det var nemlig ham, der i en tv-debat med Obama hævdede, at Rusland er »USA’s største geopolitiske fjende«. En bemærkning, Obama og de amerikanske medier efterfølgende gjorde grin med.

	»Præsident Obamas syn på Rusland er naivt. Hans svigtende dømmekraft er årsagen til, at vi nu står over for flere udenrigspolitiske udfordringer,« sagde Romney i et interview på CBS.

	Obamas største svigt skal ifølge Romney være, at han »ikke har været i stand til at gennemskue Ruslands hensigter og derfor var ude af stand til at forhindre, hvad der skete i Ukraine«.

	Senator John McCain, der tabte præsidentvalget til Obama i 2008, er en af de skarpeste kritikere af Obamas udenrigspolitik.

	I en kronik i The New York Times for nylig afstod den republikanske politiker fra at lægge ansvaret for Putins indlemmelse af Krim i Rusland direkte på Obamas skuldre. Men McCain fremhævede, at Ukraine-krisen skal ses i sammenhæng med en amerikansk udenrigspolitik, der går ud på at stikke halen mellem benene.

	»I fem år har amerikanerne fået at vide, at de bare kan trække sig tilbage fra verden uden at betale en pris for det. Det har givet indtryk af, at vi er en svækket stormagt, og for folk som Putin er svaghed en opmuntring til provokation.«

	»Putin opfattede Obamas nulstilling af relationerne mellem USA og Rusland som et udtryk for svaghed. USA lagde missilforsvaret på is. Hensynet til de allierede i Østeuropa og Georgien blev nedprioriteret. NATO’s udvidelse blev stoppet, og START-aftalen betød, at USA skar kraftigere ned på sine atomvåben end Rusland. Putin gav lidt. Obama lovede at være mere fleksibel,« skriver McCain.

	Ambassadørens forsvar

	Den hårde kritik af Obamas ruslandspolitik deles af nogle ruslandseksperter. Andrew Kuchins fra Center for Strategic and International Studies mener f.eks., at præsident Jimmy Carters sanktioner mod Sovjetunionen efter dennes invasion af Afghanistan i 1980 kom langt hurtigere og var skrappere end Obamas.

	»Det eneste, der må have overrasket Putin i denne krise, er, hvor svag vores reaktion har været. Mange af truslerne har virket tomme, og så har vi været besat af ideen om, at Putin skulle tilbydes en mulighed for at stige af hesten uden konsekvenser. Der er ikke skyggen af bevis for, at Putin vil omgøre sine beslutninger,« sagde Kuchins under en briefing til pressen i sidste uge.

	Det er en anden fremtrædende ruslandsekspert, Michael McFaul, dybt uenig i. McFaul var indtil for en måned siden USA’s ambassadør i Moskva og før det Obamas ruslandsrådgiver i Det Hvide Hus.

	I mandags erklærede McFaul i en kronik The New York Times, at en »æra efter Den Kolde Krig er ovre«, og at en ny periode med ideologisk konflikt mellem et autokratisk styre i Rusland og demokratier i Vesten begynder efter annekteringen af Krimhalvøen.

	I en efterfølgende samtale med journalister forsvarede McFaul præsident Obamas håndtering af Ukraine-krisen.

	»Det er ahistorisk at hævde, at Obama kunne have gjort noget for at stoppe Putin. George W. Bush gjorde næsten intet, da Rusland invaderede Georgien i 2008. Og hvad gjorde Reagan, da Kreml fik den polske general Wojciech Jaruzelski til at indføre militær undtagelsestilstand i 1981?«, spurgte McFaul.

	Han tilføjede, at tidligere general Dwight Eisenhower ligeledes forholdt sig passiv, da sovjetiske styrker invaderede Ungarn i 1956. Det samme var tilfældet i Tjekkoslovakiet i 1968.

	»Obama forsikrede på et tidligt tidspunkt i private samtaler og i offentlige erklæringer Putin om, at USA anerkender Ruslands legitime interesser i Ukraine og på Krim og var villig til at gå på kompromis,« fremhævede McFaul.

