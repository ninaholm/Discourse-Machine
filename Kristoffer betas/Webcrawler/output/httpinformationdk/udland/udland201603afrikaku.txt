Afrika: Kunsten at trylle maskingeværer om til en luksusvilla
20 mio. dollar, der skulle have været brugt på våben til at presse Boko Haram tilbage, er tilsyneladende endt i Nigerias forsvarschefs egne lommer


 De udstationerede soldater i Nigerias nordøstlige områder klagede over dårligt udstyr og manglende moral. Siden 2012 har de kæmpet mod den islamistiske terrorgruppe Boko Haram, der gang på gang er lykkedes med spektakulære angreb i regionen.
Men i stedet for at anskaffe de lovede maskingeværer til militæret er Nigerias tidligere forsvarschef Alex Badah nu anklaget for at have købt en grandios villa samt en række jordstykker i hovedstaden, Abuja. Det skriver BBC.
Alene i 2013 skal han have puttet 20 millioner dollar fra Nigerias forsvarsbudget i egne lommer. Ud over stabschefens spektakulære jordopkøb har man ved en razzia i sidste måned fundet en million dollar i et pengeskab hos Alex Badah.
Korruption er muligvis et endnu større problem for Afrikas største økonomi end Boko Haram. I en ny undersøgelse vurderes det ifølge BBC, at omkring to milliarder dollar, der var tiltænkt kampen mod Boko Haram, er forvundet, og at det lovede udstyr dermed aldrig er blevet indkøbt.
Sidste år vandt den nye præsident Muhammadu Buhari valget på løfter om at bekæmpe Boko Haram og den nationale korruption. Den kamp er Badah nu sammen med 12 andre offentligt ansatte blevet det hidtil mest prominente offer for.
Umotiveret modstand
Kampen mod Boko Haram har ikke just været en sejrsmarch for det nigerianske militær, der ofte møder en terrorgruppe, som er bedre udstyret end dem selv.
