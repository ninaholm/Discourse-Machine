Renzi vover pelsen
Kan partilederen Matteo Renzi skabe fornyelse i Italien? I parlamentet skal han arbejde med det samme flertal, som skabte politisk stilstand under Enrico Lettas regering
Partileder Matteo Renzi (til venstre i bilen) er kommet i fokus, efter han trods mange forsikringer om det modsatte har væltet partifællen, den nu tidligere premierminister Enrico Letta. Ifølge en sociolog er Renzis største problem, at han fremstår som ’en lille Berlusconi’, men uden de økonomiske ressourcer.


 
	Glem alt om ideologi og idealer. Glem alt om langsigtede tiltag. Glem alt om principper og loyalitet. Og glem alt om sammenhængen mellem ord og handling. For i italiensk politik gælder kun én regel, som realisten over dem alle, Giulio Andreotti (1919-2013), satte på formel: »Magten slider på dem, der ikke har den.«

	Sådan sagde Andreotti, der ledede flere regeringer og beklædte flere ministerposter end nogen anden italiensk politiker.

	Kun ved at holde sig denne simple grundregel for øje kan man forstå de seneste dages udvikling i Italien. Firenzes blot 39-årige borgmester, Matteo Renzi, har momentum, efter at han i december blev valgt til ny landsformand for centrum-venstrepartiet Partito Democratico (PD), og han har nu – trods mange forsikringer om det modsatte – væltet partifællen Enrico Lettas regering for ikke selv at blive slidt op i en venteposition.

	Det forventes, at Renzi i løbet af få dage vil kunne præsentere en ny regering, der dog kommer til at hvile på stort set det samme og meget komplicerede flertal i parlamentet, som har været grundlaget for Lettas regering.

	»Held og lykke og et stort kram til Enrico Letta,« tweetede Renzi i april 2013. Torsdag, få timer efter at have gennemtvunget regeringsskiftet, skrev han: »Et simpelt og modigt land, lad os gøre et forsøg.«

	Stabil stilstand

	Den pludselige acceleration i italiensk politik kommer bag på EU-partnerne, der har opfattet Letta og især republikkens præsident, Giorgio Napolitano, som den politiske stabilitets garanter. Tysklands kansler, Angela Merkel, udtrykker ønske om en hurtig løsning på regeringskrisen, mens EU-Kommissionens formand, portugiseren José Manuel Barroso, understreger, at »EU fortsat har tillid til, at Italien vil fortsætte med strukturreformer og med bestræbelserne på at konsolidere statens regnskaber«.

	Finansmarkederne reagerede også positivt på nyheden. Investeringerne i de største italienske selskaber »udkonkurrerede« fredag handlen med andre europæiske aktier, skriver Financial Times.

	Siden eurokrisens begyndelse har Italien foretaget en større budgetregulering end noget andet EU-land. Indsatsen har reduceret renten på italienske statsobligationer, der i 2011 var ved at få landets enorme statsgæld til at eksplodere og udløse en dominoeffekt i EU.

	Statsgælden er fortsat med at stige indtil fjerde kvartal af 2013 og har nu nået 133 procent af landets bruttonationalprodukt – kun overgået af Grækenlands, der dog i absolutte tal kun udgør knap 15 procent af den italienske statsgæld. De seneste tal fra Eurostat, som blev offentliggjort på Lettas sidste dag på jobbet, viser imidlertid, at der i det sidste kvartal af 2013 igen var vækst i den italienske økonomi.

	Det er første gang siden andet kvartal af 2011, at den italienske økonomi vokser. Samlet set skrumpede det italienske bruttonationalprodukt med 1,9 procent i 2013 – sammenlignet med et fald på 2,5 procent i 2012, da den tidligere EU-kommissær Mario Monti stod i spidsen for regeringen. Den aktuelle vækstrate på 0,1 procent er dog lavere end gennemsnittet på 0,3 procent for landene i eurozonen. Budgetreguleringen har altså ikke skabt dynamik i økonomien.

	»Det er ikke så underligt, at mange italienere er bekymrede for, om den stabilitet, Letta tilbyder, vil vise sig at være kirkegårdens stabilitet,« skrev Wall Street Journal inden årsskiftet.

	Svære betingelser

	Lettas knap 10 måneder som regeringsleder har blotlagt den dybe krise, som Italiens politiske system befinder sig i. Der gik to måneder fra parlamentsvalget i februar 2013, før regeringen blev dannet. Det skyldtes især, at komikeren Beppe Grillos protestparti, MoVimento 5 Stelle (M5S), fik et overraskende godt valgresultat, hvilket forhindrede PD i at opnå flertal i begge parlamentets kamre.

	Da Napolitano i april 2013 som den første præsident i republikkens historie lod sig genvælge af parlamentet, stillede han dannelsen af en bred samlingsregering som betingelse for at acceptere et nyt mandat. Dermed blev M5S politisk isoleret, mens Silvio Berlusconis daværende parti, Popolo della Libertà (PdL), blev inddraget. Men da Berlusconi fik en definitiv dom for skattesvindel og efterfølgende blev ekskluderet fra parlamentet, valgte han at trække partiet ud af regeringen. Indenrigsminister Angelino Alfano og en række andre medlemmer af PdL dannede så partiet Nuovo Centrodestra for at kunne blive i regeringen, mens Berlusconi lod sit gamle parti, Forza Italia, genopstå. Denne situation tvang Letta til at ignorere en række skandaler, som under lidt mere normale omstændigheder ville have kostet den implicerede minister posten.

	Da landets forfatningsdomstol i december erklærede den valglov, som har været gældende siden 2005, for ugyldig, blev det hele endnu mere kompliceret.

	Næsten samtidig blev Renzi valgt som formand for PD. Det mandat brugte han i første omgang til at indlede forhandlinger om en ny valglov og forfatningsændringer med Berlusconi og dernæst til at vælte Letta. Ifølge sociologen Ilvo Diamanti består Renzis største problem i, at han for mange – især PD’s vælgere – fremstår som »en lille Berlusconi«, men uden de samme økonomiske og mediemæssige ressourcer.

	»Det post-PD, som Renzi har i tankerne, er et politisk projekt, som er baseret på lederens personlighed,« konstaterer Diamanti.

	Sidste chance

	Renzi fremsætter ikke blot løfter om forandringer i italiensk politik, men forsøger at inkarnere forandringen i egen person, mener La Repubblicas chefredaktør, Ezio Mauro.

	»For den, der accepterer disse præmisser, er det sekundært, hvordan forandringen bliver gennemført. Det, der tæller, er at vise lederskab.«

	Men forsøget på at skabe ny dynamik i italiensk politik er et vovestykke, skriver Mauro. Hvis ikke PD formår at bremse M5S’ fremgang ved EU-parlamentsvalget i maj, kan Renzi komme i alvorlige problemer – og efter ham har de traditionelle partier ikke andre kort at spille.

	»Hvis regeringen er i stand til at gøre tingene hurtigere, på nye måder og med nye ansigter, er det muligt, at landet kan rejse sig,« skriver Mauro og tilføjer: »Ellers vil venstrefløjen have fortæret endnu en leder og forspildt sin sidste chance.«

	 

