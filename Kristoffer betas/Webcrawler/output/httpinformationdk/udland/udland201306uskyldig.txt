Uskyldig indtil døden er bevist
USA’s målrettede dronelikvideringer af ’terrormistænkte’ ser nu også ud til at undergrave retssikkerheden for amerikanske statsborgere i selve USA


 
	Var det en regulær henrettelse, FBI foretog? Det ser ud til, at Ibragim Todashev blev skudt syv gange på et tidspunkt, da han skulle forestille at være taget under forhør i sit hjem i Orlando, Florida, om sine forbindelser til en af de formodede gerningsmænd bag bombeaktionen mod Boston Marathon. Blandt skuddene var en lejemorders typiske signatur: en kugle gennem baghovedet. Hvilken slags afhøring var det?

	En højst uregelmæssig slags. Der var ingen advokat til stede. Intet blev optaget elektronisk.

	Da Todashev blev skudt, havde tre agenter øjensynligt haft ham i forhør i fem timer. Og hvad skete der så? Hvem ved? Først forlød det, at han begyndte at hugge ud mod FBI-agenterne med en kniv. Hvordan han pludselig kunne få fat på en kniv, fem timer inde i et politiforhør, melder historien ikke noget om. Og hvordan han som rekonvalescent efter en knæoperation kunne udgøre nogen trussel, forbliver også et mysterium.

	Først hed det sig, at han trak kniven, mens han blev afhørt. Dernæst hed det sig, at han fandt den frem under en pause i forhøret. Så var det pludselig ikke længere en kniv, men et sværd og så et metalrør, et kosteskaft, et bord, en stol. I én af versionerne var alle agenter i værelset på tidspunktet for angrebet. I en anden var alle bortset fra en enkelt gået, og denne sidste var altså alene om konfrontationen med sin overfaldsmand.

	Retfærdig rettergang

	Hvis dette – og det må i sagens natur forblive et hvis – var en udenretslig henrettelse, er det et af flere hundrede lignende drab, som er sket på foranledning af amerikanske efterretningstjenester, siden Barack Obama indledte sin første embedsperiode. Forskellen er kun, at i dette tilfælde skete henrettelsen på amerikansk jord. Andre steder er mistænkte blot blevet likvideret uden det advokatløse forhør, som Ibragim Todashev blev tilstået.

	I sin tale, som han holdt to dage efter likvideringen af Todashev, fastholdt Obama, at »vores bundethed af forfatningens principper har modstået enhver krig«. Men han undlod at forklare, efter hvilke forfatningsprincipper han kan bemyndige drab på mennesker i nationer, som USA ikke er i krig med. Da hans justitsminister, Eric Holder, sidste år forsøgte sig med en sådan forklaring, fik han rodet sig ud i noget skrækkeligt kludder, der mundede ud i en ekstraordinær påstand om, at ’retfærdig rettergang’ (due process) og ’retslig proces’ (judicial process) ikke er ét og samme begreb, og at forfatningen kun garanterer det første, men ikke det sidste. Men, må vi spørge, hvad er ’retfærdig rettergang’ så, hvis den ikke indebærer domstoles prøvelse? Er det noget, præsidenten suverænt bestemmer?

	Øh, ja, det er det øjensynligt. For i samme tale indrømmede Obama for første gang, at fire amerikanske statsborgere er blevet dræbt ved amerikanske droneangreb i andre lande. I næste sætning sagde han:

	»Jeg anser det ikke for at være i overensstemmelse med forfatningen at gennemføre målrettede drab på nogen amerikansk statsborger, hverken med drone eller haglgevær, uden retfærdig rettergang.«

	Det må vi vel forstå sådan, at præsidenten mener, at disse fire menneskers juridiske rettigheder blev respekteret, før de blev dræbt.

	I betragtning af, at de måske ikke engang har vidst, at de blev anklaget for de angivelige forbrydelser, som skulle føre til deres henrettelse, og at de aldrig fik mulighed for at bestride disse beskyldninger, endsige adgang til dommer eller jury, må vi vel konkludere, at den tidligere juraprofessor (før han gik ind i politik, underviste Obama i jura på Chicagos Universitet, red.) har formået at udvikle en såre elastisk tolkning af de forfatningsmæssige rettigheder. Hvis Obama og hans navnløse rådgivere siger, at nogen er terrorist, er den pågældende person allerede dømt og kan straffes med døden.

	Rettighedsløse

	Obamas tale lod den implikation hænge i luften, at ikkeamerikanske statsborgere uden videre kan dræbes og det helt uden at foregive retfærdig rettergang. De mange hundrede, som er dræbt ved droneangreb (og som, uanset om de var civile eller kombattanter, med tilbagevirkende kraft blev til terrorister, da de blev likvideret ved et amerikansk antiterroranslag) er således i princippet rettighedsløse.

	Da processen, som går forud for beslutningen om at likvidere sådanne personer, foregår bag hermetisk lukkede døre, og da USA’s regering nægter bare at erkende – endsige dokumentere eller efterforske – de tilfælde, hvor dens anslag dræber mennesker, som åbenlyst ikke kan have været involveret i nogen form for terrorisme eller anden kriminalitet, er justitsmord ikke bare en mulig fare ved præsidentens dødsliste. De er dens uundgåelige resultat. I henhold til Obama-doktrinen heddet det ikke længere ’uskyldig, indtil det modsatte er bevist’, men ’uskyldig, indtil døden er bevist’.

	Det opsigtsvækkende brud med habeas corpus (reglen om, at en arresteret skal stilles for en dommer og sigtes inden 24 timer, red.) og sin egen tiltagelse af guddommelig evne til at fælde dom ekspliciterede præsidenten i en senere passage af talen, hvor han diskuterede et helt andet spørgsmål. Hvordan, spurgte han, skal USA forholde sig over for sådanne tilbageholdte i Guantánamo Bay »om hvem vi ved, at de har deltaget i farlige komplotter eller angreb, men som vi ikke kan retsforfølge, f.eks. fordi beviserne imod dem er kompromitteret eller vil blive afvist af en domstol?« Men hvis beviserne er kompromitterede eller kan afvises, hvordan kan Obama så overhovedet vide, at disse mennesker har deltaget i det, han påstår? Han kan mistænke dem, og han kan beskylde dem for det, men han kan ikke vide det, før hans mistanke er blevet prøvet ved en domstol.

	Globale magter har en kedelig vane med at importere de metoder, de bruger i udlandet. Den britiske regering genbrugte således visse af de instrumenter, den brugte til at undertrykke sine koloniundersåtter, til slå strejker og protester i hjemlandet ned med. Når en administrativ klasse først er blevet vant til at behandle udlændinge, som om de ikke har nogen rettigheder, og når befolkningen tilsyneladende køber dens begrundelser, er det næsten uundgåeligt, at denne vane breder sig fra den ene arena til den anden. Hvis hundredvis af mennesker, der bor i udlandet, kan blive dræbt af amerikanske efterretningstjenester på den blotte mistanke, bør vi da blive overrasket, hvis amerikanske statsborgere i dag kan blive udsat for den samme behandling?

	 

© The Guardian og Information 

Oversat af Niels Ivar Larsen

