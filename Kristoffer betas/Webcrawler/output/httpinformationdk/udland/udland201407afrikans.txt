Afrikanske skolebesættere udstiller EU’s fejlslagne asylpolitik
I Tyskland kæmper afrikanske asylsøgere i disse dage en desperat kamp for at få lov at blive i Europa. Konflikten om en besat skole i Berlin udstiller konsekvenserne af den europæiske asylpolitik
I Berlin er demonstranter gået på gaden i protest mod den forestående rydning af en skole, som cirka 40 afrikanske flygtninge den seneste tid har besat. Her ses demontranter på skolens tag.


 »Freedom, Freedom, Freedom!« Råbene fra mændene på taget gjalder ud over den afspærrede gade, mens de strækker knyttede næver i vejret.
Som protest mod den forventede rydning af den besatte Gerhart Hauptmann-skole i berlinerbydelen Kreuzberg har omtrent 40 afrikanske bådflygtninge og et ukendt antal lokale aktivister i mere end en uge barrikaderet sig på skolens tag, hvor de kræver opholds- og arbejdstilladelse i Tyskland og et gennemgribende opgør med den europæiske asylpolitik.
»Der er tale om den måske vigtigste protestbevægelse i de sidste år i Tyskland, og den oppebæres af mennesker, der befinder sig i en usandsynlig vanskelig situation. Næsten alle de involverede har en usikker opholdsstatus og er truet af udvisning,« vurderer kommentatoren Martina Mauer i tidsskriftet Blätter für deutsche und internationale Politik.
Konflikten mellem asylsøgere og politikere og ikke mindst den massive tilstedeværelse af kampklædte betjente har ført til en anspændt stemning i det multikulturelle og sædvanligvis venstreorienterede Kreuzberg. Siden forrige tirsdag har Berlins politi afspærret store dele af gaderne omkring skolen for at forhindre aktivister i at nærme sig bygningen.
I mellemtiden har aktivister iværksat daglige demonstrationer i nærheden af skolen for at vise solidaritet med asylsøgerne på taget og for at protestere mod det, de betragter som en inhuman europæisk asylpolitik.
I gaderne omkring skolen står udstationerede betjente i kamp- uniform bag en mur af salatfade og holder øje med demonstranterne på den anden side af afspærringerne. Bustrafik og forretningsliv er så godt som ophørt efter udstationeringen af 900 politibetjente omkring skolen.
Kun presse og naboer med identifikationskort kan bevæge sig frit i området, og både naboer, aktivister og butiksejere i området kritiserer politiindsatsen som ude af proportioner.
»Kreuzberg har været i undtagelsestilstand i mere end uge. Selv politiet er trætte af det og har meddelt bystyret, at de trækker sig fra området, hvis der ikke snart, kommer et ordentligt løsningsforslag på bordet,« siger den 22-årige aktivist Konstantin G., der har været med til at arrangere en studenterdemonstration i nærheden af skolen.
På den nærliggende Spreewaldplatz har demonstranterne hen på eftermiddagen fået telefonisk kontakt til asylsøgerne på taget.
»Vi er lykkelige for jeres støtte. Vi har brug for jeres solidaritet. Vi er alle sammen ét folk,« siger en stemme, der giver sig til kende som »Adam«
Demonstranterne på pladsen udgøres fortrinsvis af unge mennesker med flaskeøl og rulletobak. De jubler og klapper og falder gradvist ind i asylsøgernes rytmiske kampråb, »Freedom of movement is everybody’s right« (Alle har ret til at bevæge sig frit, red.).
Menneskeværdig
Konflikten mellem aktivister, asylsøgere, politi og senat i Berlin er det seneste konkrete eksempel på, at Europa ikke magter opgaven med at garantere en human behandling af det stadig større antal afrikanere, der risikerer livet i forsøget på at krydse Middelhavet.
I første omgang forsøgte tyske lokalpolitikere at mægle sig frem til et kompromis, men tidligere på året skred Berlins socialdemokratiske integrationsborgmester, Dilek Kolat, ind og forhandlede sig frem til et kompromis med et flertal af de berørte asylsøgere.
For godt en uge siden valgte størstedelen af skolens beboere derfor at rømme skolen og tage imod senatets tilbud om individuel sagsbehandling.
Omtrent 40 personer valgte imidlertid at afslå senatets kompromisforslag og søgte i tirsdags tilflugt på skolens tag, som de nægter at forlade, før deres krav er blevet opfyldt.
»Politikerne har fra begyndelsen ikke været opgaven voksen. Der har ikke været noget forsøg på at involvere flygtningene. De Grønne havde håbet, at de kunne løse situationen og rydde huset med et massivt politiopbud. Nu har vi brug for nye løsningsforslag«, siger Constantin G.
Asylsøgernes krav har fra begyndelsen været enslydende: Garanti for opholdstilladelse i Tyskland og afskaffelse af bopælspligten. Ifølge EU’s regler skal asylansøgninger behandles i de lande, som asylsøgerne først er ankommet til. Netop den regel er under stærk kritik for at være usolidarisk med både flygtninge og de sydeuropæiske lande som Italien og Grækenland, der modtager det største antal flygtninge.
»Vi kæmper mod bopælspligten og den racistiske asylpolitik, der har været en del af den tyske grundlov siden 1993. Tidligere hed det, at enhver politisk flygtning har ret til asyl. Efter 1993 blev kravene skærpet. Vi kræver, at man igen indfører en menneskeværdig asylpolitik,« siger aktivisten Konstantin G.
Styrkede rettigheder
Det var netop kravet om styrkede rettigheder, der i oktober 2012 fik flere hundrede asylsøgere til at marchere fra Bayern til Berlin for at protestere mod den bopælspligt, der gør det ulovligt for asylsøgere at forlade den delstat, hvor deres sager behandles.
Efterfølgende valgte en række asylsøgere at blive i Berlin, hvor de i fællesskab med et voksende antal lokale aktivister oprettede en nødtørftig teltlejr på Oranienplatz i det centrale Kreuzberg. Få måneder efter besatte en gruppe af asylsøgere den nærliggende skolebygning som værn mod den berlinske vinterkulde.
Besættelsen førte til lignende aktioner i andre tyske delstater. Blandt andet gennemførte en række asylsøgere i München sympatisultestrejker.
Protesterne har også været vanskelige for de tyske politikere, der støtter en reform af EU’s asylpolitik. Som borgmester i Kreuzberg har Monika Hermann fra De Grønne forsøgt at forhandle sig frem til en løsning, der tillod asylsøgerne at blive i Tyskland og samtidig overflødiggjorde en politiindsats mod skolebesætterne.
En rydning af skolen kan derfor vise sig som et politisk selvmål af dimensioner for den grønne borgmester i den traditionelt stærkt venstreorienterede Kreuzberg.
»Fremgangsmåden over for de besatte flygtninge på skolen er en katastrofe for partiet,« skriver kommentatoren Christian Jakob i den venstreorienterede avis TAZ.
Kister i Lampedusa
Mens berlinske politikere i øjeblikket overvejer konsekvenserne af en rydning af skolen, fik aktivister og flygtninge understøttelse fra uventet kant. På et symposium i Berlin rettede den tyske præsident, Joachim Gauck, anklage mod europæisk ligegyldighed over for de mange dødsfald blandt afrikanske bådflygtninge.
»Billederne af kister i lufthavnshangaren i Lampedusa, billederne af mennesker, der forsøger at forcere pigtråd i Ceuta eller Melilla – det er billeder, der ikke passer ind i vores selvbillede som europæere,« sagde Joachim Gauck i et opsigtsvækkende angreb på den europæiske asylpolitiks menneskelige omkostninger.
»En fælleseuropæisk asylpolitik bør sikre, at enhver flygtning kan gøre brug af sine rettigheder: Ikke at blive afvist uden at være hørt, at være beskyttet fra forfølgelse,« udtalte præsident Gauck i Berlin og understregede samtidig, at bådflygtninge også har krav på beskyttelser.
»Selv til havs er der ikke tale om et juridisk vakuum. Menneskerettighederne gælder også der.«

