Tysk asyl til Snowden vil få storpolitiske konsekvenser
Trods højlydte protester fra ledende oppositionspolitikere afviser den tyske regering at give asyl til Snowden. Tyskland befinder sig i et storpolitisk dilemma, der kan føre til større europæisk enighed i NSA-skandalen


 
	Spørgsmålet om et muligt tysk asyl til NSA-afhopperen Edward deler Tyskland.

	En lang række fremtrædende tyske politikere og kommen-tatorer er gået i brechen for at til-dele asyl til Edward Snowden, der fortsat opholder sig i Moskva.

	»På den ene side betragter asyltilhængerne Snowden som en helt, der har været med til at gøre den amerikanske overvågningspraksis transparent. Det er en stor præstation. Modsat oppositionspolitikere og intellektuelle, der i et vist omfang vederlagsfrit kan kræve asyl til Snowden, er Merkel imidlertid forpligtet til at sørge for fortsat gode relationer med USA. Dette dilemma bliver naturligvis udnyttet af oppositionen,« siger Albrecht von Lucke, redaktør på tidsskriftet Blätter für deutsche und internationale Politik.

	Snowden er en helt

	Blandt tilhængerne af asyl til Snowden er gruppeformand Gregor Gysi fra Die Linke samt en lang række grønne og socialdemokratiske politikere.

	»Snowden er en helt, ikke en forræder«, siger den socialdemokratiske vicegruppeformand Axel Schäfer.

	Trods den tyske regerings afvisning af asylkravene er Merkel også under internt pres fra en række kristendemokrater, der kræver, at Snowden uanset konsekvenserne for de transatlantiske relationer tildeles asylophold i Tyskland

	»Snowden har gjort den vestlige verden en stor tjeneste. Nu er det op til os at hjælpe ham«, siger den højtprofilerede CDU-politiker Heiner Geißler.

	Kravene om asyl til Snowden er også blevet fremført af en række intellektuelle og kommentatorer.

	»Tyskland bør give asyl til Snowden – og ikke kun som symbolsk handling. For en skønne dag vil denne Edward Snowden få efterfølgere. USA’s gigantiske overvågningsapparat vil selv skabe dem. Hvis vi beskytter Snowden, vil de vide, at de kan regne med vores hjælp. Deri gemmer sig den største fare for de amerikanske efterretningstjenester, der truer vores frihed«, skriver journalisten Jakob Augstein, i en blog på Der Spiegels hjemmeside.

	Ifølge flere kommentatorer har den seneste udvikling i NSA-skandalen placeret den tyske regering i et politisk dilemma med potentielt vidtrækkende diplomatiske og storpolitiske konsekvenser.

	»Det vil efter min vurdering i hvert fald få konsekvenser for Tysklands optræden i Europa. Tyskland vil fremover i større grad orientere sig mod europæisk samarbejde, når det gælder overvågningsaftaler. Det bør være en opgave for den nye tyske regering at gøre sig mindre afhængig af USA i den sammenhæng og i stedet begynder at tage Europa alvorligt,« siger Albrecht von Lucke.

	Snowdens brev

	Snowden, der endnu opholder sig på russisk jord, har i første omgang tilladelse til at forblive i Rusland til sommeren 2014. Forlader han Rusland, vil han være tvunget til at søge asyl i et andet land. Allerede i sommer afviste Angela Merkel oppositionens indledende krav om at give politisk asyl til Snowden, men spørgsmålet er atter blevet aktuelt i Tyskland efter, at den grønne politiker Hans-Christian Ströbele i torsdag mødtes med Edward Snowden i Moskva.

	Snowden overrakte ved den lejlighed et brev til den tyske regering og statsanklager, hvori han tilbyder at stille sig til rådighed for en officiel høring i den tyske forbundsdag mod en garanti for, at han ikke vil blive udleveret til USA.

	Indtil videre afviser Merkel ideen om et asylophold til Snowden med henvisning til konsekvenserne for forholdet til den amerikanske storebror. Skulle Tyskland eksempelvis beslutte sig for at modsætte sig udlevering i tilfælde af et besøg fra Snowden i Berlin, vil det føre til en markant forværring af de tysk-amerikanske relationer, der allerede er anspændt efter afsløringen af NSA’s overvågning af tyske borgeres telekommunikation og ikke mindst af Angela Merkels personlige mobiltelefon.

	»Det grundlæggende strategiske spørgsmål for den tyske regering er derfor, hvordan man forholder sig til de nye vilkår. Merkel har meget klogt set, at tyskerne i øjeblikket er meget skuffet over Obama-administrationen, som man forventede ville udvise en anden holdning til internationale samarbejdsaftaler. Alligevel ved hun, at tyskerne ikke ønsker et brud med den amerikanske alliancepartner,« siger Albrecht von Lucke.

	Historisk har den tyske forbundsrepublik stået tæt sammen med den amerikanske alliancepartner, der har stået som garant for både velstand og demokratiske værdier.

	Samtidig er Tyskland af historiske årsager præget af en dyb skepsis over for statslig overvågning.

	Netop derfor har NSA-skandalen antaget karakter af et geopolitisk »realitetschok« for tyskerne, vurderer Albrecht von Lucke.

