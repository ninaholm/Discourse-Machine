'Indkomstskat er legaliseret røveri'
Konservative tilhængere af en amerikansk minimalstat udgør en overset del af 'det religiøse højre'. Men under præsidentkandidat Ron Pauls banner har de nu vundet indflydelse
Som præsidentkandidat er Ron Paul blevet et enestående politisk fænomen, der har indsamlet en overraskende stor sum penge. I indeværende års sidste kvartal rejste han 12 mio. dollar, mest via internettet. Det antages at være næsten lige så meget som de førende præsidentkandidater


 Oklahoma City - Richard Engle, konservativ republikaner, kører til dagligt rundt i en stor benzinslugende firehjulstrækker i denne oliestat. Det gør næsten alle indbyggere i Oklahoma.
Klimabevidstheden er ikke nået hertil endnu. Hoteller fortsætter f.eks. tankeløst med at opvarme udendørs svømmepøler og jacuzzier i den usædvanlige vinterkulde.
Politikerne skal nemlig ikke komme og diktere Oklahomas indbyggere, hvordan de skal forvalte energiforbrugettet.
De skal heller ikke blande sig i, hvorvidt Richard Engle bruger sikkerhedsseler.
Så på vej fra Engles kontor til en frokostrestaurant i journalistens lejede bil lader den konservative aktivist, som om han overhører alarmen. Samtalen afbrydes med jævne mellemrum af en skingrende lyd. Biip! Biip! 
Først efter en mild henstilling fra bilføreren spænder han selen fast. I sin egen bil har Engle afmonteret alarmen, skønt det er ulovligt at køre uden sikkerhedssele i Oklahoma City. Fornylig blev han standset af politiet og fik en bøde. Men det skræmmer ham ikke. Et princip er et princip. De amerikanske forfatningsfædre ville have været opbragte, hvis de havde vidst, at borgernes frihedsrettiger i nutidens USA bliver begrænset så drastisk, siger han.
Engles politiske filosofi repræsenterer en libertær fløj i det Republikanske Parti, som sjældent bliver nævnt i den politiske debat. Det drejer sig om aktivister og vælgere, der både er libertære og religiøse. De hører strengt taget til under 'det religiøse højre'. Bevægelsen kalder sig 'konstitutionelle' konservative og er inspireret af tænkeren Robert Welch, der grundlagde John Birch Society i 1958.
Deres grundsyn er, at forfatterne til USA's forfatning havde til hensigt at lade individerne råde over langt større personlig frihed, end borgerne gør i vor tids USA. Især er de oprørte over indkomstskatten, som de kalder "legaliseret røveri" - en term, de har adopteret fra den franske samfundsfilosof Frederic Bastiat, som levede i 1800-tallet.
"Staten stjæler vores personlige ejendom ved at beskatte os," siger Charlie Meadows, grundlægger af Oklahoma Conservative Political Action Committee.
Pauls kampagne
Konstitutionelle konservative republikanere adskiller sig på ét væsentlig punkt fra USA's Libertære parti. De mener, at forfatningsfædrene tillagde Guds ord i biblen ekstraordinær stor betydning, hvilket pålægger forbundsstaten at opfylde en række moralske og etiske principper.
Livet er ukrænkeligt. Derfor skal forbundsstaten forsvare livet ved at forbyde abort. Staten skal også forbyde ægteskab mellem homoseksuelle.
I den nuværende amerikanske valgkamp præsenterer det republikanske kongresmedlem Ron Paul fra Texas de konstitutionelle konservatives syn. Som præsidentkandidat er Paul blevet et enestående politisk fænomen, der har indsamlet en overraskende stor sum penge.
I indeværende års sidste kvartal rejste han 12 mio. dollar, mest via internettet. Det antages at være næsten lige så meget som de førende præsidentkandidater Rudy Giuliani og Mitt Romney og mere end Mike Huckabee og John McCain. Der går rygter om, at Ron Pauls kampagne ikke magter at spendere alle midlerne. Ifølge meningsmålinger får han støtte fra seks pct. af vælgerne i Iowa og 10 pct. i New Hampshire.
Pauls kampagne har især tiltrukket opbakning fra modstandere af krigen i Irak - både højre- og venstreorienterede vælgere. Sidstnævnte ser bekvemt bort fra, at Ron Paul ikke alene er en isolationist (USA skal ikke blande sig i andre staters anliggender), han ligger også helt på linje med 'det religiøse højre' og har i sin tid i Repræsentanternes Hus konsekvent stemt imod nye skatter. Paul vil have den personlige indkomstskat afskaffet.
Imod union
Det er ikke, fordi konstitutionelle konservative er imod alle krige. 
"Vi er imod krigen i Irak, fordi Kongressen ikke formelt erklærede krig. Det skal den ifølge forfatningen. Men vi mener også, at når vi har erklæret krig mod et land, så påbyder Biblen at få afviklet stridighederne så hurtigt som muligt for at undgå unødvendige tab af menneskeliv," forklarer Engle.
"Præsident Bush havde ret, da han i maj 2003 erklærede, at missionen var fuldført. Hans store fejl var at besætte Irak," ræsonnerer Engle.
Ligesom konstitutionelle konservative mener Paul, at USA's nationale suverænitet er truet af eksterne faktorer. Ud over ulovlig indvandring peger han på 'østkystelitens' angivelige plan om at oprette en Nordamerikansk Union mellem USA, Canada og Mexico efter samme model som den europæiske.
Denne plan skal være udarbejdet i største hemmelighed af elitære organisationer som Council on Foreign Relations, Bilderberg-gruppen og Trilateral Commission. Som dokumentation fremhæver Ron Paul konkrete planer om at bygge en 'NAFTA Superhighway' mellem de tre nationer for at fremme deres samhandel.
Da Paul i en tv-debat arrangeret af YouTube tidligere i år for første gang nævnte North American Union, begyndte pengene at vælte ind, og han skød op i meningsmålingerne.
Aids i Afrika
Konstitutionelle konservative vender sig ligeledes imod statslig udviklingsbistand til fattige lande, bortset fra militærhjælp, som begrundes med et forsvar af USA's suverænitet.
"Hvorfor skal vi yde 15 mia. dollar om året til at bekæmpe aids i Afrika," spørger Charlie Meadows, en indflydelsesrig konservativ aktivist. 
"Bush siger, at det vil hjælpe krigen mod terror. Så han vil altså bruge skatteydernes penge til at bestikke aids-ofre!"
Meadows er bestemt bekymret for aids i Afrika. 
"Men arbejdet skal overlades til religiøse organisationer. Jeg kender en kristen missionær, som udfører et fantastisk arbejde."
Og klimaforandringerne... Her henviser religiøse og konstitutionelle konservative til Guds påbud om at tage vare på Jordens ressourcer.
"Der er ikke noget galt ved at bruge fossile brændsler. Det skal blot gøres på en klog måde," forklarer Richard Engle. 
Han fortsætter: 
"Olie bidrager ikke til drivhuseffekten. I historiens løb har vulkaner udspyet mere kultveilte i atmosfæren. Vi mennesker bør være ydmyge over for Gud. Jorden har en indbygget modstandskraft. Vi er bare små brikker i et stort spil."

Sidste artikel i en serie om splittelse og vildrede i 'det religiøse højre' under optrækket til de amerikanske primærvalg. Tidligere artikler blev bragt 20., 21. og 22. december
Læs Martin Burcharths blog 'Amerikanske Perspektiver' på http://luftskibet.information.dk

