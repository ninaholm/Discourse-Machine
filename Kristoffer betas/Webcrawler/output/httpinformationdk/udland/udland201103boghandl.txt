Boghandleren i Jerusalem
Og nu til noget helt andet - og dog. Historien om en ondskabsfuldhed så triviel, at den vanskeligt påkalder sig større opmærksemhed end de rutinemæssige træfninger mellem Israel og dets naboer
Jerusalem. Historien om Munzer er hostorien om Israels systematiske etniske udrensning af arabere fra den evige og udelelige hovedstad.


 Det er, som om nyhedstapetet har glemt Israel, og årsagen er selvfølgelig, at der for første gang siden 1918 sker noget afgørende i den arabiske verden.
Nuvel – glemt og glemt er vel så meget sagt. En terrorbombe mod en bus i Jerusalem onsdag, hvor en blev dræbt og 30 såret, fik omtale, men i et tonefald, der signalerede 'nødvendighed' mere end 'nyhedsværdi'. For tre måneder siden havde terrorangrebet været tophistorie hele vejen rundt om kloden. Med samme distræte opmærksomhed er den seneste tids Hamas-angreb på mål i det sydlige Israel og Israels automatiske gengældelsesbombardementer mod mål i Gaza registreret som de pligt-nyheder, der i ikke så gamle dage på TV Avisen blev kaldt 'vigtige, men kedelige'  udretningen af Skjern Å og landmændenes gylle eksempelvis. At TV Avisen siden er blevet permanent kedelig uden at være vigtig er en anden historie, som jeg vil overlade til Georg Metz' vitriol-tastatur at kommentere på. Hvis han ellers gider.
Ærindet her er at huske på dem, der ikke får lov at glemme Israel  og her tænker jeg ikke på israelerne, der vanemæssigt kun taler om sig selv, med sig selv og som regel i skænderier  og er de i bekneb for samtalepartnere skændes de gerne med klartonen i deres telefoner. Jeg tænker på de arabere, der er så uheldige at være født i Jerusalem, som Munther A. Fahmi, kendt som 'Munzer', boghandleren på The American Colony Hotel i Østjerusalem, der er et af Mellemøstens værdsatte vandhuller og en central rygtesbørs for byens journalister, spioner, diplomater og tilrejsende notabiliteter som T. E. Lawrence (of Arabia), Winston Churchill, Jimmy Carter, Philip Roth, Leon Uris, Graham Greene, John le Carré, Marc Chagall, Peter O'Toole (der spillede Lawrence på film), Laureen Bacall, Alec Guiness, Joan Baez, Bob Dylan og, hold lige vejret, kejserinden af Etiopien. Hva'beha'r?
Ondskabsfuldt triviel
Munzers historie er triviel, men på den ondskabsfulde måde. Han var 13 år, da Israel i juni 1967 erobrede det daværende jordansk administrerede Østjerusalem, og fik som de øvrige arabiske indbyggere et israelsk identitetskort, der gav ham ret til at bo i sin fødeby, men ikke med rettigheder som statsborgerne i Israel, der kort efter erobringen annekterede hele molevitten under parolen: Israels evige og udelelige hovedstad.
Munzer var af god familie, der havde råd til at sende ham til USA som 21-årig for at studere. Han blev i USA, hvor han startede egen virksomhed, giftede sig og satte børn i verden. Men som mange Palæstina-arabere huskede han sine rødder, og da Bill Clinton, Shimon Peres, Yitzhak Rabin og Arafat i 1993 mødtes på plænen foran Det hvide Hus og med (modstræbende) håndtryk bekræftede Oslo-aftalerne om at indlede etablering af en selvstændig palæstinensisk stat, fløj Munzer hjem til Jerusalem via Tel Aviv.
Her fik han i paskontrollen besked på, at hans Jerusalem-identitetskort var 'inddraget'. Og det var det ifølge en israelsk lov, der udelukkede alle Jerusalem-arabere, hvis de var væk fra byen i mere end syv år. En lov, der naturligvis ikke gælder for jøder  de kan blive væk en menneskealder og hilses velkomme tilbage. Munzer fik at vide, at han kunne gense sit barndomskvarter som turist, og siden sin ankomst i 1995 har han hver tredje måned rejst ind og ud af sit hjemland for at forny stemplet i sit amerikanske pas. For to år siden fik han at vide, at den der turist-fidus ikke blev ved med at gå, og at han måtte forføje sig fra Jerusalem for bestandig. Han indledte retlige skridt for at få sit id-kort tilbage. Hans sagfører fortalte ham, at paskontrollen havde løjet for ham i 1995, da han ankom  id-kortet blev først formelt 'inddraget' i 2002. Selvfølgelig tabte han sagen, appellerede til den israelske højesteret, hvor han også tabte og må imødese udvisning 3. april, medmindre Israels indenrigsministerium  som en sidste mulighed  tildeler ham permanent opholdstilladelse. Hvad der ikke er præcedens for, når det gælder arabere.
Munzers historie er historien om Israels systematiske etniske udrensning af arabere fra den evige og udelelige hovedstad. Den er også i al sin trivialitet en glemt historie, selv om  eller netop fordi  den har stået på i mere end fire årtier i en by, hvis status som israelsk kun anerkendes i Israel, totalt løsrevet fra internationale konventioner og folkeret. Men fordi det er Israel og ikke Langtbortistan, har det såkaldt 'internationale samfund' ignoreret den systematiske krænkelse af arabiske menneskerettigheder De er jo, når alt kommer til alt, kun arabere.
Protester
Og kun fordi Munzer er en vidende, belæst og afholdt person, der snakker litteratur og politik med kunderne, er hjælpsom over for korrespondenter (som for eksempel mig) med at finde de nyeste interessante bøger, som han i reglen selv har læst, og som kender Gud og hvermand på det lokale såvel som det internationale litterære parnas, er hans deportation et offentligt anliggende, der ligefrem har fået gode israelske jøder og danske mænd og kvinder op af hullerne med protester til Israels indenrigsminister, Eli Yishai, fra det notorisk korrupte ultra-ortodokse Shas-parti.
Det er lige før det falder én ind at anråbe den fælles kristne-muslimske-jødiske Gud om at hjælpe Munzer. Men selv han kan næppe stille noget op mod 'Mellemøstens eneste demokrati'.


