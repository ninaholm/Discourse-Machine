Små lande mister indflydelse i EU
Gældskrisen har svækket EU-institutionerne, og meget tyder på, at den har rykket permanent ved EU’s hidtidige magtbalance, der har givet stor indflydelse til de små lande


 BERLIN — En uventet konsekvens af den europæiske gældskrise kan blive øget magt til de nationale parlamenter og mindre magt til Bruxelles. En sådan udvikling vil især gå ud over mindre medlemslande som Danmark og Luxemburg, der risikerer at miste indflydelse til de store medlemslande som Tyskland og Frankrig.
»Indtil krisen fungerede de europæiske institutioner ved, at de små lande så at sige fik et demokratisk løft. En luxemburgers eller portugisers stemme vejede i vid udstrækning tungere end en tyskers eller franskmands. Nu er demokratiets guldstandard, om man vil — en mand, en stemme — atter ved at sætte sig igennem (ikke mindst hvis denne mand skylder færre penge væk),« skrev redaktionschef Bernd Ulrich i forrige uge på forsiden af den ansete tyske ugeavis Die Zeit.
Redaktionschefen vejrede morgenluft på vegne af de lande, der har mange indbyggere:
»Derfor sidder Angela Merkel og Nicolas Sarkozy nu i førersædet, mens skinkæmper som Jean-Claude Juncker og José Manuel Barroso reduceres til randfigurer. På denne baggrund må Europa fremover orientere sig mere efter denne guldstandard, hvis den ikke skal blive til en attrap.«
Det er ikke kun befolkningsmæssigt mindre medlemslande, der står til at miste europæisk indflydelse. Især lande, der står uden for valutasamarbejdet, vil opleve forringet indflydelse. »Små EU-stater, der ikke er medlemmer af eurozonen, vil fremover få meget svært ved at få deres stemme hørt i EU«, siger Peter Spiegel fra Financial Times’ Bruxelles-redaktion til Information.
Tilsvarende mener Thomas Klau fra tænketanken EFCR at kunne øjne konkrete tegn på, at Tyskland for fremtiden vil kræve en indflydelse, der i højere grad står mål med landets størrelse.
»Indtil videre har den enkelte tyskers stemme talt mindre i Europa-Parlamentet end eksempelvis en ester. På en nylig partikongres nåede Merkels CDU imidlertid til enighed om at anbefale, at Europa-Parlamentet i højere grad fremover skal afspejle medlemslandenes demografiske vægt.«
Parlamenter på tværs
De tyske ønsker om øget stemmevægt i de europæiske institutioner stemmer overens med den generelle tendens, der siden eurokrisens udbrud har givet de nationale parlamenter i de store medlemslande en afgørende rolle i krisehåndteringen.
»Den tyske forbundsdag har eksempelvis direkte indflydelse på, hvorvidt krisefonden EFSF skal reformeres eller aktiveres,« siger Peter Spiegel, der ser en klar tendens aftegne sig.
»Tidligere kunne politiske ledere i store træk blive enige i Bruxelles og derefter efterbehandle på hjemlig grund. Nu forsøger indenrigspolitikken og de nationale parlamenter at stille sig på tværs af Bruxelles’ initiativer. Og de har held med det.«
Skeptikere frygter, at de svækkede europæiske institutioner kan medføre en intensiveret integrationsproces, der først og fremmest finder sted efter tyske anvisninger. Jo større gæld, des mindre national selvbestemmelse. Især mindre lande kan risikere at blive sat under finansiel administration af EU-teknokrater uden demokratisk legitimitet. Senest har den tyske økonomiminister, Philip Rösler, givet næring til denne frygt ved at lufte muligheden af udsendelse af statskommissærer til lande med skrantende budgetter og manglende vilje til at imødekomme nødvendige sparetiltag.
Tyske traktatændringer
På en partikongres i Leipzig i sidste uge erklærede Angela Merkel direkte, at vejen ud af krisen er ’en politisk union’. For at berede vejen for en mere konsekvent fælleseuropæisk finanspolitik efter tyske forskrifter ønsker Merkel ændringer af unionstraktaten. Tyskland kræver blandt andet semiautomatiske sanktioner over for medlemsstater med manglende finansiel disciplin.
Umiddelbart skal man dog ikke lade sig narre af de europæisk klingende toner fra Berlin.
»Det er et af de tilfælde, hvor man skal se på, hvad Merkel siger, og hvad Merkel gør. Reelt set har Merkel indtil partikongressen forsøgt at underminere kommissionen,« siger Peter Spiegel.
»Talen ved partikongressen er et forsøg på at præsentere dette som et stort europæisk projekt. Men hvis man taler med tyske embedsmænd, der arbejder med dette emne, bliver det klart, at det handler om at indføre tyske regler for resten af eurozonen.«
På et fælles pressemøde i anledning af Helle Thorning-Schmidts (S) besøg i Berlin i sidste uge talte Merkel om »begrænsede traktatændringer« og pegede på, at det kan være en fordel i krisehåndteringen, at Danmark som EU-formand står uden for valutasamarbejdet.
Adspurgt om Danmarks fremtidige position i EU i lyset af kommende traktatændringer, sagde Helle Thorning-Schmidt ved samme lejlighed til Information: »Danmark er et længerevarende medlem af det europæiske fællesskab, og vi har ingen problemer med at udøve indflydelse i Europa.«
Den danske statsminister tilføjede dog: »Der finder en gyldig diskussion sted om forholdet mellem de 17 eurozone-lande og de 10 lande, der står udenfor. Jeg har forståelse for, at de 17 lande har brug for at tage visse skridt, men jeg vil også gerne understrege, at det er vigtigt, at alle 27 medlemsstater holder sammen.«
Kommission mister magt
Indtil videre er det imidlertid tydeligt, at der er klare grænser for Tysklands fælleseuropæiske solidaritet. Tysklands hidtidige krisekurs har i lange stræk formet sig som et opgør med dessiner fra EU-Kommissionen. Senest har Merkel i kategoriske vendinger afvist kommissionsformand José Manuel Barrosos ønsker om at indføre fælleseuropæiske statsobligationer, de såkaldte eurobonds.
»I løbet af krisen har vi set en afkobling af Kommissionen, hvor man ikke benytter de normale og mere langsomme beslutningsprocedurer. Formentlig er ikke tale om en permanent krise, og når den er overstået, tror jeg, vil man vende tilbage til de gamle processer,« siger Rebecca Adler-Nissen fra Københavns Universitet.
Mindre medlemsstater vil imidlertid begå en strategisk fejl, hvis de som en reaktion på øget tysk indflydelse vil søge at minimere omfanget af suverænitetsafgivelse til Bruxelles.
»For at genvinde stabilitet må eurozonen udvikle sig i retning af yderligere europæisk integration. Det betyder imidlertid, at alle medlemslande må acceptere de europæiske institutioners autoritet. Jo mere gennemslagskraft disse institutioners autoritet og beføjelser har, des mindre behov vil der være for, at eurozonens største lande, Frankrig og Tyskland, tager førertrøjen på,« siger Thomas Klau fra ECFR.
Den vurdering deles af Peter Spiegel: »Det lyder som et paradoks. At opgive suverænitet for at vinde indflydelse. Men for at være ærlig er jeg helt enig. Kun ved at overføre suverænitet til en magtfuld Kommission kan mindre lande få indflydelse i forhold til store lande som Frankrig og Tyskland. Hvis den hidtidige model med mellemstatslige relationer får lov at bestå, vil Frankrig og Tyskland fortsat dominere.«
Spørgsmålet er imidlertid, om Tyskland er indstillet på at lade sine interesser binde af et europæisk rammeværk, der hidtil har vist sig at være mere end sårbart over for mindre medlemsstaters luner og tilbøjeligheder. I Berlin husker man endnu chokket efter den tidligere græske premierminister Papandreous forslag om en folkeafstemning om den seneste krisepakke.
Generelt vurderer Peter Spiegel, at Kommissionen er en oplagt mulighed for mindre medlemsstater med ønsker om at opnå indflydelse på fremtidens Europa.
»Hvis man ser på lobbyerne her i Bruxelles, er det hollændere og finner, der presser på for at indføre regler via kommissionen. I Paris og Berlin er man trætte af Barroso, man kan ikke holde ham ud, og man taler bag hans ryg.«

