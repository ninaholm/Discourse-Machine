Den dag, yazidierne mistede alt
I dag er det et år siden, Sinjar-massakren fandt sted, hvor IS dræbte store dele af de yazidiske indbyggere i byen Sinjar i Irak, mens resten flygtede op på Sinjarbjerget. Det blev anledningen til Vestens intervention i konflikten og har efterladt det yazidiske mindretal i en stadig usikker situation
I løbet af august sidste år dræbte IS omkring 5.000 yazidiske mænd og tilbageholdt 5-7.000 kvinder som slaver eller tvangsbrude i Sinjar-området. Andre flygtede og bor i dag i og uden for lejre i Irakisk Kurdistan.


 I august 2014 skete noget, der ændrede verdenssamfundets syn på Islamisk Stat. Indtil da havde Vesten blandet sig uden om IS fremfærd i Irak. Både da IS i løbet af juni og julie 2014 udvidede deres territorium med systematiske angreb på kristne, shiamuslimer og mindre radikale sunnier og da IS-lederen Abu Bakr al-Baghdadi i slutningen af juni udråbte kalifatet.
Men billederne af de desperate yazidier på Sinjarbjerget ændrede på det.
Yazidierne, et religiøst mindretal, hvis tro ikke udspringer fra de store trosretninger, men dog indeholder elementer fra både kristendom og islam, var flygtet efter en række angreb i og omkring byen Sinjar. Det første ramte selve byen natten mellem den 2. og 3. august, hvor IS gennemførte en massakre på yazidierne, der har boet i området i mere end 2.000 år.
»De kom med biler og tunge våben. Alt hvad de havde. Flere af yazidierne prøvede at kæmpe imod, men blev overmandet og slået ihjel, fordi deres våben ikke kunne hamle op med IS’,« forklarer læge og generalsekretær i hjælpeorganisationen Mission Øst Kim Hartzner, som har indsamlet øjenvidnefortællinger fra de fordrevne yazidier.
»De beskrev, at det var et totalt kaos, og at angrebet kom som et lyn fra en klar himmel. Mange af familierne lå og sov,« forklarer han.
Yazidierne talte før massakren sidste år omkring 800.000 på verdensplan, hvoraf størstedelen af dem var bosat i det nordvestlige Irak omkring Sinjar. Siden har en rapport fra FN konkluderet, at IS i løbet af august sidste år dræbte omkring 5.000 yazidiske mænd og tilbageholdt 5-7.000 kvinder som slaver eller tvangsbrude i Sinjar-området.
Mange af dem, der ikke omkom eller blev tilbageholdt i massakren flygtede op på Sinjarbjerget, hvor de sad i otte dage omringet af IS uden mad og drikke i mere end 30 graders varme, indtil USA og Storbritannien begyndte at kaste nødhjælp ned til dem, og kurdiske millitser til sidst kom og samlede dem op i traktorer, som kunne køre dem videre i sikkerhed i det irakiske Kurdistan i Nordirak.
Midt i en massakre
I Irak mødte Kim Hartzner dem i byen Dohuk i slutningen af august 2014. Det gjorde et stort indtryk på ham at høre yazidierne beskrive, hvordan de havde fået valget mellem at konvertere eller dø. »De sagde til mig: De vil slå os ihjel, bare fordi vi er os. Det, tror jeg, kan være svært at sætte sig ind i for enhver dansker, der er vant til at leve i sikkerhed.«
USA besluttede fredag den 8. august, at de systematiske angreb på yazidierne var at forstå som et folkemord. Samme dag gennemførte de det første luftangreb mod IS, som samtidig var første skridt i retning af den internationale koalition mod IS, som blandt andet Danmark siden september 2014 har deltaget i.
På sin tur mødte Kim Hartzner mange triste skæbner. En familiefar, der havde ligget musestille under en bunke lig med sine to sønner og ventet på, at IS-krigerne skulle forlade gerningsstedet, så de kunne flygte uden at blive skudt. En kvinde havde tryglet IS om at lade hendes datter blive hos familien i stedet for at tage hende med på et lad med andre unge kvinder, der skulle sælges. Og han erfarede, hvad det gør ved mennesker at overleve en massakre:
»Det var dybt traumatiserede mennesker, der havde mistet alt på en dag. De havde set familiemedlemmer blive slæbt væk eller skudt,« siger han.
»En af drengene sagde, at han havde set sin søster blive kørt væk på et lad, men han kunne næsten ikke få ordene over sine læber. De her mennesker har set så mange døde og har kollektivt en oplevelse af at have befundet sig midt i en massakre.«
De fordrevnes forhold i Dohuk og de omkringliggende byer var heller ikke gode.
»De boede alle steder. Langs vejene, i det fri, i bomuldstelte og i de ufærdige betonskeletter, der står rundt omkring, når byggerier er gået i stå, fordi der mangler penge,« siger han.
»Og de manglede stort set alt, hvad vi tager for givet.«
Kim Hartzner vendte tilbage til regionen i december og februar, hvor kulden var taget til. Her gav Mission Øst varmt tøj til de fordrevne og noget af det, der gjorde størst indtryk på Kim Hartzner, var den taknemmelighed og gæstfrihed, han mødte:
»Et sted kastede børnene tøjet op i luften af begejstring. Den glæde, de havde over at få noget varmt tøj, var hjerteskærende,« siger han.
»Og selv om de ikke havde noget som helst, var de meget gæstfri. Man blev budt indenfor og fik te. Deres medmenneskelighed midt i den her totale katastrofe var slående. Det var nogle helt utroligt sympatiske og stærke mennesker.«
Usikker situation
Situationen er stadig svær i de områder i Irakisk Kurdistan, hvor mange af yazidierne fortsat befinder sig.
»Det er meget svært at få et præcist overblik over situationen. Vi sender folk ud for at finde dem, der har størst behov for hjælp, men det er et kæmpe puslespil, for mange af dem bor stadig ikke i lejre,« forklarer Kim Hartzner.
Mission Øst har etableret et kontor i Dohuk, som udgangspunkt for deres nødhjælp i området, der blandt andet tæller tøj, husly, rent drikkevand og mad. Men det er ikke kun konkrete ting som mad og vand, der er behov for.
»Mange er dybt traumatiserede af deres oplevelser og har endnu ikke fået psykisk hjælp efter at have oplevet de her grufulde ting, så der er desperat brug for psykosocial hjælp,« siger han.
»Samtidig er der børnene, som udover at være mærket af alt det, de har set, også skal i skole og have hjælp.«
Og løsningen på de mange fordrevne yazidiers situation, kan der endnu kun gisnes om:
»Mange af familierne er i dyb vildrede. Lige nu ved de ikke, om kurderne vinder krigen med støtte fra Vesten eller ej. Og nogle af dem vil gerne hjem til deres byer, mens andre hellere vil flygte videre til Vesten, fordi de ikke tror, at de kan være sikre i Irak igen,« siger Kim Hartzner.
»De sidder i en konstant usikker situation, hvor de ikke ved noget om, hvad fremtiden byder.«

