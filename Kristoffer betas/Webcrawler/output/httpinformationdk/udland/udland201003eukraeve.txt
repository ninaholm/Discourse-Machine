EU kræver nye græske sparetiltag



 Grækenland skal gøre mere for at få styr på landets gældsplagede økonomi og reducere det store underskud på statsbudgettet. Sådan lyder kravet fra EU's økonomikommissær, Olli Rehn, der mandag besøger den græske hovedstad Athen. »Jeg har bedt den græske regering om at fremlægge nye tiltag i de kommende dage,« siger Rehn efter et møde med Grækenlands finansminister, George Papaconstantinou. Den græske regering har allerede fremlagt en spareplan med blandt andet lønnedskæringer i den offentlige sektor, forhøjelse af pensionsalderen samt højere afgifter på benzin og tobak. Men i Bruxelles tror man ikke, at det er tilstrækkeligt til at opfylde det græske løfte om at reducere budgetunderskuddet fra sidste års 12,7 procent af BNP til 8,7 procent i år. ritzau

