Syrisk opposition har fået en stemme
Syriens opposition er for alvor begyndt at organisere sig, men vilkårene er ekstremt vanskelige, og den vestlige skepsis over for det nye Syrian National Council er overraskende stor
EU har hilst den brede vifte af syriske oppositionskræfter, SNC, velkommen. Men det er kun Libyen, der officielt har anerkendt SNC. Flere regeringer har dog holdt officielle møder med SNC’s nyudnævnte formand Burhan Ghalioun (billedet). Denne tøven skyldes frygt for, at rådet bliver for stærkt præget af islamister, og at Syriens religiøse mindretal ikke er tilstrækkeligt repræsenteret i rådet.


 Se nu at få jer organiseret, så vi ved, hvem vi skal tale med, og hvad I vil?
Den opfordring, har syriske dissidenter og oppositionsgrupper fået igen og igen, siden det folkelige oprør mod præsident Bashar Assads etpartistyre tog fart for mere end otte måneder siden.
Nu er det så en realitet. En bred vifte af syriske oppositionskræfter har slået sig sammen i Syrian National Council, SNC, der med 230 medlemmer repræsenterer et bredt spektrum af reformkræfter.
Ifølge rådets nyudnævnte ’udenrigsminister’ Radwan Ziadeh, der betegner sig selv som politisk uafhængig, omfatter rådet både venstreorienterede, liberale og islamister samt repræsentanter for alle Syriens etniske og religiøse mindretal: kurdere, alawitter, drusere og kristne.
»SNC omfatter alle,« siger Radwan Ziadeh i et stort interview med den tyrkiske avis Today’s Zaman.
Her understreger han, at rådet spænder over mange forskellige politiske grupperinger.
»Der er mangfoldighed i SNC. Tidligere har vi arbejdet for forskellige grupper, men nu arbejder vi sammen for at vælte Assad-regimet.«
»Vi kommer fra forskellige ideologiske baggrunde, men vi har ét fælles budskab: Assad-regimet skal omgående træde tilbage. Når det er sket, kan enhver forfølge sin egen dagsorden i et politisk parti eller på anden måde,« siger professor Ziadeh, der også leder den forfulgte menneskeretsorganisation Damascus Center for Human Rights Studies. I 2007 flygtede han til USA, hvor han underviser på bl.a. Harvard University. En bror og fire andre fra hans familie er i øjeblikket fængslede i Syrien.
Udbredt skepsis
Den nye paraplyorganisation har det som sit erklærede mål at »repræsentere den syriske revolution, herunder at virkeliggøre ambitionen om at vælte regimet, etablere et demokrati og bygge en moderne, civil stat«, som det formuleres i et af rådets officielle dokumenter. Rådet arbejder på at blive anerkendt som »repræsentant for det syriske folk på den internationale diplomatiske scene«, men de fleste vestlige regeringer forholder sig afventende.
EU har hilst oppositionens forsøg på at forene kræfterne velkommen, men indtil videre har kun Libyens nye overgangsregering anerkendt rådet som det syriske folks legitime repræsentant.
Flere regeringer har dog holdt officielle møder med SNC’s nyudnævnte formand Burhan Ghalioun, heriblandt Rusland og Frankrig.
Herhjemme er regeringen særdeles tøvende over for at etablere officielle forbindelser med SNC. I Udenrigsministeriet frygter man bl.a., at rådet bliver for stærkt præget af islamister fra bl.a. Det Muslimske Broderskab, og at Syriens religiøse mindretal ikke er tilstrækkelig repræsenteret i rådet.
Den danske Syrien-ekspert, professor Jakob Skovgaard-Petersen fra Københavns Universitet, har også givet udtryk for tvivl om, hvorvidt det nye råd kan anses for repræsentativt. I et interview med netmagasinet Ræson siger han bl.a.:
»Sammensætningen af rådet kunne godt være bedre — de islamiske grupper fylder forholdsvist meget, også mere end deres opbakningen berettiger til. Men der er også nogle fremragende folk, som vi bør støtte, og det vejer tungere i sammenhængen.«
Under alle omstændigheder mener han, at de vestlige lande vil vente med at anerkende rådet, indtil den Arabiske Liga eventuelt gør det samme.
Beder om anerkendelse
Syrien-ekspert Rime Allaf fra den anerkendte britiske tænketank Chatham House mener, at den vestlige skepsis over for den nye syriske paraplyorganisation er uberettiget.
»Hvordan kan man kritisere rådet for ikke at være tilstrækkelig inkluderende, når vi endnu ikke kender dets sammensætning. En stor del af repræsentanterne er jo fortsat ukendte, fordi de opholder sig i Syrien og er i fare for at blive enten fængslet eller dræbt,« siger hun og understreger, at Syriens Nationalråd ifølge hendes informationer »favner særdeles bredt«.
»Rådet har erklæret, at dets mål er oprettelsen af en demokratisk, sekulær stat, hvor lov og orden gælder alle landets borgere uanset deres etniske, religiøse eller politiske tilhørsforhold,« siger hun og bemærker, at den vestlige verden ikke havde samme skepsis over for Libyens opposition, da den i foråret dannede Libyens Nationalråd, der i dag udgør kernen i landets nye overgangsregering.
»Syrerne har været langsommere til at få sig organiseret, men de har også på mange måder været mere undertrykte end libyerne. Det er stadig ekstremt farligt at organisere sig i Syrien og desuden er mange syriske oppositionsfolk så præget af 40 års diktatur, at de har svært ved at vælge en ledelse og have tillid til den,« siger hun og peger på, at det nye netop af denne grund har indført roterende lederskab, som skiftes hver tredje måned. En ordning, hun dog spår, at rådet hurtig vil finde ret upraktisk.

