Connie Hedegaard træder af som leder af klimatopmøde
Ansvaret for at bringe en international klimaaftale i mål ligger hos statsminister Lars Løkke Rasmussen (V). Han overtager formandstolen fra Connie Hedegaard


 Statsminister Lars Løkke Rasmussen (V) overtager formandsrollen ved klimatopmødet i København fra topmødeminister Connie Hedegaard (K). Det oplyser FN's klimachef, Yvo de Boer.
 Løkke indtager formandsstolen, samtidig med at klimaforhandlingerne går ind i sin afsluttende fase med forhandlinger på allerhøjeste politiske niveau. Ifølge Statsministeriet har 119 stats- og regeringschefer meldt sin ankomst i Bella Center i de sidste dage af klimatopmødet, som slutter fredag.
 - Med så mange stats- og regeringschefer, som er ankommet, er det passende, at det er den danske statsminister, som præsiderer, siger Hedegaard til forsamlingen i Bella Center.
 Connie Hedegaard kan dog ikke slappe af og holde fri, selv om hovedansvaret for FN-forhandlingerne nu ligger på skuldrene af Lars Løkke Rasmussen. Hedegaard er således udpeget som "speciel repræsentant" for det danske COP15-formandskab og vil derfor fortsat spille en hovedrolle i klimaforhandlingerne.

