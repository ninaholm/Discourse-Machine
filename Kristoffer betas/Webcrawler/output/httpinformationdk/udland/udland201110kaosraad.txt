Kaos råder før sandhedens time i EU
Italien truer med at vælte læsset, bankerne siger nej til store tab, finansministre aflyser vigtigt møde, og nye tal sender EU's økonomi i retning af recession. Vel mødt til topmøde
Silvio Berlusconis Italien udgør efter Grækenland den mest akutte trussel mod euroens overlevelse. Italiens gæld er på massive 1.900 milliarder euro – det er mere end fem gange den græske gæld og svarer til 120 pct. af det italienske BNP.


 EU's stats- og regeringschefer har mildest talt ryggen mod muren, når de i dag på ny samles i Bruxelles for at nå i mål med, hvad de ikke klarede på topmøderne i søndags. Kl. 18 mødes først de politiske ledere fra alle 27 medlemslande, og efter kort tid — hvis planen holder — forlader 10 af dem lokalet for at lade eurozonens 17 medlemslande fortsætte til ud på de små timer. Opgaven er at præstere en redningsstrategi for euroen og valuta-unionen, som både viser vej ud af den dybe gældskrise og — derved — beroliger de hypernervøse finansmarkeder, der når som helst kan trække tæppet væk under hele projektet, hvis tilliden til dets levedygtighed for alvor svigter.
Søndagens topmøde endte med uklarhed om, hvor meget af Grækenlands gæld på 340 milliarder euro, der skal eftergives, hvorfra udsatte banker skal sikres ny kapital, hvordan man sikrer sig mod spekulanternes angreb på de svageste EU-økonomier, samt hvilken styrkelse af eurozonens politiske handlekraft der skal søges opnået via bevægelse mod en økonomisk og finanspolitisk union.
'Fire gordiske knuder' kaldes udfordringen af den europæiske tænketank European Policy Centre, og forventningen er, at helvede bryder løs på markederne fra torsdag morgen, hvis ikke knuderne hugges over.
Det bedste man kan sige før topmødestart er, at situationen ser så ekstremt vanskelig ud, at de politiske ledere må være rædselsslagne for at fejle og derfor maksimalt motiverede for at finde kompromisser.
Væksten i stå
De nervøse markeder gav allerede i går politikerne et vink med en vognstang, da aktiekurserne faldt markant på de europæiske børser. Man har bl.a. noteret sig offentliggørelsen mandag af det såkaldte PMI-indeks, der er et samlet eurozone-mål for industri- og servicesektorens produktion, ordretilgang, forventninger og beskæftigelse. Indekset har nu sin laveste værdi i over to år.
»PMI signalerer en forhøjet risiko for, at eurozonen igen glider ind i recession. Økonomien indledte fjerde kvartal med en sammentrækningshastighed, der er accelereret til den hurtigste siden juli 2009,« siger Chris Williamson, cheføkonom hos analysevirksomheden Markit, der står for indekset.
Den udeblevne vækst truer direkte eurozone-bestræbelserne på at komme ud af gældskrisen. I et af de mest sårbare lande, Spanien, er BNP-væksten nu nede på 0,2 pct. — langt under målet for 2011 på 1,3 pct. — og det bremser bestræbelserne på at bringe gælden og det offentlige underskud ned.
»De klarer det aldrig,« sagde i går cheføkonom Ludovic Subran fra kreditforsikringsselskabet Euler Hermes til finansmediet Bloomberg.
Værre er det i Italien, der — forudsat Grækenland 'håndteres' af topmødet — nu udgør den mest akutte trussel mod euroens overlevelse. Italiens gæld er på massive 1.900 milliarder euro — det er mere end fem gange den græske gæld og svarer til 120 pct. af det italienske BNP.
Den italienske detailhandelsorganisation Confcommercio advarede i går om, at »uden vækst er vi på tærsklen til stagnation og med recessionen lige om hjørnet.«
Og kan landets regering ikke skabe både vækst og offentlige besparelser, der bringer gælden ned, kan man ikke demontere den overhængende risiko for, at markedet undsiger Italien. Bankerne vil tage sig så dyrt betalt for at låne Italien penge, at gælden bare vokser, og samtidig er der fare for reel investorflugt, fordi man har lært — via det græske eksempel — at et euro-land faktisk kan få lov at gå delvis fallit med tab af investorernes penge til følge.
En hovedudfordring på dagens topmøde er derfor at vise omverdenen, at Italien har en troværdig plan for at komme ud af krisen, og samtidig at EU er i stand til at holde Italien oppe finansielt, hvis fallitten truer.
Italiensk kaos
Angela Merkel og Nicolas Sarkozy havde i søndags Silvio Berlusconi i 'kammeratlig samtale' med besked om, at planen skalligge der, når topmødet starter i dag. En fornærmet Berlusconi erklærede efterfølgende, at Italiens økonomi faktisk er »i meget bedre forfatning end Sverige, Storbritannien, Frankrig etc.«
Berlusconi gennemførte mandag regeringsforhandlinger med koalitionspartneren Liga Nord om en ny skrap spareplan, bl.a. omfattende en udskydelse af pensionsalderen fra 65 til 67 år. Liga Nord er kategorisk imod: »Folk slår os ihjel,« sagde partiets leder Umberto Bossi om befolkningens forventede reaktion — og mandagsmødet endte resultatløst. Berlusconi havde i går møder med bl.a. sin økonomiminister, men der forelå ved redaktionens slutning ingen tegn på en italiensk løsning.
Bossi erkendte i går, at den italienske regerings liv er i fare, mens den tidligere italienske premierminister Lamberto Dini sagde, at Italien vil være på samme vej som Grækenland, hvis der ikke vedtages en spareplan.
Eurozonens udfordring er at bygge en tilstrækkelig høj finansiel beskyttelsesmur omkring lande som Italien og Spanien, så finansmarkedet overbevises om, at de ikke kommer til at gå fallit. Det vil ifølge markedsanalytikere kræve 300 mia. euro for Spaniens vedkommende og det dobbelte til Italien, og det siger noget om, hvor mange penge topmødet skal finde til nødhjælpskassen, Den Europæiske Stabiliseringsfond, EFSF. Der tales om, at kassen skal udvides fra 440 mia. euro til over 1.000 mia. — hvordan det skal gøres, var i går uklart, og rygter ville i aftes vide, at dagens topmøde slet ikke vil levere et tal.
Finansministre aflyser
Pengene i EFSF skal også kunne bruges til at polstre banker i uføre efter den forventede nedskrivning af Grækenlands gæld, som indebærer tab for mange lån- givere. Her stod også i går et uafsluttet slagsmål mellem EU-forhandlerne og den magtfulde bankorganisation IIF. Hvor EU taler om en nedskrivning af den græske gæld med 60 pct., vil IIF kun acceptere et tab på 40 pct. Argumentet er, at hvis bankerne skal bære for store tab, så vil det bremse deres långivning og dermed hæmme væksten yderligere og starte en livsfarlig kædereaktion.
Oven i alle diskussionerne om penge lurer eksplosive uenigheder om de mulige, af Tyskland og Frankrig ønskede, traktatændringer, der skal bringe eurozonens 17 medlemmer nærmere en økonomisk union, mens de 10 øvrige EU-lande bliver stående tilbage. Traktatændringer kræver alle 27 landes godkendelse, og mere end én regering er panikslagen ved tanken om at åbne en hjemlig debat om traktaten med risiko for medfølgende folkeafstemning.
Som om alt ikke allerede er ulideligt spændende før dagens topmøde, blev det i går meddelt, dels at den tyske forbundsdag i dag skal igennem en afstemning om nødhjælpskassen, EFSF, dels at EU's finansministre har aflyst det møde i dag, som skulle have støbt nogle af kuglerne til topmødet.

