Turkmenistan har travlt med at skabe en ny personkult
Om et centralasiatisk diktatur der overlever på frygt, terror og umådelige gasreserver
Berdimukhamedov har travlt med at skabe sin egen personkult, hidtil mest med gigantiske billeder af sig selv på og i offentlige bygninger, men sidst i maj kom det første monument for Berdimukhamedov til. Det ses her,  er seks meter højt og er belagt med 24 karat guld.


 Ørkenbyen Asjgabat gør ondt i øjnene, når sollyset kastes tilbage fra dens gigantiske hvide marmorbygninger. Ifølge Guinness rekordbog har Turkmenistans hovedstad verdens højeste frekvens af marmorbygninger.
Denne journalist har ikke været her siden sovjettiden og genkender stort set ingen af byens bygninger, men hærskarerne af traditionel klædte kvinder med koste, som fejer gaderne dag og nat, synes at være de samme som dengang. Gamle kvarterer er jævnet med jorden for at give plads for pragtbygninger i marmor.
Det virker som en helligdag, for der er ganske få mennesker på gaderne. Men det er en helt almindelig hverdag. Om aftenen undres man over, hvem marmorbygningerne og fontænerne er oplyst for natten igennem. Tæt på vort hotel i udkanten af Asjgabat skifter farven fra rødt til grønt og orange på ’Lykkens Palads’, bryllupspaladset, hvor alle nygifte forventes at lade sig fotografere foran et kæmpe portræt af præsident Gurbanguly Berdimukhamedov.
Den store beskytter
Berdimukhamedov kom til, da forgængeren Saparmurat Nijasov, der udråbte sig til Turkmenbasji, det turkmenske folks far, døde i 2006. Magtskiftet skabte håb om et opgør med en personkult, som i absurditet kunne måle sig med Nordkoreas. Som et af verdens mest isolerede lande ligner Turkmenistan også Nordkorea, men med verdens fjerdestørste gasreserver er det uendeligt meget rigere. Berdimukhamedov har gjort noget ved Turkmenbasjis personkult. Den største statue af forgængeren er flyttet til byens udkant, hvor den forgyldte tidligere præsident ikke længere drejer med solen. Nu står han stille. Berdimukhamedov har travlt med at skabe sin egen personkult, hidtil mest med gigantiske billeder af sig selv på og i offentlige bygninger, men sidst i maj kom det første monument for Berdimukhamedov til. En seks meter høj statue belagt med 24 karats guld af præsidenten på hesteryg på en marmorklippe, der rager over 20 meter op. »Hæder til Arkadag!« råbte studenter, da hvide duer og balloner blev sendt mod himlen i byens centrum, hvor Arkadag nu troner.
Den 57-årige tidligere tandlæge har udråbt sig selv til Arkadag, Beskytteren. Han iværksatte som sundhedsminister Nijasovs lukning af alle hospitaler uden for hovedstaden, men har dog som præsident genåbnet flere af dem.
Vi inviteres til den årlige festival for den turkmenske væddeløbshest Akhal-Teke, som er landets nationalsymbol. Den sammenligner præsidenten sig med i en bog, hvor han omtaler sig i tredje person: »Gurbanguly Berdimukhamedov viser sig i fantastisk fysisk form og yderst professionel på alle fronter, når han rider på hesteryg, styrer et fly, et skib eller kører en kraftig lastbil.«
Murene på Turkmenistans Nationale Institut for Sport er fyldt med billeder af Berdimukhamedov til hest, på tennisbaner, i judo- og bokseringe. Ulasteligt klædt og uden en sveddråbe, ligegyldigt hvilken sportsgren han udøver.
Navnet på byen i Karakum Ørkenen tæt på grænsen til Iran betyder ’Kærlighedens by’ på turkmensk og arabisk, men byen er sælsomt køns- og kærlighedsløs – bortset fra kvinderne i farvestrålende traditionelle hellange dragter, der fejer gaderne.
Der må ikke ryges, spyttes eller smides affald i Asjgabats gader, ikke hænges vasketøj på altanerne, og satellitantenner er forbudte. Det hed sig, at det var fordi, antennerne skæmmede hovedstaden, men at det ikke bare gælder æstetik viste et dekret i april: Alle satellitantenner i hele landet skal fjernes, og en hær af kraner er nu i gang med det.
Menneskerettighedsorganisationer opfordrer vestlige regeringer til at protestere, for det har tidligere hjulpet imod regimets forsøg på at fjerne antennerne, som er turkmenernes livline til omverdenen.
I 2015 udgaven af World Press Freedom Index er Turkmenistan nummer 178 af 180 lande, når det gælder ytrings- og pressefrihed. Kun Eritrea og Nordkorea er værre. Ifølge Human Rights Watch seneste rapport er Turkmenistan »stadig et af verdens mest repressive lande« med systematisk tortur imod kritikere.
Men regimet har stærke kort på hånden internationalt med rige gas- og olieressourcer. EU’s energikommissær, Maros Sefcovic, besøgte Turkmenistan i begyndelsen af maj, hvor han ifølge Reuters sagde: »Europa forventer, at forsyninger med turkmensk gas starter i 2019«. Det er første gang, EU har sat tid på et projekt, som unionen har arbejdet længe på, men intensiveret på grund af krisen i forholdet til Rusland. Bruxelles har i årevis forsøgt at få Turkmenistan, Aserbajdsjan og energiselskaber med til at bygge en gasledning via Det Kaspiske Hav, der kan mindske EU’s afhængighed af russisk gas. Det lignede et gennembrud, at man i maj enedes om en arbejdsgruppe mellem Turkmenistan, Tyrkiet, Aserbajdsjan og EU om en sydlig gaskorridor til Europa. Engang var turkmensk gas udelukkende i hænderne på Rusland, men Kina har overtaget den plads, og to tredjedele af landets valutaindtægter kommer fra eksporten til Kina. Turkmenistan ser sig styrket af EU’s frieri til dets gasressourcer.
Politifolk synes at være flere end fodgængere, når vi kører gennem Asjgabad. De står der med præcise mellemrum langs gaderne og ved de store monumenter som Neutralitetsmonumentet fra Nijasovs tid. Turkmenistan fremhæver sig som et neutralt land og holder sig også uden for regionalt samarbejde i Centralasien.
Byggekraner over Asjgabats skyline vidner om landets økonomiske boom. I de seneste par år er meldt om økonomisk vækst på over 10 procent. Noget overdrevet ifølge vestlige vurderinger, men ikke langt fra virkeligheden ifølge Verdensbanken.
Olympiske ambitioner
Landet, der som den eneste tidligere sovjetrepublik ikke har vundet en eneste olympisk medalje, har ambitioner om at huse de Olympiske Lege og har hyret et tyrkisk firma til – for fem milliarder dollar – at bygge det Olympiske Kompleks, som i første omgang skal huse de Asiatiske Lege i 2017. Og landet, som er nærigt med udstedelse af visum, byder gerne vestlige firmaer inden for. Navne som Toyota, Nestlé, Michelin og Lenovo pryder marmorbygningers facader.
De fleste af bilerne er hvide som byen, hvor store marmorboligblokke står tomme. Lejlighederne er simpelthen for dyre for almindelige turkmenere med månedslønninger fra 150 til 200 dollar. Turkmenistans umådelige rigdomme af gas og olie er ikke nået ned til flertallet af borgerne, men går til pragtbyggerier og tørstige fontæner i et land med hyppig vandmangel. Sammen med centralasiatiske lande har Turkmenistan det største vandspild i verden.
En chauffør fortæller, at han fik en stor bøde for at have lagt aviser i bunden af sin bil til at opsamle mudder, da sneen smeltede i marts. Bøden var for at lade kunder trampe på præsidentens billede. Han siger: »Men det er jo umuligt at finde et blad uden præsidenten på hver side.«
En lokal håndværker siger til spørgsmålet, om præsidenten er populær: »Ja, rigtig meget. Han er jo på tv hele tiden.«

