'Obama er et tilbageslag for globaliseringen'
Så længe Barack Obama har været politiker, har han været kritisk over for frihandel. For at beskytte arbejdspladser, siger han selv. Til skade for økonomien, lyder det fra kritikere


 "For dem, der tror på frihandel, kræver det mere end tro at tro på Barack Obama," lød det for nogle uger siden bekymret i det liberale tidsskrift the Economist. 'Bekymret', fordi the Economist om nogen er den institution, der i de sidste mange år har holdt den liberale frihandelsfane højt, og fordi Obama på den anden side gentagne gange har sagt og gjort ting, der kan bekymre en bærer af netop den fane.
"Vi skal helt sikkert genforhandle NAFTA, og vi skal sørge for at have mulighed for at melde fra til aftale, når det passer os," sagde Obama under primærvalget, om den frihandelsaftale USA har med Mexico og Canada under navnet NAFTA, og tordnede så videre: "Aftalen er ødelæggende og en stor fejltagelse." 
Før det stemte Obama for et lovforslag i senatet, der giver skattelettelser til virksomheder, som fastholder deres hovedkvarterer i USA i stedet for at flytte til lande med billigere arbejdskraft. Hvilket fik direktøren for mediekoncernen News Corporation Rupert Murduch til i et interview med avisen Washington Times, at kalde modstanden for "et tilbageslag for globaliseringen." 
Netop holdningen til globalisering og frihandel er ifølge analytikeren Sallie James fra den liberale tænketank Cato Institute de områder, der mest markant har adskilt de to præsidentkandidater: "Her er Obama klart for regulering, mens McCain altid klart har støttet frihandel."
Skader ledigheden
Obamas protektionistisk syn på handel, har ikke noget at gøre med den nuværende finanskrise og problemerne i den amerikanske økonomi at gøre. Tværtimod er modstanden mod frihandel en fast og konsistent del af Obamas handelspolitiske virke.
Inden for verdenshandelsorganisationen WTO har Obama siden 2001 været imod at fjerne landbrugsstøtten i USA. En støtte som verdens udviklingslande kræver fjernet for at genoptage og underskrive den kuldsejlede Doha-runde. I 2005 stemte Obama imod CAFTA-aftalen, der er en frihandelsaftale mellem USA og en række latinamerikanske lande. Senere stemte Obama for en lov, der pålægger kinesiske varer en straftold, og i år har Obama stemt imod frihandelsaftaler med Columbia og Sydkorea. Meget af Obamas protektionisme kan forklares med, at han har stærke bånd til fagforeninger og derfor ikke bare vil se amerikanske job forsvinde ud i ingenting. 
Direktøren for tænketanken the Peterson Institute for International Economics, Fred Bergstein, mener dog, at Obamas modtand mod frihandel på længere sigt kan være til skade for økonomien og øge antallet af ledige i USA.
"Eksport er det eneste, der lige nu afholde amerikansk økonomi fra at falde ned i en dyb recession, og den eksportrelaterede industri har det seneste år skabt mere end to millioner job i USA. Der er to faktorer, der forklarer denne lidt skjulte succeshistorie i amerikansk økonomi. Den ene er den globale velstand, som Kina og Indiens vækst og mere global handel fører med sig. Den anden er den svage dollar, der gør, at USA får rigtig ud af globaliseringen. Forsøg på at afspore frihandel kan derfor være til stor skade for amerikansk økonomi."

