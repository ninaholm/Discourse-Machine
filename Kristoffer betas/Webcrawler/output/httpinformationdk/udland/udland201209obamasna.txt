Da Obamas naive drøm brast
På partikongresserne i 2004 og 2008 havde den unge idealistiske politiker en rosenrød forestilling om personligt at kunne genskabe en æra med kompromis på tværs af partiskel. Han lærte sin lektie. I denne uge vil Obama prøve et nyt budskab i North Carolina
Også demokrater og Obama selv har nu åbent erkendt, at idealerne om ét samlet USA ikke har været mulige at realisere.


 På Demokraternes partikongres i 2000 var Barack Obama en ukendt og ret fattig lokalpolitiker fra Chicago, som næsten ikke havde råd til at leje en bil, da han tog flyveren til Los Angeles for at overvære kroningen af Al Gore til præsidentkandidat.
På partikongressen i Boston fire år senere var hans betydelige politiske talenter blevet opdaget af partiets lederskab. Præsidentkandidat John Kerry tildelte den unge senats-kandidat fra Illinois æren at holde årets nøgletale.
Det var i den anledning, at amerikanerne for første gang hørte om Obamas vision – at amerikanerne var forenet af mere end, hvad der skiller dem.
»Der findes hverken et højreorienteret eller et venstreorienteret Amerika. Vi har kun et Amerikas Forenede Stater,« sagde han.
Efter fire år med den konservative republikaner George W. Bush som præsident higede amerikanerne efter enhed, og det tilbød den unge politiker. I 2008 red han på en folkelig bølge af håb om forandring baseret på tværpolitisk samarbejde hele vejen til Det Hvide Hus.
Men nu fire år senere har Obama skuffet de amerikanere, der havde troet på hans håbefulde vision.
Han har opgivet at samarbejde med Republikanerne og fører i stedet en typisk amerikansk valgkampagne mod Mitt Romney og Paul Ryan, hvor angreb på opponenterne prioriteres over en udlægning af Obamas egen plan for at bringe landet sikkert i havn efter mange års økonomisk krise.
Præsidentens store udfordring her på den demokratiske partikongres i Charlotte i sydstaten North Carolina bliver at fremlægge en konkret plan for, hvordan han agter at skabe flere job, bringe mere balance på forbundsstatens budget, holde udgifterne i sundhedssektoren nede og sikre USA mere energiuafhængighed.
Det er ikke blot et spørgsmål om at fremlægge en ønskeliste. Vælgerne skal også have at vide, hvordan Obama vil føre sine planer ud i livet, hvis Republikanerne fortsat nægter at afvige fra deres ideologisk rigide synspunkter.
Et fordampet håb
Selv blandt demokratiske aktivister anerkendes det, at Obamas håb om at skabe en konstruktiv samarbejdsånd i Washington er strandet.
»Det meste af vores håb er fordampet. Jeg troede i 2008, at vi var på vej ind i en ny æra, og i dag synes situationen at være blevet forværret,« siger dr. William Siroty fra svingstaten New Hampshire til Boston Globe. Han var demokratisk delegeret i 2004.
I dette valgår forekommer Washington at være mere splittet end nogensinde. Modsat Obamas påstand i 2004 findes der vitterligt røde (republikanske) og blå (demokratiske) delstater, som ingen aspirant til Det Hvide Hus gider at spilde en dollar eller et minut på at vinde over på sin side. Valgkampe føres i dag i en snes svingstater. Resten af landet bliver ignoreret.
Selv Obama har i et åbenhjertigt tv-interview måttet indrømme, at tingene ikke gik som planlagt.
»Jeg har ikke været i stand til at ændre stemningen i Washington i en sådan grad, at de afspejler jævne menneskers hæderlighed og fornuft. Demokrater såvel som republikanere og partiuafhængige higer efter, at deres ledere løser problemer, og ansvaret for svigtet ligger på mange skuldre,« sagde præsidenten til CBS-værten Charlie Rose tidligere denne sommer.
»Der er ingen tvivl om, at jeg undervurderede, i hvilken udstrækning partipolitik overskygger problemløsning i Washington,« tilføjede Obama.
Men det var ikke kun et spørgsmål om at undervurdere viljen til kompromis.
Det var også Obamas indædte uvilje mod at bebrejde republikanerne, når de stak en kæp i hjulet, og bagefter benytte sin prædikestol i Det Hvide Hus til at gå direkte til amerikanerne og forklare dem, hvad der var sket, og hvad han agtede at gøre for at komme videre.
»Det er sådan, præsidenter historisk set har ledt nationen. Ingen kan ændre den politiske kultur i kraft af sin egen personlighed. Hvad fik Obama til at tro, at Republikanerne bare ville kapitulere, når han sejrrigt satte sig i stolen? Det er mange årtier siden, det kunne lade sig gøre for en præsident,« siger forfatter og kulturkritiker Neal Gabler fra New York.
»Amerikanerne ser gerne samarbejde mellem partierne, men de respekterer fremfor alt lederskab, og det forbinder de med dristige initiativer. De kan lide ledere med en rygmarv,« mener Gabler.
Nej til skattelettelser
I de første to og et halvt år i det Ovale Kontor stod præsident Obama fast ved sin indre overbevisning, at hvis begge partier blot bøjede sig mod hinanden, kunne de sammen løse nogle af landets største udfordringer.
Det var f.eks. præsidentens tilgang, da han fremlagde den første stimuluspakke midt under den finansielle og økonomiske krise i 2008. En tredjedel af en udgift på 850 mia. dollar blev øremærket til skattelettelser for at lokke oppositionen ombord, men det lykkedes kun at få et par moderate republikanere til at stemme ja.
Mitt Romneys vicepræsidentkandidat Paul Ryan stemte imod.
Trods dette tilbageslag fortsatte Obama sin kompromissøgende linje fremfor at slå i bordet og påpege overfor den amerikanske befolkning, at republikanerne er hykleriske: De støtter pricipielt skattelettelser – blot de ikke gennemføres af en demokratisk præsident.
Samme tilbøjelighed til at undgå partiskhed gav udslag i, at præsidenten rejste rundt i USA i 2008-09 og talte om en finanskrise og en arbejdsløshed på 10 pct. løsrevet fra den politiske virkelighed, de var opstået i – nemlig et otte år langt republikansk styre, af hvilke partiet havde haft flertal i Kongressens to kamre i de seks år.
Det gjorde det lettere for Republikanerne at lægge hele skylden for den høje ledighed på Obama og vinde midtvejsvalget til Repræsentanternes Hus i 2010.
Kort inden dette valg havde den republikanske mindretalsleder i Senatet Mitch McDonnell udtalt, at oppositionens højeste prioritet var at få Obama smidt ud af Det Hvide Hus efter en embedsperiode. Republikanerne ville med andre ord ved enhver given lejlighed stikke en kæp i hjulet og sørge for, at arbejdesløsheden og den svage økonomiske vækst forblev uløste problemer.
Vendingen i 2011
End ikke disse advarselssignaler – plus Tea Party-bevægelsens stigende popularitet – førte til en midtvejskorrektion i præsident Obamas politiske strategi.
I stedet forsøgte han at bruge Kongressens normalt rutinemæssige afstemning om at hæve forbundsstatens gældsloft – der lader Finansministeriet udstede nye obligationer for at finansiere den voksende gæld – til at nå frem til et kompromis om den uholdbare vækst i de offentlige udgifter.
I foråret 2011 bebudede det republikanske flertal i Repræsentanternes Hus, anført af Paul Ryan, at det kun ville hæve gældsloftet, såfremt Obama gik med til omfattende nedskæringer på den sociale del af budgettet.
Demokraterne var chokerede, men Obama erklærede sig villig til at acceptere besparelser på 3.000 mia. dollar over ti år, dersom Republikanerne gik med til at inkludere forsvarsbudgettet og skatteforhøjelser på årsindkomster over 200.000 dollar.
Under forhandlinger i begyndelsen af august i Det Hvide Hus sagde formanden for Repræsentanternes Hus, John Boehner, i princippet ja, men han blev hurtigt kanøflet af Paul Ryans ideologiske tropper i Huset. Kompromisforslaget faldt til jorden.
Det var Obamas sidste alvorlige forsøg på at nå til kompromis med oppositionen. Ikke alene var hans ry som en effektiv leder blevet skadet, han var også blevet upopulær i sit eget parti for at acceptere en forringelse af de sociale ydelser som f.eks. sygesikring for ældre og mindre bemidlede.
På et pressemøde i august 2011 efterlyste præsidenten med direkte henvisning til Republikanerne en villighed til at tage ansvar.
»I Repræsentanternes Hus er de tilsyneladende ikke i stand til at indtage et standpunkt, som kompromitterer deres ideologiske præferencer. Intet,« sagde Obama.
I Trumans fodspor
Herefter opgav han endelig at finde fælles fodslag med et parti, der var drejet skarpt til højre, siden præsident George W. Bush forlod Det Hvide Hus i 2008.
I september indkaldte han Kongressen til en ekstraordinær samling, hvor han fremlagde en beskæftigelsesplan, som alle og enhver vidste ville blive mødt med stålsat modvilje fra Republikanerne i Repræsentanternes Hus.
I de næste par måneder skruede Obama op for retorikken og lød af og til som Harry Truman, der efter at have været bagud i meningsmålingerne vandt en forbløffende sejr i præsidentvalget i 1948 ved at gå i offensiven.
Obamas mest konkrete og visionære tale – der måske vil tjene som forlæg for hans takketale på et sportsstadion torsdag i Charlotte – blev holdt i Kansas i december 2011. Her malede præsidenten et andet billede af Amerika, end det han havde skildret i 2004 og 2008.
»Nogle i Washington hævder, at en løssluppen markedsøkonomi, lave skatter og ingen regulering vil klare alle problemer. Det er en enkel teori, og selv om vi alle tror på en driftig individualisme og en sund skepsis overfor staten, så duer den ikke og har aldrig duet,« sagde Obama til en skare på 1.200 tilhørere på Osawatomie High School.
Der er en anden teori, fortsatte Obama.
»Den handler om, hvordan vi bygger en stærk middelklasse op. Det er en ide, som begge partier har omfavnet gennem 200 år. Det drejer sig ikke om at vende sig mod teknologi og rejse toldmure omkring USA eller om at straffe profit og succes eller foregive, at staten kan løse alle samfundets problemer. I stedet er det en ide om, at alle amerikanere vokser sammen, når spillereglerne er retfærdige, når alle får en fair chance, og når alle giver deres besyv med.«

