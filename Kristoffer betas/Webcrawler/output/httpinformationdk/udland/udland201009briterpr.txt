Briter protesterer mod pavens besøg
Paven har svært ved at sælge billetter i Storbritannien, hvor han kan se frem til protester under sit fire dage lange besøg


 Pave Benedict d. 16. indleder i dag Vatikanets første statsbesøg i Storbritannien, siden kong Henry d. 8. brød med den katolske tro i 1534.
Men på trods af, at premierminister David Cameron har kaldt pavebesøget for »utrolig vigtigt og historisk«, er millioner af almindelige briter langtfra begejstrede. Historierne om pædofili og børnemisbrug og romerkirkens fortsatte afvisning af brug af kondomer har sammen med en regning til skatteyderne for besøget på over 12 mio. pund (ca. 107 mio. kr., red.) fået sindene i kog i befolkningen.
Selv blandt landets ca. seks millioner katolikker synes interessen af være afdæmpet. På trods af at titusinder af troende - og andre interesserede - forventes at deltage i planlagte storgudstjenester i Glasgow, Birmingham og London, er arrangørerne brændt inde med billetter og har i flere tilfælde måttet flytte arrangementerne til mindre områder.
Det største arrangement er en storgudstjeneste i Bellahouston Park, Glasgow, i dag. Men dens kapacitet er ifølge de britiske medier blevet begrænset til 80.000 efter problemer med at sælge billetter. Ligeledes er et arrangement, der skulle have fundet sted i Coventry lufthavn, som kan huse 200.000 mennesker, nu blevet flyttet til Cofton Park i Birmingham, som højest kan rumme 60.000 mennesker.
Den katolske kirkes overhoved i Storbritannien, ærkebiskop Vincent Nichols, er imidlertid sikker på, at landets »katolikker glæder sig utrolig meget til besøget«.
Protestmarch i London
Da pave Benedicts forgænger, Johannes Paul II, besøgte landet i 1982, blev besøget holdt på pastoralt niveau, men denne gang har det fået status af 'statsbesøg'. Det har ført til dannelse af protestgruppen Protest the Pope, der beskriver sig selv som »en koalition af katolikker og ikke-katolikker, der er forenede i vores opposition til pavens ofte hårde, intolerante lære«. Gruppen har arrangeret en protestmarch gennem London, der falder sammen med pavens gudstjeneste i Hyde Park på lørdag.
»Vi er imod det faktum, at besøget bliver betalt af skatteyderne. Vi betaler som land ikke for det, når stormuftien af Mekka eller overrabbineren af Jerusalem er på besøg, så hvorfor skal pavens besøg have denne privilegerede finansielle støtte,« spørger gruppens talsmand, Peter Tatchell.
Samme ordlyd kommer fra omkring 50 britiske berømtheder, der i går offentliggjorde et åbent protestbrev i avisen The Guardian. I brevet skriver de, at paven som en europæisk borger naturligvis er velkommen til at »turnere i vores land«.
»Ikke desto mindre er paven, ud over at være en religiøs leder, også et statsoverhoved, og staten og organisationen, som han står i spidsen for, har: Modsat sig uddeling af kondomer, hvorved familiestørrelsen vokser, og aids spredes i fattige lande; promoveret kønsopdelt undervisning; modsat sig abort for selv de mest sårbare kvinder; modsat sig lige rettigheder for lesbiske, bøsser, biseksuelle og transseksuelle mennesker; og har ikke adresseret de mange sager om børnemishandling inden for dens egen organisation,« skriver gruppen, der bl.a. tæller forfatter og ateist Richard Dawkins, forfatterne Terry Pratchett og Philip Pullman og kulturelle navne som Stephen Fry og Jonathan Miller.
I brevet skriver de desuden, at Vatikanet har modsat sig underskrivelsen af mange menneskerettighedstraktater og i stedet indgået bilaterale traktater mellem stater, hvilket »har påvirket menneskerettighederne negativt for disse staters befolkninger«.
Gruppen afslutter med at betegne »maskeringen af pavestolen som en stat og paven som statsoverhoved som blot en belejlig fiktion for at udvide Vatikanets internationale indflydelse«.
Kritik afvises
Den britiske regering afviser imidlertid kritikken og har i en udtalelse sagt, at den anerkender, at paven er et statsoverhoved, og at besøget vil være med til at bygge »positive forbindelser« mellem den anglikanske og den katolske kirke. Det er der hårdt brug for, efter at paven for kun 11 måneder siden chokerede den anglikanske kirke med et tilbud til dens utilfredse medlemmer om at blive optaget af romerkirken. Tilbuddet kom på et tidspunkt, hvor den anglikanske kirke havde store problemer med at holde sammen på traditionalister og reformtilhængere, som ønsker at gøre det muligt for kvinder og homoseksuelle at blive biskopper.
Kirkens overhoved, ærkebiskoppen af Canterbury, Rowan Williams, hilser dog besøget velkommen.
»Pavens besøg vil være en mulighed for at cementere båndene ikke kun mellem pavestolen og Storbritannien, men også mellem den romersk-katolske kirke og andre kristne kirker i Skotland, England og Wales,« siger han.
En BBC-måling viser, at seks ud af 10 katolikker ikke mener, at deres tro er »værdsat« i det britiske samfund. Imidlertid tror 70 procent af de britiske katolikker, at pavebesøget vil hjælpe den katolske kirke i Storbritannien.

