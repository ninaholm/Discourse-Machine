Terrorister i Kina er blevet bedre organiseret
Mens OL løber af stablen i Beijing, fortsætter de voldelige angreb i Kinas Xinjiang-provins. Fokusset på OL har motiveret terroristerne, siger kinesisk ekspert


 URUMQI - "Terroristerne havde planlagt det nøje, de var velorganiserede, og de var motiveret af, at De Olympiske Lege for tiden afholdes i Beijing." Kinas førende terrorekspert, Li Wei, er overbevist om, at de seneste blodige angreb i landets vestlige Xinjiang-provins ikke er nogen tilfældighed.
"De forsøger at fremme deres sag ved at drage fordel af det store fokus, der er på Kina for tiden," siger lederen af centret for antiterrorisme ved Kinas researchinstitut for internationale relationer til Information.
Uroplagede Xinjiang har været udsat for tre dødelige angreb på under to uger. 
Samtidig anklages Kina for at have reageret ved at slå hårdt ned på uighurerne, et muslimsk mindretal i provinsen. 
Ifølge en uighur-gruppe skulle 90 være blevet arresteret og nogle af dem torteret.
Kina beskylder muslimske separatister for at stå bag angrebene. 
Ifølge Beijing søger de at oprette et selvstændigt 'Øst-Turkistan', og samtidig at kaste en sort skygge over det igangværende OL.
Flere angreb
I det seneste angreb tirsdag dræbte et ukendt antal gerningsmænd tre regeringsrepræsentanter, som bemandede et checkpoint 30 km fra byen Kashgar. Ingen har taget ansvar for angrebet, men ligesom med de to foregående angreb beskriver regeringen det som terrorisme.
I et angreb få dage før OL's åbningsceremoni blev 16 paramilitære soldater dræbt i Kashgar. Og i søndags blev byen Kuqa ramt af en serie bombeeksplosioner. I det angreb var en blot 15-årig pige blandt selvmordsbomberne, der angreb en politistation, regeringskontorer og butikker.
Ifølge myndighederne blev en sikkerhedsvagt, en civilperson og 10 af angriberne, der alle var uighurer, dræbt.
Teenageren overlevede, efter hun var blevet såret, da hendes hjemmelavede bombe eksploderede for tidligt.
Regeringen forberedt
Det stigende antal angreb i området, der ligger cirka 3.000 km vest for Kinas hovedstad, sætter spørgsmålstegn ved, om Beijing overhovedet er i stand til opretholde kontrollen med befolkningen i sin mest afsidesliggende provins. Men ifølge Li Wei er regeringen "fuldt ud forberedt, men gode forberedelser er ingen garanti for, at folk, der er opsat på at udøve terror, ikke vil kunne få succes."
Han mener dog, det er yderst usandsynligt, at terrorister fra Xinjiang vil kunne gennemføre terrorangreb udenfor provinsen, og specielt i Beijing, da de der vil mangle en støttebase.
Li udtrykker dog overraskelse over angrebene: 
"For siden år 2000 har ordensmagten gjort en større indsats for at bekæmpe terror. Og regeringen har skubbet på for at udvikle Xinjiang økonomisk."
Men han ignorerer, at de 8 mio. uighurer føler sig presset. Bl.a. af det stigende antal Hankinesere, der er flyttet til provinsen. Og af den politiske undertrykkelse og de restriktioner, Beijing har lagt på deres religiøse aktiviteter.
I går i Xinjiangs provinshovedstad, Urumqi, var der på gaden ikke mange åbenlyse tegn på, at terroren har forhøjet beredskabet. Der var ikke et stort politiopbud, men tasker blev dog gennemsøgt ved byens mange moskeer.
Ved byens store basar er der stort set intet, der vidner om, at man er i Kina. Uighurerne, et centralasiatisk folk, taler et sprog relateret til tyrkisk. De spiser shish kebab. Og mange af kvinderne går med tørklæde.
"Jeg forstår motivationen bag angrebene, men jeg er ikke enig med volden," siger en cirka 40-årig uighursk mand på gebrokkent kinesisk. Han siger, han ikke vil oplyse sit navn af frygt for repressalier fra de kinesiske myndigheders side.
Ændrede terrormål
Uighur-grupper har flere gange før brugt vold for at klage over det kinesiske styre. I slutningen af 1990'erne blev Xinjiang ramt af adskillige busbomber og oprør, efter en fredelig protest blev undertrykt. Eksperter mener, at den efterfølgende hårde politik fra Kinas side fik volden til at stoppe, men gjorde spændingerne værre.
Li Wei finder, at målene for terroren har ændret sig. Før var målene både civile, paramilitære og politiet, og der var henrettelser af laverestående embedsmænd.
"Nu lader det til, angrebene kun er rettet mod militæret og politiet - de institutioner, der er sat til at beskytte territoriet," siger han.
Ifølge Li er der ikke fundet nogen forbindelse mellem terrorisme i Kina og internationale terrorgrupper, specielt al-Qaeda. Men han mener, at angrebene er fremprovokeret og støttet af uighur-grupper, der har base i udlandet.
En af de grupper, han anklager, er bl.a. uighurernes verdensfolkekongres, der holder til i Tyskland. Det er netop den gruppe, der hævder, at det kinesiske styre har anholdt 90 personer og torteret flere af dem.
"Jeg protesterer mod begge parters brug af vold. Det internationale samfund bør øjeblikkeligt skride til handling og kræve, at Kina stopper undertrykkelsen," siger gruppens talsmand, Dilxat Raxit, ifølge AP.
De lokale myndigheder siger, at "der er ikke et gran af sandhed" ved Raxits påstand om tortur, men vil ikke sige, om der er blevet foretaget arrestationer.

