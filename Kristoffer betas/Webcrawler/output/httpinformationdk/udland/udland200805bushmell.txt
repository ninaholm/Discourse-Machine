Bush: Mellemøstfred kræver ofre



 Det kan stadig lade sig gøre med fred i Mellemøsten inden udgangen af januar 2009. Men forudsætningen er, at begge sider viser vilje i form af handling, og at Israel er parat til at bære store ofre.
Det sagde USA’s præsident, George W. Bush, i går i en tale i den egyptiske ferieby Sharm el-Sheikh, da han afsluttede en rundrejse i Mellemøsten. Bush har sat som mål, at Israel og palæstinenserne indgår en fredsaftale, inden han forlader Det Hvide Hus tidligt i det nye år.
»Jeg har en fast tro på, at med lederskab og mod kan vi nå frem til en fredsaftale i år. Det er en krævende opgave, og det fordrer handling hos alle parter,« sagde Bush i talen, som han holdt på Verdensøkonomisk Forum i Mellemøsten. Mødet har deltagelse af 1.500 statsledere, ministre og erhvervsledere.
»Palæstinenserne skal bekæmpe terror og fortsætte med at opbygge institutioner til et frit og fredeligt samfund. Israel skal bære store ofre for fred og lempe restriktionerne for palæstinenserne.

