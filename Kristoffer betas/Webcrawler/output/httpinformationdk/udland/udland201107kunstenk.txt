Kunsten at klare sig i Italien
Parlamentet i Rom forventes inden weekenden at vedtage en ekstraordinær finanslov, som skal bremse rentestigningerne på italienske statsobligationer. Almindelige italienere er dog ikke i tvivl om, at Berlusconi-regeringen især kæmper for sin egen overlevelse
Mens italienere og turister forsøger at køle sig ned i sommervarmen og i øvrigt følge myndighedernes anvisninger i Rom, er Berlusconi-regeringen i gang med en økonomisk redningsmanøvre, der skal bremse rentestigningerne på italienske statsobligationer.


 ROM - Det er varmt. Meget varmt. Mens politikerne har barrikaderet sig i deres svale paladser for i stor hast at vedtage en ekstraordinær finanslov, som skal redde Italien fra at lide samme skæbne som Grækenland, har turisterne Roms gader for sig selv.
Siden finansmarkederne i fredags gik i selvsving på grund af Italiens astronomiske statsgæld og regeringens handlingslammelse, har det kun handlet om overlevelse:
»Bliv indendørs i dagtimerne, drik mindst to liter vand i døgnet, og husk at ringe til ældre eller enlige familiemedlemmer mindst én gang dagligt,« lyder tv-avisens råd.
Information er således nødt til at undersøge italienernes reaktion på Berlusconi-regeringens økonomiske redningsmanøvre i korrespondentens nærområde ved Stazione Termini. Massimo, som ejer en aviskiosk på Via Merulana, er ikke i tvivl:
»Det går kun ud på at give indtryk af, at man gør noget, at sende beroligende signaler til de udenlandske aviser. Det eneste formål er at retfærdiggøre regeringens eksistens, så den kan overleve lidt endnu.«
Forsigtighed
Indholdet af den spareplan, som parlamentet ventes at vedtage i morgen aften, har længe været omgærdet af mystik. Udenlandske journalister havde i ugevis uden held forsøgt at få oplysninger om besparelserne fra det italienske finansministerium, indtil udvalgte aviser forleden fik tilbudt et interview med finansminister Giulio Tremonti. Der findes ingen mellemvej.
Efter et endeløst tovtrækkeri i regeringen, som endte med at skabe panik på børserne, er Giulio Tremonti nu klar med en plan for, hvordan statens budgetunderskud kan udlignes inden 2014.
Beskatningen på aktieindkomster bliver hævet, offentlige pensioner bliver udskudt, og dyrtidsreguleringen på overførselsindkomster bliver afskaffet. 17 af de i alt 46 milliarder euro, som finansministeren skal fremskaffe over de næste tre år, afhænger dog af en skattereform, som endnu ikke er blevet forhandlet på plads. Skatteunddragelsen i Italien anslås at beløbe sig til 130 milliarder euro om året, mens omkostningerne til korruption vurderes at ligge i omegnen af 70 milliarder euro om året.
Skønsmæssigt har mafiaerne, som alt efter temperament kan betragtes som statens konkurrent eller samarbejdspartner, en samlet årlig omsætning på 150 milliarder euro.
»De går kun efter de små skattesnydere, mens de store selskaber bruger staten til at hvidvaske penge og gemme dem i udlandet,« siger Massimo i kiosken på Via Merulana.
»Alle holder på pengene, ingen tør risikere noget. Jeg burde selv investere i en istandsættelse af kiosken, men jeg tør da ikke optage et lån.«
Opfindsomhed
På fortovscafeen på Largo Leopardi, hvor luften nedkøles af svale vanddampe fra store blæsere, sidder Cristina. Hun har en kandidatgrad i arabisk, men lever af at drive en Bed&Breakfast.
»Selv om regeringen blev ved med at sige, at de havde styr på situationen, og at Italien ikke risikerede at ende som Grækenland, vidste selv små børn, at det var løgn. Folk har længe ikke haft nogen penge, og samtidig nægter politikerne selv at gå ned i løn,« siger Cristina og tilføjer: »De forsøger med alle mulige små manøvrer at få lidt penge i kassen, men kan ikke finde ud af at lave reformer, som kan skabe vækst i samfundet. Siden december har jeg f.eks. skullet opkræve et gebyr på to euro for hver hotelovernatning. Det er bare en af de mange skjulte skatter, som lukker huller i statskassen, men bremser væksten i samfundet. Finanslovsbesparelserne er politikernes desperate forsøg på at klare skærene.«
På at redde landet eller sig selv?
»Svar nummer to,« siger ejeren af Red Rose B&B på Via Giovanni Lanza og demonstrerer ægte italiensk talent for l'arte di arrangiarsi, kunsten at klare sig: »Kan du ikke sende nogle danskere hen til mig? Der kommer allerede en del hollændere.«

