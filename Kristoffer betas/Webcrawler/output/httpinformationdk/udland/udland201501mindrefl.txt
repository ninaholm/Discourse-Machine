Mindre, men flere terrorangreb vil ramme Europa
Mindre sofistikerede men flere små terrorangreb er den nye strategi for at ramme vestlige mål, mener eksperter. Hjemvendte hellige krigere øger risikoen for terror i Europa
I går middag blev Paris-redaktionen af det satiriske magasin Charlie Hebdo angrebet af formodede islamistiske terrorister. 12 personer er døde, herunder to politifolk. 11 er sårede – fire alvorligt.


 Med gårsdagens terrorangreb på det franske satiremagasin Charlie Hebdo har terroristerne ramt et af de mest symbolske franske mål. Det mener Lorenzo Vidino, der er ph.d. i internationale relationer med speciale i islamisme og politisk vold.
»Deres valg af mål er signifikant. Dels har Charlie Hebdo taget et meget stærkt og kontroversielt standpunkt over for islamisme i den franske debat, og dels er Charlie Hebdo som fransk intellektuelt magasin selve symbolet på franske værdier, såsom ytrings- og debatfrihed – og derfor et ikonisk mål at angribe. Langt mere end eksempelvis at skyde i et storcenter.«
Han mener, at angrebet på Charlie Hebdo skal ses i netop det lys: Det er symbolsk, opsigtsvækkende og har en meget stor skræmmeeffekt.
Peter Neumann, leder af det Internationale Center for Radikaliseringsstudier ved Kings College i London, er enig. På baggrund af de seneste måneders terrorangreb i Frankrig, Australien og England, samt islamiske krigeres forsøg på halshugninger i Schweiz og Canada, vurderer han, at Europa og resten af verden vil se flere angreb af denne type, selv om de ikke alle vil være lige så blodige som det mod Charlie Hebdo.
»Terroristerne har fundet ud af, at de ikke nødvendigvis behøver at lave et nyt 9/11 eller større angreb som dem i London (2005) eller Madrid (2004) for at skabe terror og panik,« siger Peter Neumann, og peger på, at talsmænd for Islamisk Stat (IS) i september sidste år opfordrede deres ideologiske følgere til at udføre angreb af mindre skala, hvor netop Frankrig blev udpeget som specifikt mål.
»De ved nu, at de med mindre og lettere angreb kan gøre lige så stor skade og sprede lige så meget skræk og terror i de vestlige samfund, som de her store angreb gjorde. Jeg tror, det er, hvad vi ser nu i Paris, og som vi vil se i andre lande i løbet af 2015. Og jeg ved, at efterretningstjenester og politistyrker i hele Europa forbereder sig på den slags angreb – og hvordan de kan forhindre dem,« siger han.
Ny terror-strategi
Peter Neumann mener derfor, at den foretrukne strategi for terrorister i dag ikke er stort anlagte aktioner, der kræver tid og omfattende planlægning – samt øger risikoen for at blive afsløret – men derimod mindre, nemmere udførte aktioner.
»Eksperterne kalder det den nye Modus Operandi for terrorister. Det er den nye trend, om du vil, og jeg tror, Islamisk Stat startede det. De viste hele verden, at man ved at halshugge en enkelt person – noget som er meget simpelt og ukompliceret at gøre – kan tvinge en hel verdens opmærksomhed mod sig. At man kan skabe chok og terror, uden at det behøver at være komplicerede angreb,« siger han, og fortsætter:
»I lang tid prøvede terroristerne at være for smarte og avancerede med deres angreb, for det var al-Qaedas modus operandi. Med flere samtidige eksplosioner, der dræbte hundredvis af mennesker. Men det behøver man ikke, og det har de nu regnet ud.«
Lorenzo Vidino er enig:
»Læser man den interne debat i jihadist-kredse, så er der meget snak om operationer som angrebet mod Charlie Hebdo, fordi de psykologisk er endnu mere ødelæggende end en bombe. Ideen om en gruppe mænd, klædt som var de på vej i krig, der skyder løs i det indre Paris – det ligner jo noget fra en Hollywood-film. Og derfor virker sådan et angreb som et enormt psykologisk slag.«
Hjemvendte hellige krigere
Jytte Klausen, professor ved Brandeis University i Massachusetts og forfatter til flere bøger om terrorisme i Europa, er enig. Hun peger ligeledes på, at mindre operationer bliver hyppigere, og mener, at terrortruslen i øjeblikket er særlig stor på grund af de mange hellige krigere, der kommer tilbage fra kampe i Syrien og Irak.
»Vi er på højdepunktet lige nu på grund af de mange mennesker, der har fået militærtræning i Syrien og Irak, hvilket bliver yderligere forværret af de åbne grænser, hvor vi mangler evnen til at kontrollere, hvem og hvad der bevæger sig over grænserne,« siger Jytte Klausen, der understreger, hvad det betyder at have været i krig.
»Hvis du kigger på de amatørangreb, vi har haft – blandt andet imod Kurt Westergaard og Lars Hedegaard – så viser de, hvor svært det faktisk er at slå et menneske ihjel. En af grundene til, at det nu er så farligt, er at vi har flere tusinde af vesterlændinge, der har fået militærtræning i Syrien og Irak. De har lært at bruge våben, de har lært at samarbejde, de har lært at planlægge og at slå ihjel. De har den rigtige psykologi for at gøre det.«
Terror i Danmark?
Politiets Efterretningstjeneste, PET, vil af hensyn til sikkerhed ikke kommentere på udviklingen i trusselsbilledet i Danmark efter angrebet i Paris. PET henviser dog til tjenestens seneste trusselsvurdering for Danmark, der blev udsendt i december 2014, og som stadig er gældende.
Heri står, at Center for Terroranalyse (under PET) vurderer, at »terrortruslen mod Danmark er alvorlig, men at risikoen for at blive offer for et terrorangreb i Danmark er begrænset.«
PET lægger ligeledes særlig vægt på, at hjemvendte hellige krigere fra Irak og Syrien udgør en stigende trussel mod danske mål, og »at der i Danmark eksisterer kapacitet til at gennemføre terrorangreb med lettilgængelige våben såsom stikvåben, håndvåben, brandstiftende bomber og mindre, hjemmelavede bomber.« PET vurderer, »at sådanne angreb kan gennemføres spontant eller med kort planlægningshorisont.«
Peter Neumann fra Kings College i London tror, at Danmark og andre vestlige lande vil se flere af den type angreb.
»Ja absolut – jeg tror, det her bliver den store historie i 2015. Vi kommer til at se flere angreb,« siger han og fortsætter: »Jeg prøver ikke at sprede frygt, men jeg tror, det er, hvad vi kommer til at opleve. Og det bliver en gigantisk udfordring – ikke bare i forhold til terrorisme, men også for hele det europæiske samfund, hvor vi i stigende grad ser anti-muslimske synspunkter og mennesker, der mobiliserer og demonstrerer imod muslimer. Det her kan blive virkelig grimt,« siger Peter Neumann.

