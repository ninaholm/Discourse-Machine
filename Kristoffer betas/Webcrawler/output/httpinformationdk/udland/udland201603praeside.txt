Præsident for ny asiatisk investeringsbank på charmeoffensiv i Danmark
Den kinesiske investeringbank AIIB tolererer ikke korruption. Den skal lave grønne investeringer og undgå unødigt bureaukrati – men vigtigst af alt er det ikke bare en ny kinesisk national bank, forsikrer bankens præsident på sit besøg i Danmark i denne uge
 Den nyetablerede asiatiske investeringsbank AIIB håber at lære af Danmarks måde at styre økonomi på. Danmark er det første nordiske land, der har søgt optagelse i banken. I går gæstede AIIB’s præsident CBS i København


 Den Asiatiske Infrastruktur Investeringsbank (AIIB) skal være »ubureaukratisk, ren og grøn«. Det er visionen, og det lyder rigtig godt på engelsk: »lean, clean and green«.
Det lyder så godt, at Danmarks Udenrigsminister, Kristian Jensen (V), og den kinesiske præsident for Asian Infrastructure Investment Bank, Jin Liqun, kom til at sige det i kor – som i begejstring over, hvor godt det faktisk kan blive, hvis hurtigtvoksende asiatiske økonomier samarbejder med europæiske lande med gode regeringsmetoder.
Med det velklingende budskab kom de også forventede kritiske spørgsmål i forkøbet. Siden Kina i efteråret 2014 tog initiativ til forhandlinger om etableringen af Den Asiatiske Infrastruktur Investeringsbank, er udviklingsbanken blevet mødt med uforbeholden skepsis.
Med Kina som både initiativtager og den største investor er frygten, at AIIB bare er en forlænget arm for Kinas udenrigspolitik i regionen, og at udviklingsbanken ikke vil stille samme krav til gennemsigtighed.
Den kritik afviser AIIB’s præsident Jin Liqun.
»AIIB er ikke en ny kinesisk national bank,« understregede han, da han onsdag gæstede Copenhagen Business School. På pressemødet gentog han Kinas præsident Xi Jinpings budskab i en tale til AIIB’s åbningsmøde den 16. januar i Beijing:
