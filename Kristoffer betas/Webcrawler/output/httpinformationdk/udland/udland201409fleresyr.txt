Flere syrere får asyl ved familiesammenføring
Antallet af syrere, der søger om familiesammenføring er steget markant det seneste år. Det har fået et klart flertal af danskerne til at efterspørge strammere regler. Information har mødt dem, der venter på genforeningen


 En måned før terroristerne fra Islamisk Stat stod ved porten til hendes hjemby, rejste Narins mand som fortrop mod et mere sikkert liv.
Nu er han i Danmark for at søge asyl, og Narin flygtede sidste weekend fra deres hjem i Kobane-provinsen i det allernordligste Syrien. Hun bor hos slægtninge på den tyrkiske side af grænsen og spekulerer på, hvor hurtigt hendes børn mon kan lære at tale dansk.
Det eneste, de venter på, er at blive familiesammenført og genforenet i Danmark.
Hidtil har 6.407 mennesker søgt om familiesammenføring i Danmark frem til og med august i år. Det tal har med et enkelt dyk i 2011 været det nogenlunde konstante antal familiesammenføringer pr. år i de seneste fem år.
Men allerede nu har tre gange så mange syrere i år søgt om at blive genforenet i Danmark som i hele 2013. Syrerne udgør således den suverænt største gruppe af mennesker, der vil genforenes.
Det er tal, der har oversteget Udlændingestyrelsens forventninger og vakt asyldebatten til live i Danmark.
Sidst i august havde Danmark modtaget lige så mange asylansøgere som i hele år 2013, 7890 mennesker.
Mange er mænd, der er rejst alene til Danmark og har brugt familiens opsparing på en menneskesmugler. De har krydset Middelhavet for at nå Europa og et liv i sikkerhed. Når målet er nået, skal familien rejse efter – hvis krigen ikke har indhentet dem inden da.
Asyl ved familiesammenføring
Tyrkiet huser ifølge egne tal op mod halvanden million flygtninge fra Syrien. Sidste weekend, da Narin flygtede, modtog landet på tre dage endnu 130.000 flygtninge, da IS rykkede ind i Kobanê-provinsen, et af de kurdisk-kontrollerede områder i Nordsyrien.
Tre millioner er flygtet fra Syrien. FN har aldrig før registreret så mange flygtninge i verden som nu.
Når klokken slår 9.30 samles 50-60 flygtninge hver dag foran en stor port på Istanbuls hovedstrøg, Istiklal Caddesi, hvor Sveriges generalkonsulat ligger som et lille palads med IKEA-møbler og daglig fika med kaffe og kanelbullar.
Her flokkes mange syrere. De kommer for at søge om at blive genforenet med deres familie.
Mohammed vil med sin familie op til sin søn på 14 år, der bor i Åmål. 26-årige Habi vil genforenes med sin mand, der svømmede i land i Grækenland og rejste nordpå.
Sidste år blev 28.000 personer familiesammenført og fik asyl i Sverige. Det er godt 20 pct. af det samlede antal flygtninge, der modtog asyl i Sverige i 2013. Det tal vil stige, mener eksperter.
Danskere: Ikke flere flygtninge
Det stigende antal asylansøgere har fået et klart flertal af danskerne til at ønske strammere asylregler. Det viser en meningsmåling foretaget af Megafon for Politiken og TV 2 i weekenden.
I målingen svarer 55 pct., at de ønsker de eksisterende asylregler strammet. 24 pct. siger, at reglerne skal forblive uændrede, mens 14 pct. vil lempe reglerne for asyl.
Til Berlingske har danske borgmestre fortalt, at de ikke længere kan magte at tage imod flygtningene.
Borgmester i Brønderslev, Mikael Klitgaard (V) fastslår, at hans kommune har nået et »mætningspunkt«. Kommunen skal modtage 92 flygtninge i 2014, men borgmesteren peger på, at tallet reelt vokser, fordi hver flygtning ofte får familie med efterfølgende.
»Indtil nu er det gået forbavsende godt med at tage imod flygtninge fra Syrien. Vi oplever ingen øget kriminalitet. Men lige nu kommer der rigtig, rigtig mange, og vi vil ikke kunne integrere dem alle,« siger han til avisen.
Foran Sveriges generalkonsulat i Istanbul vil man bare gerne videre med livet.

