Klimamøde endte i stormagtsskænderi
FN's klimaforhandlinger endte hen over weekenden med enkelte fremskridt, men ikke nok til at fordrive frygten for, at målet om at opbygge en fælles international kamp mod den globale opvarmning ikke vil blive indfriet. USA og Kina er uenige
Et kærestepar i den kinesiske by Tianjin, hvor der netop er blevet afholdt seks dages klimaforhandlinger. Forhandlingerne, der går forud for det store FN-ledede klimatopmøde i Cancun, Mexico, druknede i gensidige anklager mellem verdens to største forurenere: Kina og USA.


 TIANJIN - Seks dages internationale klimaforhandlinger endte hen over weekenden med skuffende få fremskridt og med gensidige anklager mellem verdens to største forurenere, Kina og USA.
»Vi har gjort nogle ganske beskedne fremskridt, men uheldigvis er det meget begrænset,« sagde den udsendte amerikanske klimaforhandler Jonathan Pershing, da forhandlingerne endte lørdag i den kinesiske by Tianjin.
Her havde delegerede fra næsten 180 lande siden mandag forsøgt at skabe et positivt momentum i klimakampen forud for et stort FN-ledet klimatopmøde i Cancun i Mexico i slutningen af næste måned. Det håbes, at Cancun vil være et springbræt til, at man næste år vil kunne opnå en juridisk bindende aftale om mindre udledning af drivhusgasser.
»Vi fik ikke et balanceret resultat endnu ,« sagde Pershing. »Manglen på fremskridt gør os bekymrede for udsigterne i Cancun.«
Anklager
USA's klimaforhandler pegede fingeren direkte mod forhandlingernes vært for at forklare de manglende fremskridt. Ifølge Pershing kan Beijing ikke insistere på, at USA og andre rige lande påtager sig skrappe internationale reduktionskrav, mens Kina og andre fremadstormende økonomier kun forventes at følge sine egne frivillige mål.
Kina slog tilbage ved at anklage USA for at skubbe sit ansvar i kampen mod klimaændringer fra sig.
»USA kan ikke selv fremvise nogle tiltag eller handlinger, og kritiserer derfor i stedet Kina, som derimod selv aktivt gør noget,« sagde den kinesiske klimaforhandler Su Wei.
Kina forlanger, at udviklede lande, som er ansvarlige for det meste af den industriforurening, der skaber den globale opvarmning, underlægges store udledningsbegrænsninger, mens Kina og andre udviklingslande ikke skal begrænses af de samme krav, da det vil forhindre dem i at udvikle deres økonomier.
For Kina har værtskabet for klimaforhandlingerne vist sig at være en gylden mulighed for at ændre på det image som klimaskurk, som landet fik efter Beijing sidste år blev beskyldt for at blokere for en mere ambitiøs klimaaftale i København. I Tianjin har Kina forsøgt at fremstille sig selv i et positivt skær ved bl.a. at fremhæve sine investeringer i grøn teknologi og nationale mål om at skære 40 til 45 procent ned på sit CO2-udslip per økonomisk enhed inden år 2020. Samtidig har Beijing forsøgt at stille det i kontrast til den manglende handling i USA. For eksempel spenderede Kina sidste år 34,6 mia. dollar på ren energi  - næsten det dobbelte af hvad USA investerede.
Åbenlyse splittelser
Den første fase af Kyoto-protokollen, FN-traktaten som hidtil har været den gældende internationale aftale om bekæmpelse af klimaændringer, udløber i 2012. Det er en aftale, som USA aldrig ratificerede, og samtidig en aftale, der ikke pålægger Kina tvungne reduktioner, pga. landets status som udviklingsland.
Kløften mellem Beijing og Washington truer med at forhindre konstruktive fremskridt i Cancun, hvor man skal nærme sig en aftale om, hvilken type traktat, der skal gøre sig gældende fra år 2013 og frem. Det er udelukket, at man vil kunne indgå en effektiv aftale uden USA og Kina, verdens to største CO2-udledere, og flere andre lande udtrykker frustration over den negative indflydelse de to landes skænderier har på processen.
Efter sidste års fiasko ved klimatopmødet i København var forventningerne dog nedjusteret i Tianjin. I stedet for at sigte på en stor bindende aftale søgte delegerede at genopbygge tilliden mellem rige og fattige lande ved at koncentrere sig om små delpunkter, hvor man så en chance for at opnå enighed. Men selv det viste sig svært.
Peter Wittoeck, chefforhandler fra Belgien, som for tiden har EU's formandskab, beskrev forhandlingerne som »langsomme,  ujævne og frem og tilbage«. Han lagde ikke skjul på, at der fortsat er åbenlyse splittelser mellem i- og u-lande.
Forhandlerne lader generelt til kun at være enige om rammerne for forhandlingerne i Cancun i stedet for det faktiske indhold. FN's klimachef, Christiana Figueres, forsøgte dog at udlægge resultatet i Tianjin positivt, og insisterede på, at man efter Tianjin er kommet tættere på en klimaaftale.
»Denne uge fik os tættere på et struktureret sæt beslutninger, som der kan blive indgået aftale om i Cancun,« sagde hun. »Jeg forstår, at der er skuffelse over den multilaterale proces, men dette emne er ikke let. Dette er den største samfundsmæssige og økonomiske transformation, som verden nogensinde har set.«
Ifølge FN formåede mødet i Tianjin da også at bringe parterne nærmere enighed om en klimafond, der skal hjælpe verdens fattigste lande med at modstå virkningerne af global opvarmning og overførsel af grønt teknologi. Men samtidig har man ikke adresseret de sværeste spørgsmål, primært det nødvendige behov for mindre udledning af CO2.
Mattias Söderberg, Folkekirkens Nødhjælps klimamedarbejder, mener, at der er »hårdt brug for, at nogen går i spidsen og viser lederskab og initiativ, hvis vi skal have klimaforhandlingerne ud af det nuværende dødvande.« Og i den forbindelse roser han et udspil fra EU Kommissionen: »Det mest positive, der er sket i forhandlingerne, er EU Kommissionens forslag til beskatning af den finansielle sektor både på europæisk og globalt niveau. På globalt niveau foreslår kommissionen, at der indføres en afgift på finansielle transaktioner, som vil kunne bidrage til at finansiere internationale udfordringer som f.eks. udvikling eller klimaændringer.«
Blandt ngo'erne, der var med på sidelinjen i Kina, var der dog generelt stor fortvivlelse over, at der ikke var kommet mere konkret ud af mødet, og at der fortsat fokuseres mere på proceduren frem for substans.
»Til tider har det været som at observere børnehavebørn,« sagde Wendel Trio, politisk klimarådgiver fra Greenpeace International, om skænderierne landene imellem.
Julie-Anne Richards fra Climate Action Network understregede dog, at det efter det totale kollaps for klimaforhandlingerne i København er »et stort skridt fremad«, at dialogen mellem landene overhovedet fortsætter.
»Vi bevæger os i den rigtige retning, men vi har bestemt behov for at sætte foden på speederen,« sagde hun.


