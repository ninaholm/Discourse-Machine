TTIP-status: Et års rejse i modvind og høj søgang
Kritikken af den påtænkte transatlantiske frihandelsaftale vokser, og uenighederne mellem USA og EU begynder at blive synlige


 Et år er gået, og et mønster tegner sig.
Med afslutningen forleden af en uges drøftelser i Bruxelles mellem EU-Kommissionen og den amerikanske regering har man gennemført seks forhandlingsrunder om en mulig transatlantisk frihandelsaftale, TTIP, siden starten af juli sidste år.
Og for hver runde bliver det tydeligere, at der er markante uenigheder mellem parterne, og at kritikken af projektet samtidig er voksende.
Sagt på en anden måde: EU-Kommissionens forhandlere står i det dilemma, at de på én gang skal komme USA i møde, hvis enighed skal opnås, og samtidig overbevise en skeptisk offentlighed om, at der ikke sælges ud af europæisk og national selvbestemmelse, forbrugersikkerhed, sundheds- og miljøbeskyttelse, datasikkerhed m.m.
Og dette skal gøres, uden at EU-forhandlerne undervejs kan røbe noget som helst konkret om forhandlingernes substans.
Det sidste blev bekræftet, da den sjette runde sluttede med et pressemøde i Bruxelles i fredags.
»Vi har haft intense diskussioner på de fleste af de områder, vi ønsker omfattet af denne aftale,« lød et af EU-forhandler Ignacio Garcia Berceros typiske udsagn.
Om liberalisering af offentlige indkøb sagde han, at »begge sider har et mål om substantielt at forbedre adgangen til at byde på regeringsindkøb på alle niveauer«.
Om bæredygtig udvikling sagde han, at »vi er optaget af grundige diskussioner om de forskellige elementer, vi ønsker at håndtere i disse forhandlinger«.
Om tilpasning af regler, standarder o.lign. på tværs af Atlanten sagde han, at »vi i denne uge har haft grundige diskussioner med deltagelse af myndighedsfolk fra begge sider om både horisontale og sektorielle elementer af TTIP’s reguleringsdagsorden«.
Bercero nævnte medicinske produkter, biler og kemikalier som eksempler på områder, hvor der søges regelharmonisering, men ikke noget om, hvad dette konkret vil indebære, eller hvad man konkret måtte være uenige om.
Fortroligheden
Tågesnakken afspejler naturligvis, at man er midt i forhandlingerne, men på mindst fem områder foreligger der nu ’konsolideret tekst’, dvs. tekst formuleret af parterne i fællesskab, herunder med angivelse af hvilke formuleringer man stadig måtte være uenige om.
Sådanne tekster er imidlertid hemmelige for offentligheden og kan af repræsentanter for EU-landenes regeringer og Europa-Parlamentet kun ses i ’læserum’, dvs. ikke udleveres.
Også de grundlæggende forhandlingsinstrukser, som Kommissionen har fået af EU’s Ministerråd, er fortrolige.
»Jeg er stærkt overbevist om, at vi bør ændre på det,« sagde forleden en klart frustreret EU-handelskommissær Karel De Gucht, som er den primære skydeskive for de stadig stærkere anklager fra ngo’er, EU-parlamentarikere m.fl. mod Kommissionen for at forhandle Europas fremtid bag lukkede døre. Kommissæren henviser til, at det er medlemslande, der har pålagt forhandlerne at holde ting fortroligt.
»I maj appellerede jeg til Rådet om at deklassificere dem, og i dag appellerer jeg hermed på ny til dem om at offentliggøre forhandlingsinstrukserne,« sagde De Gucht i sidste uge.
Som spillereglerne er nu, er det først, når forhandlerne er landet på en endelig aftaletekst – antagelig engang næste år – at denne lægges offentligt frem til en take it or leave it-stillingtagen i EU-landenes parlamenter og i Europa-Parlamentet. Ikke noget med at ændre i teksten på det tidspunkt.
Ønsker landes regeringer undervejs i processen mærkbare ændringer i EU’s position – f.eks. har regeringspolitikere i bl.a. Tyskland og Frankrig talt for at pille den kontroversielle tvistbilæggelsesmekanisme ISDS ud af forhandlingerne – ja, så kræver det et ændret forhandlingsmandat til Kommissionen, og det skal gives i enighed af regeringerne i Rådet. Det vil næppe ske, men det hindrer dog ikke enkeltlandes politikere i at skyde på Kommissionen som den påstået ansvarlige for hemmelighedskræmmeriet.
»EU-Kommissionen må forstå, at mere gennemsigtighed er nødvendigt. Sker det ikke, har aftalen ikke skyggen af chance i Europa-Parlamentet eller i medlemslandene,« sagde den tyske finansminister Wolfgang Schaeuble forleden til Badische Zeitung.
Protesterne
Kombinationen af dette såkaldte hemmelighedskræmmeri og selve ambitionen om at skabe et nyt indre marked henover Atlanten med liberaliserede spilleregler for erhvervslivet forklarer den offentlige skepsis, som bare synes at vokse for hver forhandlingsrunde.
Utallige erklæringer fra kritiske ngo’er, forbrugerorganisationer, forskere og faglige organisationer strømmer for tiden Kommissionen i møde, flere europæiske underskriftindsamlinger og kampagner mod hele eller dele af TTIP-aftalen er startet, og til oktober bebuder diverse TTIP-kritiske alliancer demonstrationer og protester i en række EU-hovedstæder og byer. Karel De Gucht sagde i går til den tyske avis Wirtschafts-Woche, at de omkring 100.000 svar på Kommissionens netop afsluttede høring om ISDS var et »regulært angreb«, som angiveligt lagde Kommissionens server ned.
I deres kvide optrapper både Kommissionen og den amerikanske regering derfor deres informationskampagner for at rydde de mange ’myter og misforståelser’ om TTIP af vejen. Et af de mindre gennemtænkte eksempler stod den amerikanske ambassade i Berlin for, da den midt i juni efterlyste personer, som for penge ville engagere sig i kampen for TTIP.
»Du går ind for TTIP og ærgrer dig over den negative omtale, den får? Send os dine ideer, og vi vil støtte dig,« lød ambassadens twitter-melding med link til en grundigere beskrivelse, der tilbød op til 20.000 dollar til f.eks. foredragsturneer, konferencer og twitter-kampagner om frihandelsaftalen.
Sådanne initiativer er en foræring til TTIP-kritikerne, der straks i de sociale medier har set sig bekræftet i, at dette er et projekt, der skal stoppes ned i halsen på borgerne, ikke diskuteres åbent og afgøres på normal demokratisk vis.
Begrænsninger
I bestræbelsen på at skabe forståelse og accept af projektet er det blevet en næsten rituel øvelse for både De Gucht og hans amerikanske modpart, handelsminister Michael Froman, at forsikre, at en aftale ikke vil undergrave dagens beskyttelse af miljøet og folkesundheden. I fredags sagde Froman f.eks., at han »bifalder forhandlernes indsats for at undersøge kreative måder at åbne markeder for at støtte jobskabelse, vækst og konkurrenceevne – herunder ved at bygge bro over forskelle i vore reguleringssystemer – uden at kompromittere det niveau af sundheds-, sikkerheds- og anden lovgivning, som vore befolkninger forventer«.
Og Karel De Gucht sagde i en tale til Europa-Parlamentet, at »hvor kløften mellem tilgangen i EU og USA er for dyb, vil vi simpelthen ikke ændre vore regler: Vi vil ikke importere noget kød, der er behandler med hormoner, vi vil ikke give en blankocheck til import af GMO’er«.
Det åbenlyse dilemma er, at jo flere områder man udelader af aftalen af hensyn til den folkelige opinion, og jo flere områder man dertil må droppe på grund af uenighed mellem parterne, desto mindre bliver den eventuelt resulterende frihandelsaftale.
Baseret på lækager, rygter og officielle meldinger kan der blive tale om en aftale, hvor store dele af miljø-, sundheds- og forbrugerbeskyttelsesområdet udelades, hvor en fælles regulering af den finansielle sektor udelades, fordi USA er imod det, hvor et energiafsnit om øget EU-adgang til USA’s fossile energiressourcer ikke kommer med, fordi USA ikke ønsker det, hvor EU allerede har pillet den audiovisuelle sektor ud, hvor den amerikanske regering ikke vil have fælles anerkendelse af ’god managementpraksis’ for farmaceutiske produkter, visse mælkeprodukter m.m., hvor EU vil fastholde visse toldsatser på visse ’følsomme landbrugsprodukter’, og hvor EU forlanger dele af det store serviceområde undtaget fra nye frihandelsbestemmelser.
Usikker gevinst
TTIP-projektet blev for et år siden lanceret med løfter om, at en aftale kunne give EU en BNP-gevinst på 119 milliarder euro og USA tilsvarende omkring 95 mia. euro samt 100 mia. euro i resten af verden – i alt mere end 2,4 billioner danske kroner. Tallene, der f.eks. udmøntedes i en forventet gevinst til en dansk gennemsnitsfamilie på 4.000 kr. om året, baserede sig på modelberegninger bestilt af EU-Kommissionen hos den britiske tænketank Centre for Economic Policy Research (CEPR). Hvis nu offentlig modvilje og uenigheder mellem parterne ender med at give en smallere frihandelsaftale, end antaget af CEPR, ja så bliver de lovede gevinster også mindre.
EU-Kommissionen er på det rene med, at den endelige gevinst er usikker. Man skrev således sidste år om CEPR-modelberegning, at »som med enhver model kan denne kun give indikationer af den effekt, der måske vil blive resultatet af de specifikke antagelser, der er gjort på forhånd«.
I takt med at indholdet af en mulig TTIP-aftale ændrer sig, skal man måske snart til at præsentere den europæiske offentlighed for alternative skøn for gevinsten ved et, måske reduceret, transatlantisk indre marked.

