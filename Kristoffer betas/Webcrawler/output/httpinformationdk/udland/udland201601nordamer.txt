Nordamerika: Kinesisk afmatning trækker global vækst ned
Skuffende, siger IMF-chef om udsigten for 2016


 »Det globale bruttonationalprodukt vil sandsynligvis skrumpe med fem procent i år, og det er bare tredje gang, det er skrumpet i løbende priser siden 1980.«
Sådan skrev op til årsskiftet Ruchir Sharma, afdelingschef i den globale investeringsbank Morgan Stanley Investment Management, i finansmediet The Economic Times.
Sharma er en af de fagfolk, der advarer om risikoen for forstærket global afmatning i 2016. En anden er Christine Lagarde, chef for Den Internationale Valutafond. På årets næstsidste dag skrev hun i det tyske Handelsblatt, at »den globale vækst vil blive skuffende og ujævn i 2016«.
Når Ruchir Sharma peger på et fald på fem procent i det globale BNP i 2015, betyder det ikke, at året har været i vedvarende recession. BNP-vækst opgøres i faste priser, dvs. løbende priser renset for inflation, og opgjort på den måde estimeres 2015-væksten til 2,5 procent – ifølge Sharma den laveste globale vækstrate siden verdensøkonomien var på krisens lavpunkt i 2009.
Både i løbende og faste priser er BNP-tallene for 2015 udtryk for, at økonomien globalt er nødlidende, og der er tegn på, at den også vil være det i det nye år.
»Den næste recession er måske ikke langt væk, men om den rammer i 2016, er svært at bedømme,« skriver Morgan Stanley-chefen.
Som IMF’s Lagarde peger han på Kinas afgørende rolle. Den kinesiske økonomi yder i øjeblikket det største bidrag til den globale vækst, men væksten har hidtil været holdt oppe af en massiv stimulans af økonomien baseret på gældsætning, hvor gælden er vokset hastigere end BNP.
»De politiske beslutningstagere i Beijing har forsøgt at fastholde et urealistisk og tilfældigt valgt vækstmål på syv procent ved at kanalisere billige lån ind i den ene boble efter den anden – først ejendomssektoren og senest aktiemarkedet – blot for at se begge bobler briste,« skriver Ruchir Sharma.
Hvor myndighederne de senere år har tilstræbt en BNP-vækst på syv-otte procent, ender 2015 ifølge den kinesiske centralbank på 6,9 pct. med en forventning om 6,8 pct. i 2016. Den officielle kinesiske tænketank CASS forudsiger ifølge Reuters en vækst i det nye år på blot 6,6-6,8 pct., mens uafhængige vestlige analysecentre som The Conference Board, Capital Economics og Lombard Street Research samt Barclays Bank alle finder det officielle kinesiske BNP systematisk overvurderet. I sin seneste prognose for den globale økonomi fra november sætter The Conference Board således den kinesiske vækst til blot 3,7 pct. i både 2015 og 2016.
Rusland, Brasilien, eurozonen
Afmatningen i verdens hidtidige vækstlokomotiv rammer bredt, men i særlig grad lande med mærkbar eksport til Kina, herunder mange udviklingslande. Det OECD kalder »en dramatisk opbremsning i den globale handels vækst« – forventet to pct. i 2015 – har bl.a. sin forklaring i den kinesiske afmatning.
Andre udviklinger gør deres til at dæmpe de globale vækstforventninger. Verdensbanken nedskrev kort før jul sin forventning til den russiske økonomis vækst med henvisning til bl.a. de lave oliepriser. I 2015 ventes Ruslands BNP at være skrumpet med 3,8 procent og i 2016 med 0,7 procent, siger Verdensbanken. Den brasilianske økonomi er tilsvarende i recession – ifølge The Conference Board en minusvækst i 2015 på 2,2 procent og på forventet 0,2 procent i det nye år.
Ser man på hele gruppen af udviklings- og vækstøkonomier, Kina fraregnet, så havde ulandene i 2015 for første gang i mere end et årti en lavere samlet vækstrate end gruppen af ilande, påpeger Ruchir Sharma.
Den kriseramte økonomi i eurozonen har haft fordel af de faldende oliepriser, men rammes til gengæld af afmatningen i Kina, der især kan mærkes af de tyske eksportvirksomheder. For 2015 anslår The Conference Board en BNP-vækst i eurozonen på beskedne 1,4 procent samt 1,6 procent i 2016.
»Den globale økonomi er fanget i et fastlåst mønster,« lyder den overordnede vurdering fra analysecentret, der varsler en global BNP-vækst på blot 2,8 procent i det nye år.

