Skolefrokosten splitter Frankrig
Kampen om den nationale identitet bliver udkæmpet over børnenes skolefrokost. Er det en sejr for sekularismen, hvis muligheden for at vælge frokost uden svin bliver fjernet, eller er det endnu et eksempel på religiøs intolerance?


 Da Aïcha Tabbakhe, en fransk sygeplejerske i en lille by uden for Paris, for nylig skulle til at udfylde skemaerne til bestilling af sine børns skolefrokost, stoppede hun undrende op. Den kasse, hun plejede at sætte kryds i for at bestille svinefri mad til sine børn, var der ikke.
»Forvirret ringede jeg til rådhuset og fik rene ord for pengene: ‘Sådan er det fra nu af. Svin eller ingenting’,« fortæller Aïcha Tabbakhe, der er muslim.
Efter flere års diskussioner om tørklæder er svin nu blevet den nye kampplads i Frankrigs debat om national identitet og Islams position i den forbindelse. Højrefløjspolitikere bruger bacon og pølser i skolefrokosterne som middel til at definere, hvad det vil sige at være fransk.
Der er retssager i gang og hadske politiske skænderier, alt imens demonstranter advarer om, at de kontroversielle ændringer af skolefrokostmenuerne sender en besked til muslimske og jødiske børn om, at for at være franske skal de æde svin. I deres kamp over skinken på skolebørnenes tallerken kæmper politikerne om den sande mening med fransk sekularisme og diskuterer, hvorvidt denne mening er blevet kidnappet og fordrejet af højrefløjen i kølvandet på Charlie Hebdo-angrebene.
Læs også: Kampen om den politiske korrekthed
Tabbakhes hjemby Chilly-Mazarin – en by med omkring 20.000 indbyggere i L’Essonne, der ligger klods op ad Orly lufthavn syd for Paris – er blot den seneste af adskillige byer med højrefløjsborgmestre, der har bekendtgjort, at der i sekularismens navn ikke længere vil være mulighed for at vælge svinefri skolefrokost.
Chilly-Mazarin har i 30 år tilbudt svinefri alternativer til muslimske og jødiske børn. Men fra november er det slut med det. På de dage, hvor der er stegt svin med sennep og squashgratin eller Strasbourgpølse med økologiske linser, må børn, hvis familier ikke spiser svin, nøjes med tilbehøret.
Ubehagelig situation
Byens nye borgmester, Jean-Paul Beneytou fra Nicolas Sarkozys parti Les Républicains, siger, at det er en indlysende måde, hvorpå den offentlige sektors ’neutralitet’ kan bevares. Men mange forældre, lærere og venstrefløjspolitikere kalder det en bevidst stigmatisering af Islam, som tager skolebørnene som gidsler.
»Min fireårige datter er for lille til at forstå, at hun ikke spiser svin,« siger Tabbakhe.
»Det er ikke noget, hun er bevidst om, og det er ikke noget, vi taler om. Hvad skal jeg nu sige til hende? Vi har fortalt hende, at vi ikke spiser svin derhjemme, og hun sagde bare, ‘jamen, jeg spiser det, det smager dejligt’, og det viste sig, at hun troede, svin var en slags dessert. Det ville jo være morsomt, hvis ikke vi stod i sådan en ubehagelig situation. Hun er totalt forvirret og har forstået, at der er noget, som er forkert. Nu vil hun slet ikke spise i kantinen.«
iBureauet/Mia Mottelson
»Min niårige søn gik rundt og samlede underskrifter til en protest fra en forældreforening og fik en masse underskrifter fra muslimske forældre, der var oprørte over det her. Han sagde til mig: ‘Du skal ikke være bekymret mor, jeg spiser det ikke’. Men han skal da ikke gå og bekymre sig over den slags. Det er meningen, at skolen skal handle om at lære og at leve sammen, ikke om det her. Nu er han pludselig begyndt at spørge: ‘Hvorfor er jeg anderledes?’«
Tabbakhe tager sit tørklæde af hver morgen, når hun skal på arbejde, for ifølge loven skal ansatte i den offentlige sektor, heriblandt på hospitalerne, optræde neutralt og må ikke vise udvendige tegn på religiøse overbevisninger.
Fra venstre til højre
I løbet af de sidste otte måneder har højrefløjsborgmestrenes beslutninger om at fjerne svinefri skolemad – med den forhenværende præsident Sarkozys fulde opbakning – vakt vrede og sat gang i underskriftindsamlinger og retssager.
I Frankrig bliver skolekantinerne styret direkte fra rådhuset, og det står dem frit for at lave deres egne regler. I modsætning til Storbritannien tilbyder franske statsskoler ikke halal eller kosher. Men på de dage, hvor der serveres svin, har det indtil for nylig været muligt at vælge f.eks. gåsepølse. Nogle steder er der vegetariske alternativer.
Der har aldrig været en stor bevægelse, som har krævet halal eller kosher i Frankrig. De børn, der overholder spisereglerne, spiser i stedet hjemme eller går på privatskoler. Men nu kører debatten på de høje nagler med det franske sekularismeprincip, laïcité, i centrum.
Den franske republik blev skabt på en streng adskillelse af kirke og stat, som skulle skabe sikkerhed for, at alle kunne have deres private tro i fred og lighed. I teorien er staten neutral i religiøse spørgsmål og tillader enhver at praktisere sin tro, så længe den ikke forstyrrer den offentlige orden.
Siden terrorangrebene i januar, hvor franske yderligtgående islamister dræbte 17 ved skyderierne på satiremagasinet Charlie Hebdo og et koshersupermarked i Paris, har laïcité været flittigt brugt af alle politiske partier som det hurtige svar på alle samfundets onder.
Mens sekularisme engang var venstrefløjens kampråb, er det nu blevet adopteret af højrefløjen, sågar af Front National, og bliver brugt som våben mod alt, der opfattes som ufransk, og særligt til at holde Islam ude af det offentlige rum.
Sociologen François Dubet advarede for nylig om, at det begreb, der skulle beskytte pluralismen, i stedet bliver brugt »som redskab til at hævde et hvidt, kristent Frankrig, hvor alle deler de samme værdier og traditioner, og som en måde at sige, at vi ikke ønsker muslimer her«.
Jean-Louis Bianco, leder af det nationale rådgivningscenter Observatory of Secularism, har advaret om, at afskaffelsen af svinefri skolefrokost er et »typisk« eksempel på, når sekularisme bliver misbrugt i en politisk dagsorden.
»Hvorfor skabe et problem, hvor der ikke er noget problem?,« spurgte han.
Religionshistoriker Valentine Zuber, der har speciale i internationale relationer ved École Pratique des Hautes Études i Paris, er enig.
»Det er en forvrænget udgave af laïcité-princippet.«
Respekt for religion
Chilly-Mazarin lider ikke under sociale spændinger. Byen har et smukt rådhus, rolige gader og mindre end 20 procent socialt boligbyggeri. Der flyttede mange fra Nordafrika hertil efter Anden Verdenskrig, da Frankrig mistede sine kolonier. Mange fandt arbejde under byggeboomet, da en stor motorvej til Paris skulle løbe forbi byen.
Sidste år tabte den socialistiske borgmester magten til Les Républicains, og siden er tonen blevet hård.
En lokal skoleleder, som ikke vil stå frem ved navn, siger:
»Sekularisme handler ikke om svinekød. Det handler om at respektere andres religion, ikke om at sige ’ingen religion’. Forbuddet mod svinefri frokost gør livet meget vanskeligt for mig og mine lærere. Skolen handler om at lære børnene at respektere hinanden, uanset forskelle. Det budskab er blevet fuldstændig tromlet ned nu.«
Amina Ben Bouzian, der er dagplejemor, fortæller, at hendes søn kom hjem og sagde: »Mor, borgmesteren vil have, at jeg spiser svinekød.«
iBureauet/Mia Mottelson
Borgmester Beneytou selv siger, at børnene ikke vil lide overlast.
»Vi serverer kun svinekød tre gange om måneden. Jeg tvivler på, det vil udgøre en fare for børnenes helbred.«
Han siger, at beslutningen handler om at »leve sammen«, og at det er vigtigt, at alle får serveret »den samme« mad og ikke bliver forskelsbehandlet.
Sagsanlæg og symboler
Da en anden Sarkozy-støttet borgmester, Gilles Platret, tidligere på året traf samme beslutning i byen Burgundy i Chalon-sur-Saône, slæbte Muslim Judicial Defence League ham i retten. Gruppens advokat Karim Achoui, siger:
»Et barn vil blive ekstremt traumatiseret, hvis der bliver serveret svin, som han bliver pålagt at spise, når han har fået at vide fra en tidlig alder, at det ikke er tilladt.«
Gruppen har tabt den første retssag, men er i gang med en ny anklage, som skal høres i retten 19. oktober.
Platret mener, at religionen skal efterlades derhjemme, og siger:
»Vi byder alle børn velkommen. De er ikke tvunget til at spise noget, de ikke vil. Vi tvinger ikke nogen muslimske børn til at spise svin. Når et barn ikke vil spise sin mad, om det så er af religiøse eller andre årsager, vil serveringsdamerne i stedet give dem noget mere af en af de andre ting på menuen, f.eks. forretten eller grøntsagerne, så de ikke skal gå sultne rundt.«
Platret tilføjer imidlertid: »Spørgsmålet om svin er symbolsk, men det er også mere end det.«
Han mener, at sekularisme bliver det helt store tema til præsidentvalget i 2017, fordi Frankrig er i gang med at »finde sig selv« og undersøge, »hvordan det kan integrere indvandrergrupper«.
Sarkozy har leflet for det yderste højre i sit forsøg på at vende tilbage i 2017 og har sagt om skolemaden til fransk tv:
»Hvis man vil have sine børns spisevaner til at hvile på religiøse regler, så send dem i privatskole.«
Hans parti er dog splittet på spørgsmålet. Rachida Dati, der var landets første muslimske kvindelige borgmester, er vokset op i Chalon-sur-Saônes forstæder og har fordømt skolemadsdiskussionen som et »ikkeemne, der vil slå en kile gennem Frankrig«.
Også højrefløjssenatoren François Grosdidier har kritiseret afskaffelsen af svinefri skolemad.
Kød er politik
Det er ikke første gang, svinekød er blevet et politisk tema i Frankrig. I 2010 blev yderligtgående højregrupperinger forhindret i at holde svinekøds- og vinudskænkninger i nærheden af moskeer, som de havde planlagt.
Da muslimer i sidste måned fejrede Eid al-Adha, tweetede Front Nationals borgmester i Hayange en Moselle, Fabien Engelmann, billeder af sig selv og et lam, som han skrev, at han havde reddet fra de muslimske ofringer.
For nogle franske højreorienterede er kød lig med politik. Sarkozy har også kastet sig ind i en sag, som Le Pen har startet, om hvorvidt der bliver solgt halalkød til uvidende ikkemuslimer. Panikken startede med, at Le Pen kom med den falske påstand, at 100 procent af alt kød i Parisområdet var halal.
Sarkozy har også for nylig sagt, at »i sekularismens navn« bør der være en forbud mod, at muslimske universitetsstuderende bærer tørklæde, hvilket har ført til kritik også fra hans egne rækker. I 2004 blev det forbudt at bære tørklæde – og andre religiøse symboler – i statslige skoler. Nogle skoler er siden blevet kritiseret for at gå for vidt i håndhævelsen af dette, fordi de også har forbudt f.eks. lange nederdele.
Ifølge den antiislamofobiske organisation CCIF er mindst 130 elever blevet bortvist fra skolen siden 2014, fordi de har været iklædt tøj, som skolen har vurderet religiøst, primært lange sorte nederdele. CCIF’s talsperson Yasser Louati siger:
»Det viser omfanget af det hysteri, der bliver rettet mod muslimer, hvilket er skadeligt for hele samfundet.«
Om skolemadsdebatten siger han:
»Det er en bevidst politik fra højrefløjens side for at holde liv i debatten om national identitet i Frankrig. Jeg er født og opvokset her, og indtil for nylig havde jeg aldrig hørt om, at skoler havde problemer med at tilbyde forskellig mad til muslimske og jødiske børn, der ikke spiser svin.«
Tilbage i Chilly-Mazarin, fortæller Anouar Briki, der arbejder i byggeindustrien og er født i Nice, at han ikke ved, hvad han skal sige til sine to døtre på seks og ni år om de manglende svinefrie frokoster.
»Jeg må finde en måde, så de ikke bliver forskrækkede,« siger han.
»Indtil nu har de altid bare spist normalt med deres venner, men nu bliver de nødt til at række hånden op og sige: ‘Nej, vi kan ikke spise det samme’. Vi beder ikke engang om halal. Forældre ønsker bare, at deres børn kan få et måltid, som ikke indeholder svin.«
Hvorfor tror han så, at der er så meget ballede om det?
»Måske tror politikerne, at fransk identitet hænger sammen med svinekød. Men fransk identitet handler om meget mere end det. Og uanset hvad, så har meningsmålinger vist, at favoritmaden i Frankrig er couscous. Så lad os da ikke opfinde kulinariske konflikter, hvor der ikke er nogen.«
© The Guardian og Information 
Oversat af Nina Trige Andersen

