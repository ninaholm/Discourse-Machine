Kandidaten, der kom ind fra Texas
Det republikanske kapløb om præsidentnomineringen i 2012 er reelt snævret ind til tre personer og et falmet spøgelse ved navn Sarah Palin. Texas-guvernør Rick Perry er den nye lysende stjerne, som minder om Ronald Reagan
Den republikanske præsident-kandidat og Texas-guvernør Rick Perry fortæller under et møde i Iowa for tre dage siden, hvor i Texas han voksede op .


 »Hver eneste dag vil jeg arbejde så hårdt, jeg kan, for at Washington bliver så betydningsløs som mulig i jeres liv.«
Sådan lød det fra den nye konservative stjerne på det republikanske firmament, Texas' guvernør Rick Perry, da han i weekenden under stor jubel annoncerede sin opstilling til posten som republikanernes præsidentkandidat i 2012.
Med sætningen indkapslede Perry den enorme skuffelse og politikerlede, der er det mest dominerende karaktertræk i den amerikanske vælgerskare for tiden.
Guvernøren har forstået, at den borgerlige kernevælgervind blæser mod højre, og især at den hvirvler væk fra hovedstaden, hvor landets føderale lovgivere daler i alle popularitetsmålinger. Blot 15 procent af vælgerne er tilfredse med Kongressen, hvilket er det dårligste tal nogensinde. Og præsident Obama har selv skrabet bunden med en personlig popularitet på under 40 procent for første gang i sit præsidentskab.
Den stærkt religiøse guvernør har sat spørgsmålstegn ved den darwinistiske udviklingslære. Mandag løb han med syvmileskridt væk fra sin godkendelse af obligatoriske tilbud om livmoderhalskræftvaccine til 12-årige piger. Og han har været ventet på listen over kandidater for Republikanerne, The Grand Old Party.
Militante konservative
Han er populær i kapløbet på højrefløjen, der indtil Perrys ankomst i feltet havde vist sig forbløffende blodfattigt hvilket de stadig mere bekymrede rådgivere i Det Hvide Hus takkede himlen for hver eneste dag.
Feltet af realistiske kandidater består nemlig udelukkende af én person, Mitt Romney, efter at den ukronede Tea Party-dronning, Michele Bachmann, vandt den såkaldte Ames Straw Poll i Iowa i weekenden en populær og traditionsrig måling blandt aktivister i staten med libertarianeren Ron Paul på andenpladsen, ligesom den moderat konservative Tim Pawlenty, tidligere guvernør for Minnesota, efterfølgende trak sig.
Dette fordi både Bachmann og Paul reelt er ekstreme randkandidater uanset deres popularitet i partiets aktivistiske base. Den fotogene Bachmann, der har markeret sig med en populær hårdtslående og velforberedt stil i debatterne, har, på trods af sin evne til at overraske, ingen reel politisk erfaring. Hun har tidligere erklæret sig »underdanig« over for sin mand, lider af jævnlige migræneanfald og har tordnet mod homoseksuelle som »satans værk« og barbari, som børn må skånes fra.
Paul vil aflyse al amerikansk militæraktivitet i udlandet med henvisning til USA's statsgæld. Han repræsenterer en yderligtgående protektionisme og isolationspolitik, der er uforenelig med den traditionelle opbakning bag militæret og en aktiv udenrigspolitik, som fortsat kendetegner det republikanske parti.
Med andre ord er de begge underholdende, men alt for eksotiske i deres militante sociale konservatisme til at gøre præsident Obama rangen stridig som Amerikas næste leder.
Og Sarah Palin står som et falmet spøgelse i kulissen. Hun flirter fortsat med tanken om at stille op, men for hver dag, der går, bliver projektet mere urealistisk og præsenterer sig som dét, det er: et pr-stunt for at skabe personlig omtale og generere penge til Palin-imperiet.
Værdipolitik skræmmer
Det er i den situation, at Perry er som sendt fra himlen til den republikanske parti- ledelse, der er sig pinligt bevidst om, at vælgerne nok sendte stribevis af Tea Party-kandidater ind i Kongressen ved midtvejsvalget i slutningen af 2010, men at deres entusiasme nu er kølnet betydeligt til omkring 18 procent. En kandidat, der først og fremmest profilerer sig på socialkonservative budskaber (det, vi i Danmark ynder at kalde værdipolitik) er velegnede til at sende de afgørende uafhængige vælgere skrigende væk fra stemmeboksen. Politiske værdidomme over andres livsførelse, er, når alt kommer til alt, upopulært i det traditionelt frihedselskende Amerika. Med skattepolitisk konservative budskaber er det anderledes.
Samtidig er partiledelsen helt klar over, at den konservative kappestrid savner 'blod, sved og tårer' - noget den farveløse og let støvede storfavorit Romney ikke tilbyder. Den erfarne og pragmatiske forretningsmand er »en af de besynderlige skabninger, der overleved, da istidens oceaner trak sig tilbage«, som kommentator Richard Cohen skrev i Washington Post i går. Romney ved, hvordan man tjener penge, men han begejstrer ingen.
Helt anderledes står det til med Perry, som står i spidsen for den stat i USA, der har skabt flest jobs af alle under den økonomiske krise. Godt nok er det mestendels lavtlønsjob, men Massachusetts Mitt Romneys hjemstat er nummer 47 på listen. Samtidig er Romney ikke elsket blandt de republikanske kernevælgere, der er rykket mod højre, hvilket Tea Party-bevægelsen vidner om. Her står Perry, som minder om en anden tidligere konservativ præsident fra Texas og det er ikke Bush, hvis støtter nærer foragt for den nuværende guvernør men Ronald Reagan, der også var en pragmatisk guvernør, men en stærkt konservativ landsfader.
Ligeså er Perry: en flot religiøs cowboy som Ronald 'The Gipper' Reagan. Perry er i øvrigt også som Reagan tilbøjelig til fortalelser og overdrivelser, han har leget med tanken om løsrivelse af Texas fra Amerika, men den slags er de amerikanske vælgere bedøvende ligeglade med.
Populær fra starten
Endelig er Perry en fuldkommen nådesløs politisk kampagnemester. Marc Thiessen, der er tidligere cheftaleskriver for den yngre Bush, siger, at Romney »ikke har nogen idé om, hvad der vil ramme ham, før det er for sent.« I 2010 torpederede Perry favoritten til stillingen som guvernør for Texas, som den anden republikaner Kay Bailey Hutchinson ellers var 25 procentpoint foran ham i. Da primærvalget var overstået, stod hun afklædt og udråbt af Perrys kampagne som 'Kay Bailout, the Earmark Queen'.
'Earmarks' er love, der er øremærket til særlige projekter, og i Baileys tilfælde handlede øgenavnet om, at hun som senator tidligere havde stemt for hjælpepakken TARP (the Troubled Asset Relief Package), der var en del af den første økonomiske hjælpepakke, som den amerikanske kongres vedtog. Perry massakrerede Hutchinson i det republikanske primærvalg med 51 procent over for 30. Og han vil nyde at lave en lignende kampagne centreret om Mitt Romneys velkendte problem: At han som guvernør for Massachusetts stod for indførelsen af en sundhedsreform, der ligner den upopulære 'Obamacare', som præsidenten har tvunget igennem på landsplan.
Mitt Romney har med andre ord pludselig fået seriøs konkurrence. Det samme har Obama.

