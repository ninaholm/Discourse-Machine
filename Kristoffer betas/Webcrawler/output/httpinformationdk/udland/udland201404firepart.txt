Fire parter afgør Ukraines fremtid
Når Rusland, EU, Ukraine og USA efter planen mødes i morgen for at diskutere den aktuelle situation i Ukraine, er der næppe udsigt til en løsning på den højspændte konflikt. Vi har bedt fire eksperter komme med et bud på parternes positioner og hvilke interesser, der er på spil
 
	Pro-russiske demonstranter råber slagord foran den besatte sikkerhedstjeneste i Lugansk


 
Peter Munk Jensen, senioranalytiker ved Dansk Institut for Internationale Studier

– Hvad vil EU opnå?

	»Nedtrapning af den meget anspændte stemning i Ukraine. Tilbagetrækning af russisk militær fra grænsen.«

– Den franske udenrigsminister har sagt, at han håber, mødet vil adressere ’fundamentale spørgsmål’ – hvad kan han tænkes at mene med det?

	»Formentlig spørgsmålet om Ukraines fremtidige forfatningsmæssige forhold: Om landet skal være en føderation, konføderation eller en enhedsstat. Han ønsker russisk anerkendelse af Ukraines ret til suverænitet, selvbestemmelse og territorial integritet.«

– Hvad kan EU realistisk opnå?

	»Formentlig ikke meget. I bedste fald et nyt møde. Måske en – midlertidig – forbedring af atmosfæren. Men Rusland er ikke ’færdig’ med sit forehavende i Ukraine. Derfor kommer der næppe noget gennembrud nu.«

– Hvad har EU at forhandle med? 

	»EU kan tilbyde at lette sanktionerne, hvis Rusland trækker styrkerne tilbage fra grænsen. Kan omvendt true med nye sanktioner, hvis det ikke sker, og/eller hvis situationen på jorden forværres.«

– Hvor kan EU give sig?

	»De kan tilslutte sig det, Ukraines regering kan acceptere. Og måske mere, men det bliver ikke udstillet for åben kulisse i Genève. EU har afgørende interesser, især økonomiske, i forhold til Rusland – mens Ukraine har noget lavere vigtighed. Ingen i EU – ud over Polen, Litauen og Sveriges udenrigsminister Carl Bildt – vil dø i skyttegraven for Ukraine.«

Jon Kyst, ph.d. i russisk og direktør i Akademisk Rejsebureau 

– Hvad vil Rusland opnå?

	»Russerne kommer med det klare formål at få noget igen til gengæld for, at der ikke bliver krig. De ønsker særligt at få anerkendelse fra de andre parter af, at Ukraine nu skal forpligte sig til at decentralisere magten i landet. Det overordnede mål er at undgå, at Ukraine bliver en del af en vestlig blok.« 

– Hvad kan Rusland realistisk opnå? 

	»Russerne vil se det som en succes, hvis man fastfryser situationen, som den er nu, og aftaler et nyt møde snart. Mere kan man ikke forvente. Det vigtige på lidt længere sigt er, at russiske politikere kan få skabt en fortælling om, at man fik sikret, at Ukraines regering holdt op med at være en trussel mod Rusland og mod de mange mennesker i Ukraine, som russiske borgere er tæt forbundet med familie- og erhvervsmæssigt.«

– Hvad har Rusland at forhandle med? 

	»De kan tilbyde, at de undlader at optrappe situationen yderligere. Eksempelvis ved fortsat at holde deres reelle tropper, der står ved grænsen, udenfor.«

– Hvor stort manøvrerum har Rusland?

	»Temmelig stort. De har allerede sikret sig Krim-halvøen, og det har så stor symbolsk værdi, at de kan holde til at give lidt i Østukraine.«

Karsten Jakob Møller, senioranalytiker ved Dansk Institut for Internationale Studier

– Hvad vil Ukraine opnå?

	»At Rusland trækker sine soldater væk fra grænsen. Og at de pro-russiske besættere i det sydøstlige Ukraine opgiver deres besættelser. Men den reelle hovedprioritet vil formentlig være at sikre sig, at Rusland ikke gør yderligere for at spænde ben for valget i maj.«

– Hvad kan Ukraine realistisk opnå?

	»Allerhøjst at de kommer ind i en dialog med russerne. Indtil nu har russerne ikke villet tale med dem, og ukrainerne ved godt, at de er nødt til at have russerne med, hvis landet på sigt skal forblive samlet. Succeskriteriet må i første omgang være, at der aftales endnu et møde.«

– Hvad har Ukraine at forhandle med? 

	»De kan tilbyde at decentralisere magten i landet, så regionerne får mere selvstyre. Så er der hele spørgsmålet om Ukraines tilknytning til EU og ikke mindst eventuelt medlemskab af NATO, som Rusland er kraftig modstander af. Kijev-regeringen har som tidligere nævnt løfter om neutralitet som en mulighed.« 

– Hvor meget kan ukrainerne give sig? 

	»De er hæmmet af, at der skal være valg allerede til maj, og derfor er der grænser for, hvad de kan gøre. Især på spørgsmålet om tilknytning til EU er der ikke stort manøvrerum, for der er blandt en stor del af ukrainerne massiv tilslutning til, at man knytter sig til Europa.«

Jens Ringsmose, lektor ved Center for War Studies på Syddansk Universitet

– Hvad vil USA opnå?

	»Den primære dagsorden er at stoppe Rusland, hvor man nu engang er, og forhindre yderligere eskalering af krisen.«

– Hvad kan USA realistisk opnå?

	»Man kan håbe på en tilkendegivelse fra russerne om, at de ikke har nogen intentioner om at gå ind i det østlige Ukraine. Måske kan man få dem til at trække styrkerne tilbage fra grænsen. Men det er et spinkelt håb, for det er svært at lægge tryk på russerne.«

– Hvad har USA at forhandle med?

	»De har i virkeligheden meget lidt at gøre med. Rent økonomisk er der ikke den store samhandel mellem USA og Rusland, og derfor vil amerikanske sanktioner ikke gøre så ondt som europæiske. Og militært kommer man ikke til at løfte en finger. Det grundlæggende problem er, at Ukraine er meget vigtigere for Rusland end for Vesten. Derfor er USA ikke villig til at betale lige så høj en pris som russerne. Det betyder, at man har et svagt udgangspunkt for forhandlinger.«  

– Hvor kan USA give sig?

	»Man kan trække de allerede iværksatte sanktioner tilbage. Og man kan lokke russerne med, at de igen bliver en del af det gode selskab. Man kunne også lave en underhåndsaftale med russerne om, at Ukraine aldrig bliver medlem af NATO. Men det har man formentlig ikke lyst til, fordi det ville være et brud med, hvad man hidtil har sagt: At Ukraine selv må vælge.«

