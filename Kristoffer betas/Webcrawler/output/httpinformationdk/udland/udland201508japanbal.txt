Japan balancerer mellem selvforsvar og fred
Premierminister Abes tale til 70-året for Japans nederlag i Anden Verdenskrig er i den forgangne uge blevet udsat for grundig tekstanalyse


 I fem forskellige varianter fik Japans premierminister Shinzo Abe forrige fredag udtrykt sin forsikring om, at landets beklagelige rolle i Anden Verdenskrig for altid vil være printet i japanernes hjerter.
Mange iagttagere havde med spænding set frem til, hvordan regeringslederen ville gribe sin tale an til 70-års-dagen for den japanske kapitulation den 15. august, og lige siden er ordvalget og budskaberne blevet gransket nøje.
De japanske krigsforbrydelser og udnyttelsen af millioner af kinesiske og koreanske kvinder som sexslaver for den japanske hær er stadig et ømtåleligt politisk emne i det østlige Asien, og derfor spidser nabolandene rutinemæssigt ører efter en undskyldning, når en årsdag nærmer sig (den var ikke helt tydelig nok i år, vil man nok mene i Kina og Sydkorea).
Men mere interessant bliver Abes budskaber også tolket ind i den aktuelle udvikling i japansk udenrigspolitik, hvor premierministeren hen over sommeren har været i færd med at redefinere den pacifistiske forfatning, som Japan fik med sin demilitarisering efter Anden Verdenskrig. Nærmere bestemt vil Abe gerne udvide begrebet for, hvornår Japan må handle i selvforsvar.
Kontroversielle ambitioner
Officielt har Japan intet militær, men selvforsvarsstyrker der kun kan svare igen på direkte angreb. Med en ny fortolkning af forfatningen forsøger Abe imidlertid at sikre, at japanske skibe kan komme eksempelvis sine amerikanske allierede til undsætning i Det Sydkinesiske Hav.
Det bliver naturligvis budt velkommen i USA, der gerne vil have Japan og andre allierede med som modvægt til Kinas voksende militære ekspansioner i regionen.
Den nye sikkerhedslovgivning binder stadig selvforsvarsstyrkerne til kun at gribe ind, hvis Japans egen sikkerhed er truet. Men i nabolandene og i Japan selv er de nye udenrigspolitiske ambitioner dybt kontroversielle.
Shinzo Abe har flertal i begge parlamentets kamre og forventes derfor at kunne gennemtrumfe lovgivningen i løbet af september. Men den har slidt hårdt på hans popularitet. Ifølge den japanske avis Nikkei er Abes opbakning i befolkningen styrtdykket fra 60-70 pct. til 38 pct. i slutningen af juli.
Derfor var det afgørende for Shinzo Abe at bruge 70-års-talen for nederlaget til at understrege over for kritikere og nabolande, at Japan nu og altid vil arbejde for fred:
»Det var et løfte, Japan gav med dyb anger for denne krig. Ud fra det har vi skabt et frit og demokratisk land, overholdt principper i en retsstat og konsistent opretholdt løftet om aldrig at føre krig igen. Vi bærer en stille stolthed over den vej, vi har valgt som en fredselskende nation, og som vi har gået ad de seneste 70 år, og vi forbliver overbeviste om aldrig at afvige fra denne urokkelige kurs,« lød det i Shinzo Abes udtalelse ifølge det japanske internationale magasin The Diplomat.
Nabolandene er ikke nødvendigvis overbevist.

