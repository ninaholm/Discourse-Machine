London - en slagmark
Flere blev såret ved optøjer i det centrale London i går forud for dagens topmøde i G-20
Der var massivt politiopbud, da op mod 100.000 gik på gaden i går i protest mod G-20.


 London - Politisirenernes hylen blander sig med larmen fra helikopteren og råbene fra demonstranterne.
Der lyder et brag bag mig. Et vindue bliver smadret.
"Move for fuck's sake," råber en - og jeg bliver skubbet omkuld af de fremstormende politifolk.
Jeg falder og slår mit knæ. Det bløder. Der er hul i mine jeans. Men det gør ikke ondt. Den effekt har adrenalin også; den lindrer smerten, når man er vild af ophidselse midt under kampen.
Og denne onsdag er det centrale London en slagmark. Under det gamle punk-slogan "Anarchy in the UK", har demonstranterne overtaget verdens finanscentrum og besat flere bygninger. Og nu er volden brudt ud.
Jeg bliver liggende. Det er det mest sikre. Ovenover løber politifolk med skjolde mod de sortklædte demonstranter.
Larmen, skrigene og lyden af støvletramp gør situationen surrealistisk - ikke mindst når den opleves i frøperspektiv.
For fem minutter siden var der roligt. Jeg havde i al fredelighed drukket kaffe med mine kolleger fra Jyllands-Posten og Berlingske Tidende. Stemningen var spændt og forventningsfuld. Men politiopbuddet virkede overdrevent: 50.000 mand - og al ferier og afspadsering inddraget.
De hidtidige demonstrationer har været fredelige - ja, nærmest kedelige. Men mens weekendens protester var fredelige, er onsdagens demonstration alt andet end rolig. Det er som om, alle verdens autonome, anarkister og antiglobaliseringsaktivister er kommet til London på denne solbeskinnede 1. april. 
Aprilsnar
Der er også danskere blandt de anslået 100.000 demonstranter. Katja - hendes efternavn vil hun ikke oplyse - taler århusiansk.
"Vi er her for at demonstrere fredeligt." Hun udtaler det sidste ord "fræjeligt", som de har for vane i Smilets By.
"Det er en stor aprilsnar. Kapitalismen er færdig. Vi protesterer ikke i mod den - vi holder blot et lille karneval i anledning af dens begravelse", siger hun og fniser.
Men det er snart flere timer siden. Og hendes bedyrelse af, at denne protest var - eller skulle være - "fræjelig", har vist sig at være - i bedste fald - forkert. 
Omkring middag har de demonstrerende samlet sig foran Bank of England. Nysgerrige bankfolk kigger ud advinduerne - og mange filmer demonstranterne med deres mobiltelefoner.
Om det er denne nysgerrighed, der gør udslaget, er svært at sige. Men pludselig bryder volden ud. Og det er i dette øjeblik, den udsendte bliver skubbet omkuld og slår sit knæ.
Masserne har nærmet sig The Royal Bank of Scotland - den bank, hvis afgåede direktør Sir Fred Godwin udbetalte sig selv 17 millioner pund i aftrædelsesgodtgørelse, og som vel at mærke gjorde det efter, at banken havde fået dækket sit rekordstore underskud på 23 milliarder pund.
"Bankers are wankers", - "Bankfolk er pikspillere", stor der på et banner. Og denne tilsyneladende lidet relevante konstatering - bliver taktfast råbt, mens masserne bevæger sig mod Canon Street. Denne gade ligger - bogstavelig talt - et stenkast fra St. Paul's Cathedral. Og det er disse stenkast der udløser den - forståelige - men voldsomme politireaktion.
Jeg kravler bagud, og når frem til fortovet, hvor jeg rejser mig. Mit knæ gør ondt nu! Jeg bevæger mig ned til The Embankment - ved Themsen, og tager en taxa hjem.
Taxichaufføren har ikke megen medlidenhed.
"Hvad skulle du også der? Det er ikke, fordi der ikke har været advaret mod volden. Er det?" spørger han lettere retorisk. Men hans sympati er ikke meget større for de folk, der arbejder i Royal Bank of Scotland - den bank hvis vinduer er blevet smadret.
"De ligger som de har redt. Hvis man udbetaler sig selv store bonuser, så er man sgu selv ude om det", lyder folkets røst.
Hjemme i forstaden er der ekstraudgaver af London avisen The Evening Standard:
"Anarchy in the UK", lyder overskriften. 
Det er som om, at selv højrefløjens eftermiddagsavis har forståelse for demonstranternes vrede.

