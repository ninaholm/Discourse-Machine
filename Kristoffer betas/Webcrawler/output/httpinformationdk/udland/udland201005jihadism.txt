Jihadisme – meget mere end terrorisme
Den seneste tids anholdelser i USA er endnu et udtryk for, at jihadismen konstant udvikler sig. De anholdtes baggrunde og bevæggrunde er så mangeartede og uforudselige, at det ikke længere giver mening at forstå Jihadismen som ét fænomen


 David Headley blev anholdt i oktober 2009 og tilstod, at han havde planlagt et angreb mod Jyllands-Posten som hævn for karikaturtegningerne, og at han havde bidraget til planlægningen af Mumbai-angrebene. Headley havde en længere karriere som narkosmugler bag sig og havde generelt levet et liv i ekstremerne.
Colleen LaRose, bedre kendt som Jihad-Jane, blev ligeledes anholdt i oktober 2009 og indrømmede, at hun havde planlagt et angreb på den svenske tegner Lars Vilks som hævn for hans karikaturtegninger. LaRose havde levet et ustabilt liv med alkoholproblemer, indtil hun uden sin samlevers vidende konverterede til islam og tilsyneladende skabte sig en parallel identitet, som primært eksisterede på internettet.
Major Nidal Malik Hasan blev anholdt i november 2009 og sigtet for at have skudt 13 af sine kolleger på Fort Hood. Han havde en karriere i militæret, hvor han også uddannede sig og det sidste år arbejdede som psykiater.
Faisal Shahzad blev anholdt i maj 2010 og indrømmede hurtigt, at han havde placeret en bil med en bombe på Times Square, og at han var blevet inspireret til det gennem sin kontakt med Taleban - Taleban havde på daværende tidspunkt allerede påtaget sig ansvaret for bilbomben. Shahzad voksede op i en velhavende familie og gjorde selv karriere i den amerikanske finansverden.
Terrorismeforsker Lars Erslev Andersen har refereret til flere af disse personer som eksempler på det han kalder 'freelance-jihad' - frivillige amatører, som organisationer som al-Qaeda og Taleban støtter uden at gøre de store investeringer. Men denne freelance-jihad er kun et af mange udtryk for en generel udvikling. En udvikling, hvor den kamp, som al-Qaeda længe har stået som den primære repræsentant for, er blevet til mere end en voldelig kamp udkæmpet af personer med direkte aktier i konflikter. Jihadismen er også blevet en kultur, et oprør, og meget mere. Disse aspekter tiltrækker forskellige personer, som bruger jihadismen til forskellige ting - nogle af dem er voldelige, men andre er ikke.
Tatoveret til kamp
I dag er jihadismen også en modkultur, som tiltrækker personer, ikke fordi de ønsker at deltage i kampe eller gennemføre angreb, men fordi de vil være del af en bevægelse, som er blevet brandet som den største trussel imod den etablerede verdensorden, og som derfor er en let genkendelig måde at vise, at man er imod denne. Jihadismen er også blevet cool opposition, hvor T-shirts med Osamah Bin Ladin, musikvideoer og tatoveringer spiller en ikke uvæsentlig rolle. Og jihadismen er blevet en ramme, som kan løfte individuelle ambitioner om spænding eller berømmelse til et højere niveau.
Indtil videre er denne udvikling til organisationernes fordel. Hver gang en person forsøger at gennemføre et angreb i Vesten eller blot truer med at gøre det og refererer til en organisation, cementeres organisationens rolle som en trussel imod Vesten. Jo mere kendskabet til forskellige organisationers kamp og eksistens udbredes, jo stærkere bliver indtrykket af, at de er allestedsnærværende, hvilket er værdifuldt i en tid, hvor det bliver sværere at gennemføre spektakulære angreb.

