En moské-leders død
Abdul Rashid Ghazi, leder af den Røde Moske i Islamabad, blev dræbt i går. Den tidligere FN-embedsmand, der engang nægtede at anlægge skæg, så frem til at blive martyr for det nye islamiske oprør
Som ung gik Abdul Rashid Ghazi vestligt klædt og deltog kun nødtvungent i koranundervisning. Men efter USA-s invasion af Afghanistan, sluttede han sig til sin brors radikale islamistiske bevægelse.


 I sidste uge lykkedes det hans bror at slippe med livet i behold, da han, skjult bag en burka, blev anholdt på vej ud af den belejrede moske. Abdul Rashid Ghazi var mindre heldig. 
Efter otte dage i en kælder under den belejrede moské, Lal Masjid i Islamabads centrum, blev han dræbt i går eftermiddag. Derved mistede de unge militante studerende i miljøet omkring Den Røde Moské deres leder. Og måske, måske ikke, blev pusten for en tid taget ud af det oprør, der i de seneste måneder har hærget den pakistanske hovedstad. Den officielle melding er, at han blev dræbt af kugler fra sine egne kampfæller. 
"Han ønskede at overgive sig, da han blev skudt og dræbt i en byge af kugler fra andre militante," sagde regeringstalsmanden, brigadechef Javed Cheema. 
Oplysningen kunne ikke umiddelbart bekræftes af andre kilder. 
Fra FN til moské
Abdul Rashid Ghazis historier er usædvanlig - og igen, måske ikke så usædvanlig i det Pakistan, han voksede op i. 
Hans far, Maulana Abdullah, nød godt af sin nære kontakt til Pakistans tidligere religiøse diktator Zia-ul-Haq og grundlagde den Røde Moské. 
Ghazi blev således født til en karriere i det pakistanske præsteskab, men holdt sig gennem hele sin ungdom på afstand af de religiøse kredse. Han gik vestligt klædt og deltog kun nødtvungent i koranundervisning. Som ung mand nægtede han at anlægge skæg, giftede sig ind i en moderat familie og valgte, trods faderens protester, at tage eksamen i international politik ved det prestigefulde og sekulære Quaid-e-Azam Universitet.
"Han var en normal, moderat studerende, der passede godt ind i det normale uddannelsessystem," siger hans historieprofessor i et interview med den pakistanske avis The Dawn. 
Ghazi begynder sin professionelle karriere i det pakistanske undervisningsministerium, og inden længe gav hans internationale ambitioner og gode kontakter ham en post i FN's UNESCO. 
Maulana Abdullah, den fattige dreng fra landet, burde måske være en stolt fader, men i stedet reagerede han voldsomt over for sønnens vestlige manerer og manglende interesse for islam ved at fratage Ghazi hans andel af familiens jord og gøre hans bror til enearving. 
I fars fodspor
I 1998 bliver Maulana Abdullah likvideret af en rivaliserende islamisk gruppe, og hans to sønner står tilbage med ansvaret for moskeen og det stadigt voksende netværk af politisk indflydelsesrige kontakter og grupper af unge, rastløse studerende, der finder moskeens modstand mod Vesten og støtte til de afghanske talebanere kærkommen. Ghazis bror tager over som leder af moskeen og opfordrer Ghazi til at tage en religiøs efteruddannelse. Ghazi indvilger, lader skægget stå og bliver inden længe broderens højre hånd. 
Han kommer dog først for alvor i offentlighedens søgelys, da han i 2001, sammen med en række andre religiøse grupper, er medstifter af en alliance imod USA's invasion af nabolandet Afghanistan.
Først i 2004, i forbindelse med regeringens offensiv imod pro-Taleban militser i Pakistans stammeområder, begynder Ghazi for alvor at blande sig i politik. Samme år afværgede han et attentatforsøg imod sig i Islamabad med et russisk Kalasjnikov-gevær.
"Siden da fandt du altid en AK-47 i hans bil, når han underviste i madrassaen og selv ved siden af hans seng," fortalte en kollega. 
Som for så mange andre pakistanere af hans generation betød den amerikanske kamp mod terror i regionen med præsident Musharrafs støtte, altså en radikaliseret, religiøs og militant politisk bevidsthed hos Ghazi. 
Dræbt af sine egne?
Men det, som lignede en karriere som central figur i den islamistiske opposition i Pakistan, endte altså i går eftermiddag. Omstændighederne omkring Ghazis død er dog langtfra blotlagt. Der var tilsyneladende forhandlet en aftale i hus med regeringen, der gav Ghazi og hans familie lov til at forlade moskeen og vende hjem til den landsby, hvor hans far voksede op. Ifølge kilder faldt aftalen på jorden, da regeringen ikke ville give garantier om de udenlandske militantes skæbne. Ifølge den officielle forklaring blev Ghazi dræbt af sine egne i en skudveksling med politiet. Dagbladet The Dawn har tidlige luftet teorien om, at hans magtposition vaklede, da de unge radikale støtter var begyndt at tvivle på Ghazi-brødrenes dedikation til sagen. 
En officer, der ønskede at være anonym, fortalte i går pakistansk presse, at militæret havde isoleret Ghazi i et rum i kælderen sammen med 12 andre militante. De havde fire gange bedt ham om at overgive sig, men hans støtter svarede igen ved at åbne ild og sagde, at Ghazi var klar til at dø.
Da det endelige angreb satte ind, talte Ghazi med en journalist fra det private Geo tv. 
"Regeringen bruger fuld magt. Det er klar aggression. Mit martyrium er sikret nu," sagde Ghazi.


