Hvad vil Angie bruge sin storsejr til?
Med CDU’s knusende valgsejr og det liberale FDP’s exit har Angela Merkel plads til store armbevægelser. Mens Tyskland forbereder sig på en stor koalition, rejser spørgsmålet sig: Hvor vil Merkel tage Europa hen i sin tredje embedsperiode
 
	Det er først og fremmest en faktor, der har afgjort det tyske valg: Angela Merkel selv. Det er netop eurokrisen og Merkels image som hård, men retfærdig vogter af tyske skatteyderes finanser, der har indbragt hende det imponerende valgresultat. Foto: Scanpix


 
	Søndagens tyske valg endte som en personlig triumf for Angela Merkel. Ved redaktionens afslutning havde Merkel modtaget 42,5 pct. af de tyske vælgeres stemmer. Ifølge ARD-tv kan CDU og søsterpartiet CSU sætte sig på 302 mandater i parlamentet, der uden tillægsmandater tæller 598 medlemmer.

	Dermed kan Merkel efter tysk mandatfordelingsregler muligvis ende med at regere alene uden behov for øvrige partier. Uanset om CDU og CSU opnår absolut flertal eller har brug for Socialdemokraterne til at danne regering, viser gårsdagens stemmefordeling, at et overvejende flertal af tyskerne foretrækker Merkel som kansler.

	Merkels direkte rival, socialdemokraten Peer Steinbrück kan notere en lille fremgang for partiet til 26,5 pct., hvilket dog stadig er partiets næstdårligste valgresultat nogensinde. Socialdemokraternes erklærede mål om et rød-grønt regeringssamarbejde er udelukket med De Grønnes skuffende valgresultat på omtrent 8,2. Ikke desto mindre peger noget på, at SPD, der især i den sidste fase af valgkampen synes at have haft held med at overbevise ubeslutsomme vælgere, fremover vil erstatte de liberale i FDP som Merkels regeringspartner.

	Valget blev nemlig en fatal katastrofe for FDP, der har været fast repræsenterer i den tyske forbundsdag siden 1949. Med 4,7 pct. klarede det traditionsrige liberale parti ikke engang den tyske spærregrænse på fem pct.

	FDP har siden dannelsen af den såkaldte ’drømmekoalition’ i 2009 lidt under ledelseskriser og vælgerflugt. Rollen som juniorpartner under den konsensussøgende Merkel har været katastrofal for det liberale parti, hvis eneste nævneværdige resultat var skattelettelser for hotelejere. Det er højst sandsynligt, at valgresultatet vil presse FDP-formand Philip Rösler til at træde tilbage.

	FDP’s pauvre resultat skyldes især en overraskende høj stemmeandel til det eurokritiske protestparti Alternative für Deutschland, der ved redaktionens slutning lå på 4,9 pct. af stemmerne. Dermed har Alternative für Deutschland formået at splitte den borgerlige lejr, og partiet ender paradoksalt nok med at berede vejen for Merkels samarbejde med SPD. Ender AfD med at kravle over spærregrænsen, vil det være en historisk forandring af Forbundsdagens partipolitiske sammensætning og en ny udfordring til det borgerlige Tyskland bestående af CDU og CSU. Med FDP’s exit fra Forbundsdagen er Merkel sandsynligvis nødt til at søge regeringssamarbejde med socialdemokraterne.

	Stor koalition

	At kanslerkandidat Peer Steinbrück har svoret, at han ikke vil sidde som minister under Merkel, udelukker ikke, at formand Sigmar Gabriel kan lede koalitionsforhandlinger og overtage posten som vicekansler.

	Med et svækket SPD, der ganske vist har foreslået en Marshall-plan for det kriseramte Europa, vil Merkel have rygdækning til at fortsætte de små skridts politik i den europæiske krise.

	Men koalitionsforhandlingerne med et SPD vil blive hårde og vanskelige. Selv om de tyske socialdemokrater må betragte en fremgang på to pct. og mulig regeringsdeltagelse som en sejr, er SPD samtidig skeptisk over for rollen som juniorpartner under Merkel. Det var netop dette samarbejde, der i 2009 indbragte partiet et historisk dårligt valgresultat. Derfor vil SPD også tage sig betalt for en regeringsdeltagelse. Det er ikke utænkeligt, at Merkel vil vise sig fleksibel i indenrigspolitiske spørgsmål om eksempelvis mindsteløn og huslejeloft til gengæld for SPD-støtte i europapolitiske spørgsmål.

	Merkels visioner?

	Det er først og fremmest en faktor, der har afgjort det tyske valg: Angela Merkel selv. Det er netop eurokrisen og Merkels image som hård, men retfærdig vogter af tyske skatteyderes finanser, der har indbragt hende det imponerende valgresultat. Nu hvor kanslerens varemærke er blevet indløst til en tredje embedsperiode, bliver det i stigende grad relevant at spørge ind til Merkels ambitioner og visioner for Europa, der i løbet af valgkampen har været absolut fraværende.

	Som bekendt overtog Merkel i sin første embedsperiode en nådig position efter den socialdemokratiske kansler Gerhard Schröder, hvis forkætrede Hartz-IV-reformer den dag i dag splitter både partiet og den tyske venstrefløj som sådan, men som Merkel gentagne gange har rost for at være en af de afgørende forudsætninger for Tysklands aktuelle gunstige økonomiske position i eurozonen.

	Selv mangler Merkel imidlertid store visioner. Kendere af tysk politik vurderer dog, at Angela Merkel i særlig grad bekymrer sig for den søvnige vesteuropæiske selvopfattelse, der – som eurokrisen i et vist omfang vidner om – hviler på en falsk tillid til, at Europa har patent på at være globalt foregangskontinent, når det gælder både demokrati og økonomisk vækst. Det er derfor mest sandsynligt, at hun i sin tredje embedsperiode vil søge at virkeliggøre sine visioner på den internationale scene, det gælder både i forholdet til den kriseramte eurozone, men også i et skarpt fokus på Tysklands og Europas position på det globale marked.

	Derfor vil Merkel i løbet af sin tredje embedsperiode sandsynligvis bestræbe sig yderligere på at skærpe eurozonens konkurrenceevne, hvilket vil kræver yderligere reformer både i de enkelte medlemsstater og af EU på institutionelt niveau. Det bliver ikke nemt for Merkel at reformere det europæiske samarbejdes juridiske rammer, men med det overvældende valgresultat ved søndagens valg er hendes arbejdsgang trods alt blevet markant nemmere.

