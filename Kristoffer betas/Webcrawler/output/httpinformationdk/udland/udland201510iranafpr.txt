Iran afpresser flygtninge til at kæmpe for Assad
Den iranske hær sender afghanske flygtninge til Syrien for at kæmpe på regimets side. For mange er den syriske frontlinje det eneste alternativ til fængsel eller at blive deporteret til Afghanistan. ’Assad har brug for krigere, og iranerne finder dem blandt de svageste i samfundet,’ siger forsker
I Teheran i Iran var 15-årige Salman Husseini vidne til, at afghanske flygtninge blev udsendt til krigen i Syrien. Og til at de vendte tilbage igen i kister til massebegravelser. Da han selv stod overfor at skulle sendes til Syrien, flygtede han ud af landet og er siden kommet til Sverige som uledsaget flygtningebarn.


 Rettelse: Denne artikel er forkortet af hensyn til en kilde
For tre måneder siden gav det iranske politi 15-årige Salman Husseini valget mellem pest eller kolera. Enten kunne han lade sig deportere til sit krigshærgede og usikre hjemland Afghanistan. Eller også kunne han tage til Syrien og kæmpe ved fronten i den syriske præsident Bashar al-Assads hær.
»Jeg kan huske, at jeg tænkte, at lige meget hvad jeg vælger, så dør jeg,« fortæller den unge afghaner til Information.
Mellem en og to millioner afghanske flygtninge lever i dag illegalt i Iran. Salman var en af dem, og derfor blev han og hans far den dag for tre måneder siden fanget af det iranske politi og stillet overfor det svære valg. Salman nåede aldrig til Syrien, fordi det lykkedes ham at flygte til Sverige, hvor han er nu, men ifølge flere eksperter og øjenvidneberetninger er hans oplevelser ikke enestående.
»Afghanske flygtninge fra Iran bliver brugt som kanonføde i krigen i Syrien,« siger Phillip Smyth, der forsker i shiamuslimske militser ved University of Maryland.
Tidligere topgeneral i Assads hær Khaled Barakat er i dag aktiv i den frie syriske hær. Under dække arbejder han i Damaskus mod regimet, og han bekræfter, hvad Smyth siger og forklarer til Information, at der er »fyldt med afghanere i Syrien lige nu«. Han fortæller, at Iranian Revolutionary Guards Corps (IRGC) rekrutterer afghanerne i Iran i bytte for penge og iransk opholdstilladelse. Den iranske ambassade i Afghanistan afviser fænomenet.
Afghansk kanonføde
I maj 2014 skrev Wall Street Journal, blandt andet på baggrund af centrale kilder i IRGC, som angiveligt står for rekrutteringen og træningen af de afghanske flygtninge, at rekrutteringen finder sted. Men allerede tilbage i 2013 begyndte Phillip Smyth gennem feltstudier at undersøge, hvordan den iranske hær sender afghanske flygtninge til de syriske frontlinjer. Han anslår, at der lige nu er et sted mellem 1.500 og 3.000 afghanere, der kæmper i forskellige dele af Syrien på regimets side.
»Afghanere bliver også rekrutteret i Afghanistan, men det største pres sker i Iran,« siger han og forklarer, at mange af de afghanske flygtninge i Iran tilhører den afghanske minoritet hazara, som er shiamuslimer.
»Det er vigtigt at huske på, at den her gruppe af afghanere i Iran har meget dårlige vilkår. Mange af dem er helt utroligt fattige og lever under kummerlige forhold. Og derfor er de den gruppe i Iran, der er lettest at udnytte,« siger han.
Også Salman og hans familie tilhører hazara-minoriteten, og de så ingen anden udvej end at sige ja til at lade sig rekruttere til at kæmpe i Syrien. Straks herefter fik de taget fingeraftryk og fik så at vide, at de havde to dage til at sige farvel til deres familie, inden de skulle på træningslejr i 20 dage et andet sted i Iran. Efter det skulle de direkte til Syrien.
»Det var nogle ulykkelige dage hjemme hos os,« forklarer Salman, der husker, at hans mor græd hele tiden. Selv tænkte han i de dage meget på de massebegravelser, han havde været vidne til i Teheran, når afghanske lig blev sendt tilbage fra Syrien. Det gjorde ham bange, forklarer han. Men i dag kan han godt se, hvorfor det kan være attraktivt for en afghansk flygtning i Iran at tage imod tilbuddet fra iranerne.
»De tilbød os en løn på 2 mio. rial (cirka 430 kr., red.) om måneden, og så sagde de, at hele vores familie kunne få iranske papirer, hvis min far og jeg tog til Syrien. Den her opholdstilladelse er altafgørende for afghanere i Iran. Uden den kan du ikke arbejde, gå i skole – uden den kan du slet ikke leve et liv. Så det er nok derfor, at det frister nogen,« siger Salman.
Putin skal imponeres
Det er ikke muligt for Information at verificere, hvad Salman Husseini fortæller os, men Phillip Smyth bekræfter både, at der er en træningslejr, der varer lidt under en måned, og at disse offentlige massebegravelser af krigere, der er døde i Syrien, finder sted.
Han har før hørt historier, der ligner Salmans, og han finder det »sandsynligt«, at iranerne er begyndt at finde krigere ved at patruljere i Teherans gader.
Men oftest, forklarer han, er det afghanere, der er i fængsel for narkosager, som sendes til Syrien med en lovning om løn og opholdstilladelse til dem selv og familien, hvis de kæmper »succesfuldt«.
Derudover, forklarer han, er det ikke udelukkende penge og opholdstilladelser, der driver afghanere i krig i Syrien. I nogle tilfælde har de nemlig selv meldt sig.
»Iranerne har længe forsøgt at skabe et narrativ om, at man ved at kæmpe for Assad-regimet i Syrien kæmper for en fælles shiamuslimsk sag,« fortæller Phillip Smyth. Dette kan, mener han, være attraktivt for mange hazaraer, der netop er flygtet fra sunni-islamistiske grupper i Afghanistan som for eksempel Taleban.
»Dette narrativ kan der være en vis sandhed i, men i bund og grund skal de afghanske flygtninge i Syrien bare bruges til at styrke Assads hær,« siger forskeren.
Og det er ikke kun afghanske shiamuslimer, der er blevet rekrutteret til Assads hær.
»De sidste tre måneder har der været et kæmpe tryk på rekrutteringen af især irakiske shiamuslimer til Syrien. Det samme er sket hos libanesisk Hizbollah og pakistanske shia-fraktioner. Så i det hele taget er der lige nu en bølge, der viser, at Assad har hårdt brug for krigere – både erfarne krigere, men også dem, som man bare kan hive ind fra gaden og stikke en riffel i hånden på,« siger han og henviser til, at den russiske indblanding i Syrien kan være en af årsagerne, fordi Assad vil »vise Putin, at han ikke bare taler, men også handler og rykker frem«.
Ngo’er tavse
Tidligt om morgenen, dagen efter Salmans møde med det iranske politi, flygtede hele familien ud af Teheran.
Og herfra ligner Salmans historie en, som man har hørt så ofte før. Han blev væk fra sin familie, og siden har han ikke haft kontakt til dem – han ved ikke, om de stadig er i Iran. For en måned siden kom han til Norr-köping i Sverige, hvor han bor hos en plejefamilie og har fået status som uledsaget flygtningebarn.
Det har ikke været muligt for Information at få ngo’er i Iran i tale om Salmans historie. Phillip Smyth mener, at det er absolut umuligt at få nogen, der arbejder i Iran, til at bekræfte fænomenet. 
På sin vej gennem Europa mødte Salman da også flere afghanere med samme historie som hans.
»Nogle var stukket af efter at have sagt ja til at kæmpe i Syrien, ligesom jeg. Men nogle af afghanerne kom også direkte fra Syrien, hvor de var flygtet, efter at de blev rekrutteret,« fortæller han.
Fra et vestligt perspektiv, mener Phillip Smyth, kan det virke underligt, at iranerne benægter deres indblanding i Syrien, når de samtidig holder offentlige begravelser, hvor officielle logoer fra grupper tilknyttet de iranske myndigheder optræder på flag og kister. Men det er helt klassisk, forklarer han.
»Man ser ofte denne tendens hos autokratiske regeringer. Vi ser det blandt andet også i forhold til russernes indblanding i Ukraine. De benægter igen og igen, at de har en finger med i krigen, selv om meget tyder på, at det ikke passer.«

