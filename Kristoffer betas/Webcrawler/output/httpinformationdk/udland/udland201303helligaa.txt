Helligånden skal vælge strategisk
Katolicismen er stadig den største verdensreligion. Men under Benedikt XVI har Vatikanet mistet indflydelse. Europas betydning mindskes, og katolicismen taber terræn til kristne vækkelsesbevægelser. Hvis hans efterfølger imødekommer kravene om store kirkereformer, risikerer det at udløse en fundamentalistisk modreaktion
I går indledtes konklavet, hvor 115 kardinaler isolerer sig i Det Sixtinske Kapel for at lade Helligånden vælge den næste pave gennem dem.


 Den næste pave vil stå over for lige så store udfordringer, som den katolske kirke stod med omkring Reformationen i Nordeuropa. Det mener amerikaneren Richard Sipe, en tidligere benediktinermunk, der har behandlet sindslidelser hos katolske præster og været ekspertvidne i en lang række pædofilisager. Kirkens situation minder ifølge Sipe om »perioden fra Martin Luther tog til Rom i 1510, og til han i 1517 sømmede sine 95 teser op på kirkedøren i Wittenberg«.
Katolicismen er ved at miste sin universalistiske mission og risikerer at blive splittet, ligesom Europa blev det under religionskrigene fra Reformationen til 1648, hvis ikke den næste pave formår at mægle mellem kravene om fornyelse og behovet for tradition og åndelig autoritet, mener Lucio Carracciolo, redaktør for det geopolitiske tidsskrift Limes.
»I dag virker den katolske kirke mere som en sammenslutning af seperate og nationale kirker end som en universel organisme.«
Liberale katolikker håber på en slags privatisering af troen som i de protestantiske samfund, hvor den kristne tro ikke er knyttet til religiøse autoritetsfigurer som paven, men snarere handler om salmesang og bibellæsning. De håber, at den nye pave som følge af pædofiliskandalerne vil gøre op med dogmer som præsternes cølibat, forbuddet mod kvindelige præster og den generelle fordømmelse af homoseksualitet.
»Måske vil den næste pave lave en masse reformer og blive populær i New York og Boston, men så vil afrikanerne blive sure. Men det kan også gå omvendt,« siger Philip Jenkins, professor i religionshistorie ved Pennsylvania State University, til tidsskriftet The Atlantic Monthly.
»Det eneste, man kan sige, er, at Benedikt XVI har fyldt kardinalernes rækker med sine egne folk, så chancen for, at det bliver en konservativ pave, er ret høj.«
Efter Europa
Katolicismens indflydelse i verden har været konstant igennem de seneste 100 år. Halvdelen af alle kristne og en sjettedel af menneskeheden er katolikker. I 1910 var 65 procent af verdens katolikker europæere, men i dag bor blot 24 procent i Europa.
»Hvis Helligånden (som ifølge den katolske doktrin udvælger paven med konklavet som redskab, red.) er strategisk – hvilket kan hænde – bliver der valgt en ikkeeuropæisk pave,« siger Lucio Caracciolo.
Romerkirken er stadig verdens største religiøse organisation, og der er stadig flere katolikker end muslimer. Men katolicismen taber terræn over for for eksempel Pinsebevægelsen og Den Anglikanske Kirke. Efter to ikkeitalienske paver i træk er kirken blevet »på én gang mindre romersk og mindre åben«, siger Caracciolo.
»Hvis den tendens fortsætter, vil den katolske verden spørge sig selv, hvad Vatikanet og paven er godt for.«
Ifølge Philip Jenkins har angsten for muslimsk fundamentalisme overskygget kristendommens betydning i verden.
»Hvis vi ser på, hvilken religion der vil påvirke flest menneskers liv i dette århundred, er det kristendommen,« siger han. Og de fleste katolikker ønsker ikke en mere liberal doktrin. Tværtimod er kirkesamfund med stærkt messianske eller apokalyptiske træk i fremgang. I lande som Uganda og Zambia er der nylige eksempler på væbnet kristen fundamentalisme.
»På verdensplan bevæger kristendommen sig faktisk i retning af tro på overnaturlige fænomener og nye former for ortodoksi,« skriver Jenkins i et essay om den såkaldt ’post-eurocentriske kirke’.»Den katolske tro, som er på hastig fremmarch i Afrika og Asien, ligner troen inden Det Andet Vatikankoncil (1962-65, red.) og er mere traditionel i sin respekt for biskopper og præsters magt. Navnlig afrikansk katolicisme har det meget bedre med autoritet og åndelig karisma end med rådslagning og demokrati.«
Global ulighed
Alene på Filippinerne bliver der i dag døbt flere katolikker end i Italien, Frankrig, Polen og Spanien tilsammen. Men de 115 stemmeberettigede kardinaler ved konklavet afspejler ikke katolicismens nye virkelighed. Over halvdelen af kardinalerne er fra Europa, og heraf er 28 italienere. Nøglen til Peterskirken hentes stadig i Rom. Men kuriens greb om magten i Vatikanet risikerer at skade kirken, advarer Lucio Caracciolo.
»En kirke, der ikke lader sig påvirke af verden, forurener sig selv og mister sin magt,« siger han.Samtidig er de religiøse samfunds betydning i størstedelen af verden stigende på grund af øget global ulighed, påpeger Philip Jenkins. I millionbyer på den sydlige halvkugle er det som regel ikke staten, men kirker, der kan tilbyde sundhedsydelser, uddannelse og anden hjælp.»Denne form for alternativt samfundssystem, der spillede en stor rolle i kristendommens første dage, har været et virkningsfuldt redskab til at vinde masseopbakning til de mest dedikerede religiøse grupper og vil sandsynligvis få endnu større betydning, efterhånden som afstanden mellem befolkningens behov og regeringens evne til opfylde dem bliver endnu større,« skriver Jenkins og tilføjer:»At være medlem af en kristen kirke kan i dag godt medføre større håndgribelige fordele end blot at være borger i Nigeria eller Peru.«
Intet centrum
Vatikanets geopolitiske indflydelse er derimod blevet svækket under den tyske pave, mener Caracciolo.
»Spørgsmålet er, om Rom stadig kan være kristendommens centrum. Tilsyneladende ikke. I teorien burde katolicismens centrum ligge et sted i havet mellem Afrika og Sydamerika. I praksis står valget ikke mellem Rom og et andet centrum, men mellem Rom og intet centrum.«Benedikt XVI’s fratrædelse er historisk, fordi pavens hellige aura dermed også forsvinder, mener den italienske filosof Paolo Flores d’Arcais.
»Helligånden, hvis særlige bistand skulle sikre paven ufejlbarlighed, bliver således nedvurderet,« skrev han for nylig i en kronik i Information.
Problemet for den næste pave er, at moderniseringen af kirken kan udløse en modreformation og religionskrige andre steder.
»En liberaliserende revolution starter i et område,« siger Jenkins, »men i stedet for at feje hen over hele den kristne verden udløser den en konservativ, fundamentalistisk modreaktion i resten af verden.«

