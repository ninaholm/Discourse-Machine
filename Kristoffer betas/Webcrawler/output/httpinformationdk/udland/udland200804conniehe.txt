Connie Hedegaard: Ikke biobrændstof af mad
Klimaministeren vil have skærpet foreslåede EU-regler for biobrændstof for at få udelukket de fleste brændstoffer baseret på fødevarer og foder. EU-komité vil have EU's bio-mål suspenderet


 Klima- og energiminister Connie Hedegaard vil have skærpet de foreslåede EU-regler for godkendelse af biobrændstoffer, så de fleste af de brændstoffer, der er baseret på fødevareafgrøder - såkaldt 1. generations bioethanol og -diesel - ryger ud.
"Det fokus, der er på den kritiske fødevaresituation, gør det bare endnu mere indlysende at skærpe kravene," siger ministeren med henvisning til, at brugen af afgrøder og jord til 1. generations biobrændstof går ud over fødevareproduktionen og medvirker til de globalt stigende priser på mad.
I det foreliggende EU-forslag til en certificeringsordning forlanges det, at biobrændstoffer skal sikre 35 procents CO2-reduktion i forhold til traditionelt motorbrændstof for at kunne godkendes.
"Vi vil have, at det krav skærpes til 44-45 pct., plus at der indbygges en dynamik, så kravet løbende kan justeres og dermed sikre stadig teknologiforbedring. Med en sådan grænse vil palmeolie-diesel, hvedebaseret biobrændstof og andre 1. generations brændstoffer så vidt vi kan se ryge ud," siger Connie Hedegaard.
Stigende skepsis
Måske kan biobrændstof baseret på majs umiddelbart passere grænsen, men hvis produktionen som i USA sker ved udvidelse af majsarealerne på bekostning af f.eks. sojaproduktion, som så i stedet importeres under regnskovsfældning fra lande som Brasilien, så er det ifølge ministeren ikke i orden.
Det danske forslag vil indgå i forhandlingerne på embedmandsplan, indtil emnet på ny kommer op på ministerniveau til juni. 
Hedegaards udspil afspejler den stigende skepsis i EU over for fødevare- og foderbaserede biobrændstoffer. 
Det Europæiske Miljøagenturs videnskabelige komité har netop kritiseret det officielle EU-mål om 10 pct. biobrændstof i benzinen i 2020 med henvisning til, at det er en dårlig måde at udnytte biomassen til reduktion af CO2-udledninger, og at det samtidig leder til regnskovsrydning i de lande, EU vil skulle importere fra. Ifølge Miljøagenturet har EU ikke selv dyrkbar jord nok til at opfylde 10 procent-målet, end ikke hvis det antages, at en betydelig del af målet opfyldes ved hjælp af affaldsbaseret, såkaldt 2. generations biobrændstof.
"Den videnskabelige Komité anbefaler derfor, at 10 procent-målet suspenderes, at der gennemføres nye, omfattende videnskabelige undersøgelser af de miljømæssige risici og fordele ved biobrændstoffer, og at der sættes nye og mere moderate langsigtede mål, hvis bæredygtigheden ikke kan garanteres," hedder det i udtalelsen fra komiteen.


