Israels militære strategi vil medføre massakrer
Israel optrapper propagandakrigen som optakt til en mulig indtrængen i de tætbefolkede byområder, som nu er omsluttet i en jernring, der presser civile og militante sammen på et meget begrænset område
I går forlød det, at Israel sender reservetropper ind i Gaza og forbereder et afgørende slag mod Hamas. I går blev alle ambulancer desuden flyttet til Shifa-hospitalet, da bombardementerne nærmede sig al Quds-hospitalet, hvor mange sårede er blevet bragt hen.


 JERUSALEM - "Jeg ved ikke, hvor tæt israelerne er på Gaza Bys bykerne. Det eneste, jeg ved, er, at alle ambulancer i dag er flyttet til Shifa-hospitalet, da et israelsk angreb er på vej i den del af byen, hvor det andet store sygehus, al Quds-hospitalet, er beliggende (i den sydvestlige del, red.) - det er almindeligt, at redningsmandskaber bliver beskudt." 
Eva Bartlett, en canadisk hjælpearbejder i Gaza, lød sent i går eftermiddag resigneret i mobiltelefonen. 
Hun kunne høre israelerne, men ikke se dem, og det eneste, hun vidste, var, at 17 alvorligt sårede via koordinering mellem Røde Kors og den israelske hær havde fået grønt lys til videre transport til den egyptiske grænseovergang ved Rafah - og at de havde ventet siden 10.30 samme formiddag. 
"Og kommer de afsted," sagde hun ved 18.30-tiden, "kører de langt fra i sikkerhed, for koordineringen er med de israelske vejspærringer, ikke med tropperne i terrænet. Og der skydes jævnligt på ambulancer - for to dage siden blev to redningsfolk ramt undervejs til sårede."
'Levende skjold'
Ja, der skydes efter ambulancer, hvis de mistænkes for anvendelse til regruppering af militante Hamas-enheder. Under den anden intifada 2000-2003 blev palæstinensiske militante afsløret i at misbruge ambulancer, men i den aktuelle krig er misbrug ikke dokumenteret. Det har ikke hindret den israelske propaganda-maskines verbale spærreild om Hamas' kujonagtige kampmoral. Ifølge israelerne gemmer Hamas-ledelsen sig i kælderen under Shifa-hospitalet, og fodfolket bruger sagesløse civile som levende skjold. Skoler, benzintanke og voksmannequin'er i battledress mineres i opgange og døre i håb om at sprænge israelere. I går handlede den mest opsigtsvækkende historie i Yediot Ahronot, det største israelske dagblad, om en skole i en nordlig forstad til Gaza City, hvor 150 israelske soldater havde søgt ind for natten. Om morgenen opdagede de, at skolen var mineret med sprængstof forbundet til en detonator et stykke væk - avisen havde billede af skole, ledninger og detonator.
Problemet med den historie såvel som de andre beretninger er, at de ikke kan tjekkes af uafhængige kilder som følge af Israels medie-mørklægning af krigshandlingerne. 
Inde i Gaza er kun arabiske medier på landjorden, og de er afhængige af Hamas-briefinger, der - som det var tilfældet i aftes - fortæller dem, at organisationen er "meget tæt på den endelige sejr". 
Sært enslydende lød det fra Ehud Olmerts kontor, at de væbnede styrker var "meget tæt på at have opfyldt de mål, der er sat". 
Hvad de mål helt konkret er, svæver dog i et tomrum - regeringens trojka bestående af Olmert, udenrigsminister Tzipi Livni og forsvarsminister Ehud Barak synes stadig at være uenige om, hvor vidt operationen skal indstilles eller - som premierministeren vil - skal føres ind i kernen af Gaza By og andre byer med det formål en gang for alle at eliminere Hamas' militære og politiske strukturer. 
Jernring om Gaza By
Som det så ud i aftes, var der god grund til at flytte ambulancerne fra al Quds-hospitaler. De israelske styrker har i en knibtangs-bevægelse lukket Hamas inde i Gaza Bys bykerne ved dels at indtage de tidligere israelske bosættelser syd for byen, hvorfra de kan rykke frem langs kysten, og dels stå i Jabalya-flygtningelejrens udkant nord for byen. 
Israels hærs hjemmeside angiver, at tropperne i går angreb 25 mål, herunder otte Hamas-enheder, to mortér-stillinger og fire affyringsramper. Fra søsiden sendtes 26 granater mod Gaza City og - som et absurd memento - 165 lastbiler med nødhjælp krydsede grænsen fra Israel.
Under de lakoniske erklæringer ligger en fortsat tæppebombning af det overbefolkede byområde fra luften, søsiden, med artilleri, kampvogne, morterer og fulgt af ingeniør-troppernes bulldozere, der 'baner vej' for larvefødderne uden om trafikårer, der frygtes mineret. Israels optrapning af meldinger om Hamas' "bevidste brug af civile som skjold" kan have til formål at forberede offentligheden på civile tab i en langt større skala, end hidtil set, nu hvor 930 er dræbt, heraf en fjerdedel børn, nemlig hvis de israelske styrker går ind til kernen af Gaza By, hvor mange civile nu har søgt tilflugt i mangel af flugtveje.
Hamas har et netværk af tunneller under boligområderne, der vil gøre det nemmere for dem at kæmpe en egentlig by-krig. I modsætning til tunnellerne i grænseområderne, bl.a. i Rafah, som Israel i stort har udbombet, er byerne tunnel-systemer formentlig stadig intakte. 
Vil foregribe kritik
Israelernes forargelse over, at Hamas 'gemmer sig bag civile' har samme formål; at berede en kritisk verdensopinion på monumentale rædsler i en by-krig, hvor Hamas vil have en fordel. Qassem-brigaderne er bevæbnede med håndvåben, morterer, maskingeværer, antitankvåben (PRG'er) og sprængstoffer, udover et arsenal af raketter, der i går stadig blev affyret mod den israelske by, Beersheva, men hvis intensitet er faldende som følge af den israelske offensiv. 
Israelerne har hånet Hamas-militsen for, at den ikke møder dem i "åben kamp uden for byerne", hvilket selvsagt ville være selvmord for en styrke, der er bevæbnet som en middelsvær politistyrke. 
Så Hamas 'gemmer sig' i flygtningelejre, karréer og altså blandt civile, bl.a. fordi de bor i flygtningelejre og karréer. Det er sandsynligt, at de på nuværende tidspunkt ønsker en konfrontation i de tæt bebyggede boligområder, vel vidende at det vil betyde en massakre på civile, og det er den situation, soldaten Ehud Barak og premierminister-kandidaten ved Israels valg 10. februar, Tzipi Livni, ønsker at undgå. Ikke af hensyn til de palæstinensiske ofre, som i den israelske ledelses optik er 'Hamas' ansvar', men fordi en by-krig vil betyde langt større tab end de i alt 14 dræbte, Israel har lidt. 
Erfaringerne fra begge Libanon-krigene (1982 og 2006) viser, at israelske vælgeres opbakning daler i takt med voksende tabstal. Lige nu rykker israelerne frem fra boligkvarter til boligkvarter, men i forsigtigt tempo og først efter at luftvåbenet har 'ryddet op' i terrænet foran dem med bombardementer, der udsøger såvel bygninger som alt, der bevæger sig på landjorden. Denne 'luft-paraply' bliver vanskelige at styre, hvis styrkerne når helt ind i den tæt bebyggede centrum, hvor snigskytter og mineringer vil udgøre en permanent risiko.
I går lignede situationen til punkt og prikke den skitse, en palæstinensisk kollega på avisen Al Akhbar i Beirut tegnede for flere uger siden, nemlig Gaza-striben med en 'bræmme' langs grænsen til Israel: "Sikkerhedszoner", sagde han, "efter samme model som i Libanon fra 1978 til 2000. De vil skubbe raket-batterierne tilbage i landskabet og give Israel mulighed for at kunne rykke hurtigt ind og ud i straffeaktioner".
Det arbejde er indledt. 


