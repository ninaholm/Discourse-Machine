Edward Snowden afviser spionanklager
Whistebloweren Edward Snowden siger, at han ville have kunnet leve et liv i luksus i Beijing, hvis anklagerne om, at han skulle være lejesvend for den kinesiske efterretningstjeneste, var sande


 
	Edward Snowden, whistleblower og tidligere ansat i den amerikanske efterretningstjeneste, NSA, kalder spekulationerne om, at han skulle have forsynet andre regeringer med fortrolige oplysninger for en afledningsmanøvre og smædekampagne. Hvis anklagerne om, at han skulle være spion for Kina, var sande, ville han kunne leve et liv i luksus i Beijing nu, siger Snowden.

	Den tidligere amerikanske vicepræsident Dick Cheney og andre har luftet mistanken om, at Snowden skulle være spion for Kina, på grund af Snowdens beslutning om at rejse til Hongkong, og derfra anklage den amerikanske regering for at hacke mål i både Hong Kong og det kinesiske hovedland.

	Under en livechat med The Guardians læsere skrev Snowden:

	»Det er forudsigelig mudderkastning, som jeg forudså, før jeg gik til offentligheden, eftersom de amerikanske medier automatisk skriger: ’RØDE KINA!’ om alt, der involverer HK eller PRC (Peoples’ Republic of China, på dansk Folkerepublikken Kina, red.), og formålet er at fjerne fokus fra den amerikanske regerings fejl. Stil dig selv spørgsmålet: Hvis jeg var spion for Kina, hvorfor fløj jeg så ikke direkte til Beijing? Jeg kunne leve i et palads på nuværende tidspunkt.«

	Snowden blev presset til at svare entydigt på, om han havde givet nogen form for information til Beijing og sagde: »Nej. Jeg har ikke haft nogen kontakt med den kinesiske regering … jeg arbejder udelukkende med journalister«. Kinas udenrigsminister har tidligere udtalt, at påstande om, at Snowden skulle have handlet på vegne af Beijing, er aldeles grundløse.

	Talsperson Hua Chunying sagde på et pressemøde mandag, at USA burde »forholde sig til det internationale samfunds bekymringer og krav og give … de nødvendige forklaringer« på sine efterretningsaktiviteter.

	Hendes bemærkninger faldt som svar på spørgsmål fra to statslige kinesiske medier. Tidligere har hun afvist at kommentere både Snowdens sag og hans påstande om amerikanske hackerangreb mod Hongkong og Kina.

	Tragisk

	Søndag sagde Dick Cheney til amerikanske Fox News, at Snowden var en forræder og stillede spørgsmål ved hans beslutning om at rejse til Hongkong.

	»Det gør mig mistænksom, at han tog til Kina. Det er ikke et sted, man normalt vil have lyst til at rejse hen, hvis man er optaget af frihed, lighed og den slags,« sagde han og tilføjede: »Det rejser spørgsmålet om, hvorvidt han i forvejen havde en tilknytning til landet.«

	Cheney antydede, at Snowden stadig var i besiddelse af fortrolige oplysninger, og at kineserne »formentlig ville være villige til at give ham immunitet eller beskyttelse til gengæld for det, han angiveligt ved eller ikke ved.«

	Andre har spekuleret i, at det er mere sandsynligt, at Beijing vil lade Hongkongs selvstyreregering sende Snowden tilbage til USA for at pleje de bilaterale interesser. Hong Kong er en del af Kina, men har vidtstrakt autonomi.

	Edward Snowden siger til The Guardian, at han valgte Hongkong, fordi »landet har et stærkt engagement i ytringsfrihed og retten til politisk dissidens«, og at han mener, det er et af de få steder, som er i stand til at modstå pres fra den amerikanske regering. Men han tilføjede samtidig:

	»Jeg synes, det er vældig tragisk, at en amerikaner er nødt til at flytte til et sted, som har ry for at være mindre frit end USA. Men Hongkong er kendt for frihed trods relationen til Folkerepublikken Kina.«

	Snowden tjekkede ud fra sit hotel for at flytte til en ukendt adresse sidste mandag, men fortalte til South China Morning Post, at han ville blive i Hongkong og kæmpe imod ethvert krav om udlevering.

	»Jeg er hverken forræder eller helt. Jeg er amerikaner,« sagde han til avisen.

	Stillingtagen til udlevering vil normalt være Hongkongs beslutning, men Snowden vil kunne appellere afgørelsen gennem Hong Kongs juridiske system, omend advokater vurderer, at det vil være nyttesløst.

	I teorien kan Beijing skære igennem og forhindre hans udlevering, men regeringen vil næppe risikere en meget offentlig konflikt med USA.

	Den folkelige statsstøttede kinesiske tabloidavis Global Times vurderer, at »både Hongkong og den kinesiske centralregering vil tabe ansigt«, hvis Snowden udleveres til USA . Desuden »har Snowden, i modsætning til almindelige kriminelle, ikke gjort skade på nogen. Hans forbrydelse er, at han sagde fra over for den amerikanske regerings krænkelse af menneskerettighederne. At sende Snowden tilbage til USA vil ikke blot være at forråde Snowdens tillid, men også skuffe omverdenens forventninger. Hongkongs ry ville blive plettet for altid.«

	Avisen repræsenterer ikke regeringens officielle linje og bringer ofte kontroversielle og provokerende artikler. Men efter USA’s årelange beskyldninger mod Kina for menneskeretskrænkelser og senest hackerangreb, nyder Beijing tilsyneladende denne mulighed for at rette skytset den anden vej, og Snowden-sagen får massiv dækning i medierne.

	 

© The Guardian og Information

Oversat af Nina Trige Andersen

