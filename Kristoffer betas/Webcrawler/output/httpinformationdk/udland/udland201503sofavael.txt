Sofavælgere står til kæmpesejr
Front National står til at vinde første omgang af valget i departementerne i et Frankrig, hvor præsidentens popularitet er i bund, regeringen og de gamle partier svækkede, og hvor franskmændene i bogstaveligste forstand ikke ved, hvor de hører til
Marine le Pens parti Front National står til at få flest stemmer ved lokalvalget i Frankrig.


 Jeg er bange for, at Frankrig smadrer sig totalt på Front National.«
Den franske premierminister Manuel Valls erklærede sig i sidste uge helt udtrykkeligt villig til at ’stigmatisere’ Marine le Pens parti. Det står til at blive sejrherre ved første runde af valget i departementerne, som finder sted søndag.
Alle meningsmålinger peger i den retning. Front National (FN) ligger i spidsen med cirka 30 procent og højrepartiet UMP lige efter med 29 procent. Socialisterne ligger langt tilbage i feltet med omkring 20 procent, mens grønne og andre røde formationer sakker langt bagud.
Hvis der var en national forsoning omkring terrorangrebene i Paris i januar og ’Jeg er Charlie’, er den nu totalt forduftet. Arbejdsløshedskurven, som præsident François Hollande havde lovet at knække, vender stadig spidsen truende opad. Departementsvalget ser på trods af dets lokale karakter ud til at blive endnu et protestvalg mod den siddende regering. Det udnytter både Nicolas Sarkozy i spidsen for UMP og Marine le Pen i spidsen for FN. Franskmændene har igen en følelse af, at de gamle partier er slidt op, og at de ikke ved, hvem der formår at forandre situationen. Det fremmer FN’s position som eneste nye alternativ.
Som klassisk tegn på desperationen i det politiske spekter er det sidste store emne, der i denne uge blev diskuteret i medierne, spørgsmålet om, hvorvidt kantinerne i skolerne skal fastholde retter uden svinekød.
Valgets allerstørste sejrherre ser ud til at blive sofavælgerne. Over halvdelen af de stemmeberettigede erklærer, at de ikke har tænkt sig at bevæge sig hen til urnerne.
Frankrig er i øjeblikket ved at undergå en omlægning af sine mange lag af administrative systemer. Det er nogle af de dybtgående reformer, man har lovet Bruxelles, så der lettes på de offentlige udgifter. Det lykkedes ikke at få gennemført en reform under den tidligere præsident Sarkozy, og nu er socialisterne klemt op i reformnødvendighedens hjørne.
Frankrig er delt op i regioner, departementer, cantoner og kommuner. En kommune består til tider af en lillebitte landsby – der er over 36.000 kommuner i Frankrig. Inden for det seneste år har regeringsflertallet i parlamentet stemt omfattende ændringer igennem, der halverer administrationen på lokalplan.
Regioner lagt sammen
Mens der tidligere har været tale om helt at fjerne departementerne, har man i stedet valgt at rationalisere de eksisterende institutioner. Store regioner er under ramaskrig blevet lagt sammen, så der nu kun er 13 i stedet for 22 i selve Frankrig. Alsace-Lorraine er blevet slået sammen med Champagne-Ardenne, mens Midi-Pyrenées nu hænger sammen med Languedoc-Roussillon.
På departementsplan er der også sket forandringer. De cantoner, hvorfra der stemmes medlemmer ind i Conseil Departementales (departementsrådene), er blevet skåret anderledes ud i det geografiske landskab, så vælgerantallet er blevet mere jævnt fordelt. Det har fjernet magt fra befolkningstynde landområder, og atter er der sket en halvering: Hvor der før var cirka 4.000 er der nu omkring 2.000.
Det mest surrealistiske ved det forestående valg er imidlertid, at reformerne endnu ikke er nået så langt, at det ved lov er fastlagt, hvilke opgaver der tilfalder de departementsråd, der i løbet af to valgrunder bliver etableret. Til gengæld bliver det med lige fordeling af køn – der opstilles lige mange mænd og kvinder. Men hvad arbejdsopgaverne bliver, er altså fortsat uvist.
Det er måske i lyset af denne kæmpeusikkerhed på lokalt plan, at valgkampen i så høj grad har centraliseret sig på ganske få nationale politikere. Marine le Pen rejser land og rige rundt for at stå ved siden af den hær af politikerspirer, der er stampet op af jorden for at leve op til partiets popularitet. UMP-partiets formand Sarkozy er også aktiv, især med sloganet om, at »en stemme til socialisterne er en stemme til Front National«. Det ses ret enkelt ud af de valgprocenter, der truer i meningsmålingerne: Den, der vinder første omgang, ryger direkte ind i departementsrådet, og kampen står her mellem UMP og FN.
Især de franske vælgere til venstre for midten kan derfor føle sig fristet til slet ikke at møde op. De valgte Hollande for at slippe for Sarkozy, nu tvinges de på departementsplan til at vælge UMP for at slippe for FN. Politikerlede nævnes oftest som grund til franskmændenes meget lille interesse for valg i departementer, de ikke engang længere helt ved, hvordan tager sig ud.
Så søndag risikerer farverne på kortet over departementerne for en tid helt at skifte til noget, der endnu ikke er set: Hverken UMP’s blå eller socialisternes røde, men Front Nationals farve. Ugen efter, den 29. marts, vides det så, om Marine le Pens ambition lykkes: At Front National vinder ledelsen af et departement for første gang i Frankrigs historie.

