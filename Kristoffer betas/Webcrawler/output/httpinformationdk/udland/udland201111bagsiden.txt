Bagsiden: Håndslag mod racisme
Chefen for det inter-nationale fodbold-forbund, FIFA, er ikke en mand med ordet i sin magt, har den forløbne uge endnu en gang vist
FIFA-præsident Sepp Blatter har igen gjort sig uheldigt bemærket.


 At betegne FIFA’s markante og magtfulde præsident, schweizeren Sepp Blatter, som en forfinet udøver af sit hjemlands finkalibrerede diplomatiske tradition ville være forkert. Blatter har tidligere foreslået, at kvindelige idrætsudøvere iførte sig strammere shorts for at øge sportens popularitet, at homoseksuelle fodboldfans praktiserede afholdenhed under et fremtidigt VM i Qatar samt fastslået, at den engelske landsholdsanfører John Terrys affære med en landsholdskollegas eks- kæreste ville være blevet hyldet i latinske lande.
Fodboldpræsidentens seneste fodfejl er imidlertid mere alvorlig, fordi den bevæger sig ind i et minefelt, der er lige så gammelt som fodbolden selv: racisme i en sportsverden, hvor tilhængere og udøvere af det smukke spil ikke altid agerer lige så smukt som bolden selv. Men hvor beskidt sprog på den anden side ikke er unormalt i kampens hede, og dybden af mishagsytringerne kan være svær at fastslå.
Helt konkret afviste Blatter for nylig i et interview med CNN, at racisme eksisterer i moderne fodbold.
»Måske er der en spiller, der laver en gestus eller siger et ord, som ikke er det korrekte ord at bruge. Men den spiller, som bliver ramt af det, burde sige; ’vi befinder os i en kamp, og i slutningen af kampen giver vi hinanden hånden’. Og dette kan ske, fordi vi har arbejdet så hårdt mod diskrimination,« sagde han.
Storm af protester
Udtalelsen faldt på et tidspunkt, hvor særligt engelsk fodbold har været igennem en række ubehagelige episoder, der for nogen har bragt mindelser om den tid, hvor mørklødede spillere blev mødt med en regn af bananer og mindre pæne sange fra modstandernes tilskuerrækker. Liverpools angriber Luis Suarez er netop blevet sigtet for at komme med racistiske udtalelser til en modspiller. Og føromtalte John Terry beskyldes for at have kaldt Queens Park Rangers-spilleren Anton Ferdinand »en fucking sort kusse«.
Blatters udtalelse har medført en storm af protester og krav om Blatters afgang fra politikere som den britiske sportsminister og opposionslederen Ed Miliband.
På FIFA’s hjemmeside forsøger Blatter at forklare sig og henviser til FIFA’s store arbejde mod racisme. Et arbejde, der da også stort set alle steder anerkendes og tilskrives en del af æren for, at mængden af åbenlys racisme i fodbold trods alt er faldet markant, på trods af, at skældsord af farlig og mindre farlig karakter altså stadig spyttes ud mellem tacklingerne.
Man kunne indvende, at Blatters egne udtalelser er et eksempel på manglende evne til at adskille retorik, der burde blive på banen, og retorik, der egner sig til offentligheden. Ordene burde nok aldrig være kommet uden for FIFA’s egne kridtstreger.

