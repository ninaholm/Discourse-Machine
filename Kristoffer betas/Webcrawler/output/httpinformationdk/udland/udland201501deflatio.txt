Deflationens spøgelse hjemsøger atter Europa
Priserne falder nu i eurozonen, og frygten stiger for en ond cirkel, hvor folk holder på pengene i håb om endnu større prisfald
 Mens forbrugerne benytter sig af de lavere priser på januar-udsalget, må EU’s statistiske kontor Eurostat konstatere, at der er deflation i Europa


 Et spøgelse går gennem Europa – deflationens spøgelse. Første sætning i Det kommunistiske manifest fra 1948, frit parafraseret. Spørgsmålet er, om eftersætningen i Karl Marx og Friedrich Engels’ manifest også har gyldighed i dag:
»Alle magter i det gamle Europa har sluttet sig sammen til en hellig klapjagt på dette spøgelse.«
Reaktionerne i EU var i går usikre, rådvilde, indbyrdes modstridende oven på meldingen fra EU’s statistiske kontor, Eurostat, om, at eurozonen nu er ramt af den af mange stærkt frygtede deflation.
»Eurozonens årlige inflation ventes at blive -0,2 pct. i december 2014, et fald på 0,3 pct. siden november,« lød den lakoniske melding fra Eurostat.
Inflation er den ’normale’ situation med diskrete, løbende prisstigninger, som har karakteriseret det meste af Europa i hele efterkrigstiden. Deflation er negativ inflation, dvs. faldende priser, i nyere tid kun oplevet i eurozonen et kort øjeblik i 2009, da finanskrisen var på sit allerværste. Danmark har ifølge Danmarks Statistik ikke oplevet deflation siden 1953.
Deflation i en tid med lav vækst frygtes, fordi faldende priser ofte får forbrugerne til at spare op og udskyde indkøb i forventning om, at prisfaldene fortsætter. Det giver for stort udbud af varer, yderligere faldende priser og dermed faldende indtjening. Virksomheder lukker, folk bliver arbejdsløse, forbrugsevnen skrumper, og væksten dykker yderligere. En ond cirkel, kendt fra Depressionen i 1930’erne. Og særlig slem i en situation med store private og offentlige gældsbyrder, for mens priser, indkomster og skatteprovenuer falder, forbliver gælden den samme og dermed vanskeligere at afdrage.
Olieprisen
Hovedårsagen til deflationstallet for eurozonen er de stærkt faldende oliepriser siden juni. I går var prisen på den europæiske referenceolie, Brent-olie fra Nordsøen, kortvarigt nede under 50 dollar pr. tønde, mere end en halvering i forhold til juni. Statistikken fra Eurostat fortæller om negativ inflation – altså deflation – for energipriserne på 6,3 pct. i december, mens priserne for andre varegrupper lå stabilt i omegnen af nul, afspejlende den beskedne efterspørgsel og vækst i eurozonen.
Fortsætter den internationale priskrig blandt de store olieproducenter, og fortsætter oliepriserne derfor med at falde, vil det i stigende grad slå igennem på andre varegrupper og således risikere at forstærke prisfald, deflation og den onde cirkel.
»Med oliepriser faldende mærkbart til nye lavpunkter og med det underliggende pristryk stadig begrænset som følge af den svage økonomiske aktivitet synes det stadig mere sandsynligt, at eurozonen vil opleve adskillige måneders deflation,« lød i går vurderingen fra Howard Archer, cheføkonom for Europa i den store markedsanalysevirksomhed IHS.
Samme vurdering har analytikerne i finansvirksomheden Capital Economics.
»Deflationsfasen vil kunne vare længere og folde sig mere skadeligt ud end den kortvarige, fem måneder lange periode i 2009,« skrev virksomheden i går.
En anden faktor, som peger mod fortsat deflationsfare, er arbejdsløshedstallene for eurozonen i november, også offentliggjort af Eurostat i går. Statistikken fortæller om 34.000 flere ledige i euro-landene i forlængelse af tendensen fra oktober og september med henholdsvis 63.000 og 22.000 flere ledige. November-tallene bringer antallet af ledige op på knap 18,4 mio. eller en arbejdsløshedsprocent i eurozonen på 11,5 pct., afspejlende at økonomien fortsat er stagnerende.
En tredje truende sky på himlen er situationen i Grækenland, som går til valg den 25. december. Det venstreorienterede parti Syriza står ifølge en meningsmåling fra i går til at blive valgets sejrherre med 33,8 pct. af stemmerne mod 30,5 pct. til centrum-højre-partiet Nyt Demokrati. Vinder Syriza, kan det føre til græsk krav om genforhandling af de skrappe spareprogrammer, som har været forbundet med EU’s redningspakker, og som Syriza mener spærrer for vækst og beskæftigelse i landet. Tysklands kansler Merkel har allerede bemærket, at hun hellere ser Grækenland forlade euroen end at give efter på sparekravene.
En sådan ny EU-konflikt med Grækenland kan gøre markedet og dets investorer nervøse og yderligere dæmpe investeringslyst og økonomisk aktivitet i Europa.
Optimisterne
Ikke alle ser imidlertid så bekymret på situationen. Forbrugertilliden i eurozonen er fortsat relativ høj, og der er således ingen tegn på, at prisfaldene frister forbrugerne til at holde endnu stærkere på pengene, siger den tyske markedsanalytiker og cheføkonom i Berenberg Bank, Holger Schmieding, til Der Spiegel.
»Forbrugerne, mange virksomheder og regeringer i Vesten bør fejre olieprisens kollaps. Billigere benzin frisætter forbrugernes købekraft, dæmper mange virksomheders omkostninger og sænker indirekte lånerenterne,« noterer han på bankens hjemmeside og udlægger prisfaldene som »en stor effektiv skattelettelse«.
Samme udlægning har The Guardians finansielle kommentator Larry Elliot.
»Forbrugerne mærker allerede fordelene af det positive forsyningschok via billigere benzin og stigende realindkomster,« skrev han i går med henvisning til effekten af den høje olieproduktion og de lave priser. Jo billigere varer, desto større købekraft.
»Dette vil i sidste ende give sig udslag i stærkere vækst, som i sig selv vil sætte en bund under olieprisen. Råolie vil måske falde yderligere de kommende uger, men det er usandsynligt, at prisen falder meget mere,« mener Elliot.
Presset på Draghi
Uanset hvad hviler der nu et voldsomt pres på Mario Draghi, chefen for Den Europæiske Centralbank, ECB, for at gøre noget for at bremse deflationen. ECB’s ledelse, hvis faste mål er at holde en inflation omkring to pct., holder sit næste møde den 22. januar, og her forventes Draghi at spille ud, hvis han da ikke vil afvente resultatet af det græske drama den 25. januar.
ECB har allerede sænket renten alt, hvad den kan, så det redskab til at stimulere økonomien er brugt op. Tilbage står det, de fleste venter, Draghi vil ty til, selv om Tyskland er imod: Den såkaldte kvantitative lempelse, hvor ECB via massive opkøb af statsobligationer sender nye penge i omløb i håb om at det stimulerer investerings- og forbrugslysten, sådan som det har formået i USA.
Spørgsmålet er, om det er nok, og om det ikke er for sent. Har mistillid og bekymring bidt sig fast, skal der meget til at vende stemningen. Nogle økonomer har foreslået som et næsten desperat tiltag, at ECB går uden om den finanssektor, som hidtil har tøvet med at bringe de penge i omløb via lån, som tidligere udspil har givet dem adgang til. I stedet bør ECB ty til ’helikopter-penge’, dvs. begynde at sprede penge ud over Europa, direkte til de forbrugere som fortsat tøver med at svinge kreditkortene.

