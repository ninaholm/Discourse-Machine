IMF overvejer hjælp til Pakistan og Island
Den Internationale Valutafond (IMF) kan blive nødt til at række Pakistan, Island, Ukraine og andre lande en hjælpende hånd
Ukraines præsident, Viktor Jusjtjenko, mødtes i sidste uge med chefrådgiver Ceyla Pazarbasioglu fra Den Internationale Valutafond. Ukraine ønsker et lån på op til 14 milliarder dollar.


 Trods forsigtige tegn på, at investorer er begyndt at genvinde tilliden til markederne, står Den Internationale Valutafond (IMF) klar til at hjælpe Pakistan, Island, Ukraine og andre lande med at afbøde et finansielt sammenbrud.
Pakistan ventes at ville anmode om en redningspakke til adskillige milliarder dollar fra IMF og andre organer for at undgå en betalingsbalancekrise. Det sker, når repræsentanter for den pakistanske regering og IMF mødes i Dubai.
"Umiddelbart har vi ikke brug for mere end 10-15 milliarder dollar," siger Shaukat Tarin, økonomisk rådgiver for den pakistanske premierminister, til tv-stationen Dawn News.
Pakistans finansielle tilstand er kritisk, da landets centralbank dårligt råder over tilstrækkelig udenlandsk valuta til at dække seks ugers import, samtidig med at inflationen er oppe på 25 procent.
Island, der er drevet faretruende nær bankerot, efter at fastfrosne kreditmarkeder har affødt flere islandske bankers sammenbrud, overvejer fortsat at tage imod en redningspakke fra IMF. Ifølge avisen Financial Times står Island foran at acceptere en IMF-ledet redningspakke i størrelsesordenen seks milliarder dollar.
Milliarder til Ukraine
Samtidig er Ukraine i forhandlinger med IMF om et lån på op til 14 milliarder dollar, og landets premierminister, Julia Timosjenko, siger, at man "praktisk taget har afsluttet vore forhandlinger med IMF". Derudover er IMF klar til også at hjælpe Ungarn, Tyrkiet og Serbien med at komme helskindet igennem den globale finansielle krise.
Financial Times oplyste på sin nyhedsportal mandag, at redningspakken til Island er sammensat af midler fra dels IMF, dels de nordiske lande og Japan.
Af de i alt seks milliarder dollar bidrager IMF med godt en milliard dollar, skriver avisen. Den første runde af forhandlinger om redningspakken blev afsluttet i sidste uge, uden at der kom en endelig aftale på plads. Island har dog lånt 200 millioner euro hos nationalbankerne i København og Oslo i forlængelse af en aftale fra tidligere i år.ritzau/Reuters


