Nyt krisepanel skal bistå Barack Obama
Den amerikanske præsident Barack Obama skærper tonen over for Kongressen og betegner det som utilgiveligt, hvis Kongressen ikke vedtager en genopretningsplan
Tidligere formand for USA-s nationalbank, Paul Volcker, skal hjælpe Obamas administration med at få økonomien på ret køl i landet, hvor næsten 600.000 mistede deres arbejde i januar.


 USA's præsident, Barack Obama, har udpeget et rådgivningspanel under ledelse af den tidligere formand for nationalbanken Paul Volcker til at bistå ham i bestræbelserne på at rette op på økonomien og genopbygge det amerikanske finansielle system.
Obama offentliggjorde navnene på medlemmerne af panelet ved en ceremoni i Det Hvide Hus, hvor han også advarede Senatet mod at forsinke en omfattende økonomisk redningsplan.
"Det er utilgiveligt og uansvarligt at køre fast i distraktion og forsinkelse, mens millioner af amerikanere mister deres arbejde," sagde Obama, efter at nye arbejdsløshedstal viste, at 598.000 amerikanere har mistet deres job alene i januar.
Volcker sagde, at de 15 medlemmer af rådgivningspanelet, der består af mange rivaler fra erhvervslivet, fagforeninger og forskellige eksperter, alle delte præsidentens ønsker om hurtig handling.
Volcker, der er respekteret på tværs af de politiske kløfter i Washington, får blandt andet støtte fra tidligere finansminister Lawrence Summers, der nu leder det Nationale Økonomiske Råd, og finansminister Timothy Geithner. 
Et andet fremtrædende medlem er Christina Romer, som leder de økonomiske rådgivere i Det Hvide Hus, og som er en ekspert i den store økonomiske depression.
Plan skal vedtages nu
Med de mange nye arbejdsløse i januar er arbejdsløsheden i USA nu på 7,6 procent. Det er 26 år siden, at situationen har været så slem.
"Jeg er sikker på, at medlemmerne af Senatet også har læst tallene," sagde Obama, der endnu en gang skærpede retorikken over for Kongressen:
"Jeg håber, at de deler min fornemmelse af problemets presserende karakter og drager den samme umiskendelige konklusion: Situationen kan ikke være mere alvorlig, disse tal kræver handling. Det er på tide, at Kongressen handler. Det er på tide at vedtage genopretningsplanen, så vi kan få vores økonomi i gang igen," hed det i Obamas tale. ritzau


