Flygtningeaftale med Tyrkiet på usikker grund
Selv om EU og Tyrkiet afgørende nærmede sig hinanden i jagten på en permanent flygtningeaftale, er prisen høj. Den interne modstand er stigende, fordi kvoteordninger får en række lande til at se rødt, mens flygtningestrømmene hurtigt kan finde nye veje


 Det er en hed drøm hos EU-lederne, der kan gå i opfyldelse, hvis de mange politiske puslespilsbrikker, der ligger på bordet mellem EU og Tyrkiet, snart kan blive samlet til et løsningsbillede, hvor EU genvinder kontrollen over sine ydre grænser. Hvor det handler om at redde den europæiske pasfrihed, og hvor EU ideelt set ville kunne bestemme over, hvilke flygtninge der skal rejse til Europa.
Læs også: Leder: Tæppehandlerne i Bruxelles
Det er i hvert fald ambitionen, selv om der fortsat mangler en række afgørende brikker, der skal arbejdes igennem hen over den kommende uge inden næste EU-topmøde. Trods ideen om, at Grækenland vil kunne sende alle fremtidige flygtninge og migranter retur til Tyrkiet, så nager tvivlen og uvisheden. Hvad vil der ske med Balkan-ruten? Hvor mange flygtninge vil der i fremtiden komme? Og er EU-landene parate til at tage imod flygtninge direkte fra Tyrkiet, når modstanden mod det hidtidige EU-omfordelingsprogram har givet det prædikatet fuldtonet fiasko?
Alligevel er EU ved at dreje ind mod en ny politisk model, der skal stramme gevaldigt op på den hidtige følelse af anarki og en tilstand af kontroltab, der har udstillet den europæiske politiske elite som handlingslammet og underlagt stadig mere urealistiske krav fra højrepopulisterne.
