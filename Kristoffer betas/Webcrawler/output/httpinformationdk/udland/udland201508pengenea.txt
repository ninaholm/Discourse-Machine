’Pengene er alligevel væk’
Merkels konservative parti er splittet. Egne parlamentarikere står i kø for at stemme nej til den nye græske hjælpepakke. Information har mødt én af Tysklands stærkeste kritikere, der er overbevist om at den bedste løsning er at lade Grækenland gå bankerot
Klaus-Peter Willsch fra regeringspartiet CDU er ikke bange for at gå imod sin egen kansler. Han stemmer nej til flere hjælpepakker til Grækenland og mener, at den bedste løsning for Europa og Grækenland ville være at lade landet gå statsbankerot.


 Idag vil Tyskland formentlig stemme ja til det tredje græske hjælpeprogram. Det på trods af, at en række konservative hardlinere vil stemme nej. En af de mest markante modstandere er Klaus-Peter Willsch (CDU), der trods tydelige opfordringer om at stemme ja siden 2009 kategorisk har stemt nej hver gang den tyske Forbundsdag har stillet garantier, der i sidste ende lader Tyskland betale en stor del af regningen, hvis et andet euroland skulle gå bankerot.
»Grækenland er de-facto-bankerot, og det nytter ikke at blive ved med at sende penge. Landet overlever kun, fordi andre eurolande stiller penge til rådighed. Sådan kan det ikke fortsætte,« sagde Klaus Peter Willsch i går i Berlin, forud for en prøveafstemning hos det konservative CDU.
Trods nylige trusler fra det konservative partis ledelse om, at alle de, der stemmer nej, må rømme deres pladser i en række økonomiske udvalg, er den joviale Klaus Peter Willsch ikke bange for at blive degraderet. Allerede i 2013 måtte Willsch rydde sin plads i Forbundsdagens budgetudvalg.
»I mit tilfælde er det for sent at true mig med det.«
Når Forbundsdagen i dag stemmer, vil kansler Merkel stille sig spørgsmålene: Hvor mange af hendes egne vil stemme nej? Vil der være flere end sidst? Hvordan kan hun få tvivlerne over på sin side? Spørgsmålene handler ikke kun om pengene til Grækenland, men også om samvittighed. De handler om en grundlæggende forståelse for, hvad eurosamarbejdet står for, og om sammenholdet i det tyske konservative parti.
»Jeg synes, der er højt til loftet i mit parti; at vi, der siger nej kan blive ved med at se meget kritisk på denne euroredningspolitik, der åbenlyst går i den forkerte retning,« siger Klaus Peter Willsch, der også har skrevet bogen Von Rettern und Rebellen, der groft oversat betyder ’af redningsmænd og rebeller’ og som handler om de seks år med redningspakkerne.
Men med oprørere som Willsch i partiet bliver det sværere at komme med klare indrømmelser fra Tyskland om at lette i gælden. Det vil kunne få antallet af oprørere til at stige. Det er både en styrke og en svaghed for Merkel.
For knap en måned siden stemte 65 CDU-medlemmer imod Merkels anbefaling om at genoptage forhandlingerne med Grækenland, som i sidste uge mundede ud i den hjælpepakke, der i dag formelt skal godkendes i Forbundsdagen. Regeringspartneren SPD og De Grønne stemte næsten enstemmigt ja, og det vil de formentlig gøre igen i dag.
Hjælpepakken koster 86 milliarder euro og indeholder en lang række reformtiltag, som forpligtiger den græske regering på reformer og besparelser over de kommende tre år. Dem tror Klaus Peter Willsch dog ikke meget på.
»Grækenland har allerede modtaget to hjælpepakker. Det var ikke nok. Hvorfor skulle det række med en ny, dyr, tredje hjælpepakke? Jeg tror det er en fejl, at vi smider gode penge efter dårlige, og at vi også ender med en fjerde hjælpepakke.«
Generationstyveriet
Den 54-årige Klaus Peter Willsch mener, at afstemningen i dag i sidste ende er et samvittighedsspørgsmål. Selv stemmer han nej af tre årsager.
»Jeg kan godt huske, hvad vi lovede vælgerne, dengang vi indførte euroen, nemlig at vi som politikere netop ikke gik ind for, at eurolandene indbyrdes hæfter for hinandens gæld. Desuden har vi et massivt problem med ’generationstyveriet’. Når vi taler om at forlænge løbetider og renter, er det jo det samme som at sende regningen til vore børn og børnebørn. Tyskland har i forvejen selv en gæld på to tusinde milliarder euro. Det tredje er det faktum, at hvis man belønner gældsramte lande med en lav rente, så afskaffer man samtidig det eneste pres, man har mod, at lande fortsat forgælder sig. De højere renter disciplinerer.«
En stor fejl er ifølge Willsch, at et euroland ikke kan træde ud af eurozonen.
»Eurolande skal kunne træde ud, hvis de selv finder det rigtigt. Dér mangler vi at lave gensidige aftaler. Det handler ikke om at smide Grækenland ud, men at de selv træder ud, og at vi hjælper dem med det«.
Dermed ligger han på linje med den del af det græske regeringsparti Syriza, der også går ind for at Grækenland genindfører drakmen.
Skulle det ske, betyder det, at Tyskland mister en stor del af de penge, landet allerede har stillet til rådighed som lånegarantier. Det tab er Klaus Peter Willsch klar til, at Tyskland tager på sig.
»Pengene er alligevel væk, efter min mening. Vi bør hellere gøre Grækenland den tjeneste at lade det gå bankerot i en kontrolleret proces og så afskrive en del af gælden. Så kan landet få en ny valuta, der umiddelbart resulterer i inflation, men som derefter i og med en billigere valuta kan være med til at kickstarte økonomien. Det vil være billigere for Tyskland at tage skraldet nu, i stedet for løbende at sende flere penge.«

