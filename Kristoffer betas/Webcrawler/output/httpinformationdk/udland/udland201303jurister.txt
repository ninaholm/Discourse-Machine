Jurister: Blæst om storskalalov skaber usikkerhed i Grønland
Der skal hurtigt gang i hjulene i Grønland, lyder kritikken af den kommende grønlandske regering, der vil bruge tid på at ændre spillereglerne for udenlandske selskaber


 Siumut og resten af den grønlandske regering har bebudet et opgør med den omdiskuterede storskalalov, der blev hastet igennem det grønlandske parlament i december sidste år.
Siumut er blandt andet bekymret over, hvad loven, der giver udenlandske selskaber mulighed for at ansætte tusindvis af arbejdere til lønninger langt under grønlandsk niveau, vil få af sociale konsekvenser. Derfor skal storskalaloven revideres, og det skaber endnu engang usikkerhed om fremtiden i Grønland. For en ny og revideret lovgivning kan tidligst være færdig i begyndelsen af 2014, lyder det fra jurister i Grønland, som Information har talt med. »Det vil nok skabe en opbremsning i forhold til investeringslysten,« siger Peter Schriver, der er formand for Foreningen af Grønlandske Advokater, og partner i advokatfirmaet Nuna Advokater.
Han mener, at selv hvis der arbejdes hurtigt, vil selve den parlamentariske behandling af en ny lov først kunne påbegyndes til efteråret.
»Hvis de er rigtig hurtige, kan de nå at få et forslag igennem høringer og klar til efterårets samling i oktober-november. Men det virker også meget hurtigt for den type lovarbejde,« siger Peter Schriver.
Den vurdering deles af Anders Meilvang, der foruden at være advokat i firmaet Ina Nuna i Grønland også er leder af det nystiftede Tranparency Greenland.
Skræmmer investorer væk
»Som i Danmark skal et lovforslag først stilles og derefter igennem tre behandlinger. En ny lov kan derfor tidligst blive behandlet til efteråret og først træde i kraft fra 1. januar næste år,« siger Anders Meilvang, der peger på, at Siumut netop kritiserede, at storskalaloven blev gennemført for hurtigt, og derfor må forventes at bruge en del tid på at få loven i offentligt debat.
»Hos Tranparency Greenland var vi også meget kritiske. Vi mener, at så væsentlige ændringer i lovgivningen skal debatteres ordentligt. Men vi må gå ud fra, at Siumut gør arbejdet ordentligt, når de selv har været så kritiske,« siger Anders Meilvang.
Men det skaber en vis uro blandt de udenlandske investorer.
»Problemet er selvfølgelig, at når investorerne ved, at der er ændringer på vej, så afventer de situationen. Og det kan man selv som lægmand godt forstå. De er der jo kun for afkastets skyld, så det skal der være en vis sikkerhed omkring,« siger han.
Og netop den kritik lyder fra det grønlandske erhvervsliv, der har travlt med at få gang i den grønlandske økonomi. I sidste uge rettede bestyrelsesformanden for Grønlandsbanken, Gunnar í Lida, således en heftig kritik mod den nye regering i sin årsberetning.
»Den grønlandske økonomi står over for to spor, der er vidt forskellige. Der kan komme meget kraftig økonomisk vækst som følge af et råstofgennembrud. Men sker det ikke, vil økonomien være præget af nulvækst eller måske snarere negativ vækst gennem en længere årrække,« lød kritikken, der også gik specifikt på den annoncerede revision af storskalaloven.
»Storskalaloven fra december spænder ikke ben for udviklingen, men det kan politisk uro gøre, som vi har set i forbindelse med valgkampen og politisk nølen. Samtidig er de internationale konjunkturer og konkurrenceforholdene på råstofmarkedet ikke til gunst for Grønland. Det sætter yderligere pres på Grønlands nye regering for at sikre handling og igangsætning af mineprojekter, da mulighederne ellers risikerer at være forpasset i en årrække fremover,« sagde bestyrelsesformand Gunnar í Lida i sin beretning.
Skat er også et problem
Peter Schriver fra Nuna Advokater repræsenterer en lang række klienter med interesse i erhvervsudviklingen i Grønland, men kan ikke gå ind i de specifikke sager. Han kan dog sige, at samlet set skaber det altid utryghed, når der ikke er klarhed om loven.
»Sammenholdt med den usikkerhed, der er opstået omkring beskatning, vil det naturligvis betyde, at de store investorer nok lige trækker vejret en ekstra gang. Enhver forandring vil altid betyde, at folk holder sig lidt tilbage for at se tiden an.«
Den nye grønlandske koalitionsregering har nemlig også skabt usikkerhed om, hvilken skat udenlandske råstofselskaber skal betale i Grønland.
Mens den tidligere IA-ledede regering gik ind for at beskatte selskaberne af deres overskud, ønsker den nye koalition at beskatte værdien af råstoffer – uafhængigt af, om der er overskud eller ej.
»Meget bliver sagt i en valgkamp, men lad os nu se. Den nye regering bliver jo mødt af samme virkelighed og økonomiske behov, som den afgående regering, så lad os se,« siger Peter Schriver fra Nuna Advokater.

