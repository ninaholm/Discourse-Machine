Global opvarmning sætter ny rekord
»Den globale gennemsnitstemperatur over både land og hav i juni 2015 var den højeste for en juni måned siden 1880,« skriver NOAA i en meddelelse


 Jorden er på vej mod varmeste år, siden målinger begyndte. De første seks måneder af 2015 blev tilsammen det varmeste første halvår, der er målt på Jorden, siden målingerne begyndte i 1880. Det viser en ny rapport fra USA’s Nationale Ocean og Atmosfæriske Administration (NOAA). Rekorden blev løbet i mål af juni, der globalt var 0,88 grader celsius varmere end gennemsnittet i det 20. århundrede.
»Den globale gennemsnitstemperatur over både land og hav i juni 2015 var den højeste for en juni måned siden 1880,« skriver NOAA i en meddelelse.
Dermed slår juni 2015 den hidtidige rekord, der blev sat sidste år. I januar meddelte NOAA og det amerikanske rumagentur Nasa, at 2014 var det varmeste år, der nogensinde er målt på Jorden. Nu ser 2015 ud til at være på vej til at overgå det.
Det skyldes ikke mindst vejrfænomenet El Niño, der ifølge NOAA, Japans meteorologiske institut og det australske meteorologiske bureau er særligt kraftigt i år. Det opstår, når temperaturen i Stillehavet er højere end normalt.

