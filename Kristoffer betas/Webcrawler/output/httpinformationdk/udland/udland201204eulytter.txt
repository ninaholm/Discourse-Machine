EU lytter ... men kun hvis der er  mindst en million borgere
Efter mange års tilløb er EU klar til sit folkelige gennembrud: ’Borgerinitiativet’ lyder konceptet


 Man tager vist ikke munden for fuld, hvis man påstår, at EU-samarbejdet aldrig har været den store folkelige sællert. Men det skal være slut nu. Fra 1. april har EU-Kommissionen lanceret et nyt koncept, der skal sikre, at europæerne bliver hørt. Eller i hvert fald får mulighed for det. ’Borgerinitiativet’ hedder det nye ... ja, initiativ. Via initiativet får EU-borgere mulighed for at opfordre EU-Kommissionen til at fremsætte et lovforslag. Jo, jo, det begynder i det små med en opfordring.
Men for at EU-Kommissionen ikke bliver overrendt af for mange opfordringer fra nordjyske fiskere, som ønsker større kvoter, eller Morten Messerschmidt, der ønsker at afbureaukratisere hele molevitten, har Kommissionen opstillet en række konkrete krav, som skal sikre EU-systemet mod at få alt for meget kontakt med befolkningen.
Kravene er, at mindst en million europæere fra syv forskellige lande skal skrive under på borger-initiativet, før Kommissionen er forpligtet til at se på det. Men som om det ikke var nok til at sætte dagsordenen i EU, skal der også være et bestemt antal underskrifter fra hvert af de syv lande, før det tæller som et land. Det sindrige system er, at man skal gange antallet af medlemmer af Europa-Parlamentet med 750. Hvorfor det lige er 750, melder historien intet om. Det betyder, at der skal skaffes 9.750 underskrifter fra Danmark, før Danmark tæller som et land.
Næstformanden i EU-kommissionen, slovakken Maro efovi, er begejstret for det nye tiltag.
»Efter alt det hårde arbejde og den lange ventetid er jeg glad over, at europæiske borgere endelig kan lancere borgerinitiativer ved at anmode om at få dem registreret på Kommissionens websted. Personligt er jeg spændt på at se, hvilke idéer, borgerne fremkommer med.«
Nul initiativer efter første uge
Efter den første uges tid, hvor EU-borgerne burde stå på nakken af hinanden for at oprette borgerinitiativer efter »den lange ventetid«, er der oprettet nul initiativer. Og mens spændingen stiger om, hvilket borgerinitiativ der skal være unionens første, sætter Maros Sefcovic trumf på: »Dette er en hidtil uset udvidelse af participatorisk demokrati. Det er et kraftigt redskab, som borgerne har fået til rådighed. Jeg håber, at det også vil fremme udviklingen af et reelt europæisk ’demos’, efterhånden som borgerne samles på tværs af grænserne for at diskutere spørgsmål, der er vigtige for dem alle.«
Når den ansvarlige EU-bureaukrat leverer så mundrette citater, bliver man en anelse bekymret over dét, som Kommissionen lover, de vil levere – hvis de vælger ikke at gå videre med initiativet. Kommissionen skriver nemlig videre:
»Hvis Kommissionen i sidste ende beslutter ikke at reagere på et borgerinitiativ, vil den på en klar måde redegøre for årsagen hertil i en officiel meddelelse.«
Så stor er takken for den folkelige opbakning fra en million europæere fra syv forskellige lande…

