Ukraine stopper lukrativt våbensalg til Rusland
Den nye ukrainske præsident har nedlagt forbud mod våbensalg til Rusland og forventes fredag at underskrive den associeringsaftale med EU, der i november sidste år startede urolighederne i Kijev. Prisen bliver høj for begge lande – men højest for Ukraine selv, vurderer iagttagere
En stor del af Ruslands våben og militære udstyr bliver produceret i Ukraine – blandt andet 80 pct. af motorerne til de russiske helikoptere. Men nu vil Ukraine ikke længere samarbejde militært med Rusland – en beslutning, der på kort sigt vil skade Ukraine mere end Rusland.


 Det virker logisk: Ukraine kan ikke levere våben og højteknologisk udstyr til et russisk militær, der efterfølgende vender samme våben mod Ukraine selv. Og det er da også netop af den grund, at Ukraines vicepremierminister, Vitalij Jarema, i sidste uge meddelte, at landet på ordre fra den nytiltrådte præsident, Petro Porosjenko, har »stoppet al samarbejde i den militærindustrielle sektor i Den Russiske Føderation«.
Imidlertid har det næppe været en let beslutning, forklarer flere militæreksperter, for stoppet vil efter alt at dømme gøre mest ondt på Ukraine selv: »Det er en enormt stor beslutning, fordi de to landes militærindustrier er så nært forbundet. Det vil betyde tab i milliardklassen. Men politisk kan Ukraine ikke fortsætte det militære samarbejde, så længe Rusland bruger disse våben til at destabilisere dele af landet,« siger Paul Ivan, som er politisk analytiker i tænketanken European Policy Centre i Bruxelles, til Information.
Han vurderer, at det vil gøre ondt på begge parter, men at »Rusland vil være bedre i stand til at klare samarbejdsstoppet end Ukraine«.
Aleksej Arbatov fra Carnegie Endowment for International Peace i Moskva påpeger, at et stop for eksporten af våben til Rusland vil gøre ualmindelig ondt på det næsten ruinerede Ukraine og muligvis føre til lukning af adskillige våbenfabrikker i Østukraine og tab af tusindvis af job.
»Ukraines forsvarskontrakter med Rusland er samlet set mere end 15 mia. dollar værd,« siger han til Businessweek.com og påpeger, at det svarer til den lånepakke, de vestlige lande har tilbudt Ukraine.
Historisk samarbejde
De to landes militære industrier har været nært forbundne siden sovjettiden, hvor Ukraine i 1980’erne stod for omkring 30 procent af den sovjetiske produktion af militært materiel. Selv om samarbejdet i de seneste år har været for nedadgående, vil Ukraines beslutning om at stoppe det ifølge nyhedsbureauet Itar-Tass berøre 79 ukrainske og 859 russiske forsvarsvirksomheder.
»Ruslands forsvarsindustri er knyttet til Ukraine, hvad end den kan lide det eller ej. Sammenkoblingen er meget dybt rodfæstet, og skilsmissen kan kun blive rodet,« siger Ruslan Pukhov, direktør for forsvarstænketanken CAST i Moskva, til Moscow Times.
»Vi taler ikke om hundredvis af komponenter, systemer osv. Vi taler som tusindvis,« tilføjer han.
Problemet for Ukraine er, at de produkter, det sælger, for en stor dels vedkommende er specialudviklet til det russiske marked, hvilket gør det næsten umuligt at finde nye kunder blandt de vestlige lande.
»De vil kunne sælge noget, men meget af udstyret har været produceret til det russiske marked. Så på kort sigt anser jeg det for mere sandsynligt, at samarbejdet med Rusland genoptages, end at der opstår et tættere samarbejde med Europa. Men det afhænger helt af, hvordan konflikten udvikler sig,« siger Paul Ivan, som medgiver, at en afslutning i øjeblikket ikke ser ud til at være nært forestående.
»Men det er et incitament til at opnå en aftale,« pointerer han.
Ruslands pris
Selv om Ukraine umiddelbart vil blive ramt hårdest af eksportstoppet, er der da heller ingen tvivl om, at det vil gøre ondt på Rusland. Ikke mindst vil det true det moderniseringsprogram, som præsident Vladimir Putin satte i gang i 2012, efter at landets invasion af Georgien i 2008 havde afsløret markante mangler – både hvad angår militært udstyr og træning. Putin vil over en 10-årig periode bruge 755 mia. dollar på projektet.
»Ukraine spiller en meget prominent rolle i den plan,« forklarer Omar Lamrani, en militærekspert ved Stratfor, til Businessweek.com.
»Selv om Rusland på sigt ønsker at frigøre sig fra ukrainerne og opbygge sin egen uafhængige våbenindustri, betyder det ikke, at det kan gøre det på så kort tid, især ikke midt i moderniseringsfasen,« tilføjer han med henvisning til, at Rusland har reageret på Ukraines eksportstop ved at sige, at det selv vil kunne udfylde hullet inden for to-tre år.
Det tvivler Paul Ivan også på og tilføjer, at stoppet for leverancer også kan give Rusland problemer på kort sigt: »Problemet for Rusland er, at de ukrainske fabrikker leverer en række højteknologiske komponenter, som kun bliver produceret i Ukraine. Bl.a. producerer Ukraine 80 procent af motorerne til Ruslands helikoptere,« siger han.
Vestens rolle
Det russiske moderniseringsprojekt er allerede blevet ramt som resultat af krisen, påpeger eksperterne, idet USA og NATO har lukket ned for alt samarbejde, mens Israel har stoppet visse dele af sin eksport til landet i et forsøg på at balancere mellem storkunden Rusland og dets kerneallierede USA.
Tyskland har sat bygningen af et moderne træningsanlæg i Rusland på standby, hvor tusindvis af russiske soldater skulle have været skolet. Frankrig har derimod afvist at stoppe salget af to Mistral-transportskibe til Rusland til en pris på 1,7 mia. dollar.
»Frankrig har fortsat samarbejdet med Rusland. Jeg har set forslag om, at NATO kunne købe skibene i stedet, men Frankrig har ikke været villig til at ofre egne interesser,« fortæller Paul Ivan, der vurderer, at det russiske moderniseringsprogram alligevel vil blive forsinket som resultat af krisen.
»På den anden side vil det øge Ruslands motivation for at investere i det,« tilføjer han.
Ivan mener først og fremmest, at det, Rusland har tabt som resultat af annekteringen af Krim, er global anseelse. Og selve Ukraine.
Præsident Petro Porosjenko meddelte forleden, at han på fredag i Bruxelles agter at underskrive den associeringsaftale med EU, som hans forgænger, Viktor Janukovitj, nægtede at underskrive efter pres fra Rusland, hvilket var årsagen til, at urolighederne i landet brød ud i første omgang.
Skriver Porosjenko under på fredag, vil Ukraine blive indlemmet i det europæiske frihandelsområde i stedet for det russiskledede Eurasian Economic Community af tidligere Sovjetstater. På sigt vil det styrke Ukraine, selv om prisen på kort sigt vil være høj, mener Paul Ivan.
»Et økonomisk samarbejde med Europa vil hjælpe Ukraine økonomisk, og på sigt betyder det, at landet kan kanalisere flere penge ind i selv at opkøbe det militære udstyr, dets fabrikker producerer,« siger han.

