Obamas kattepine
De voldsomme begivenheder i Egypten udgør et alvorligt dilemma for den amerikanske regering. Skal Washington  svigte sin 30 år gamle alliance med præsident Mubarak og satse på oprøret uden garanti for, hvad det medfører? Eksperter ønsker en helt ny amerikansk strategi for Mellemøsten
Mens omverdenen har presset på for at få USA's præsident Barack Obama (th.) til at øge presset på Egyptens præsident Mubarak (tv.), stiger kritikken fra blandt andet amerikanske konservative, der beskylder Obama for at have ladt en trofast ven i stikken.


 BOSTON/WASHINGTON DC - Opstanden i Egypten nødvendiggør en omlægning af amerikansk mellemøstpolitik. Men Obama-regeringen har haft svært ved at finde sine diplomatiske ben i lyset af den eskalerende udvikling i Cairos gader. Det konkluderer en række eksperter, som Information har talt med.
Egypten er et af de lande i Mellemøsten, som USA har de tætteste forbindelser til. Så da Mubaraks regime i forgårs tilsyneladende tilsidesatte USA's præsident Barack Obamas krav om at stoppe volden i Cairo og igangsætte et regimeskifte med det samme, satte det også gang i en amerikansk politisk krise angående håndteringen af en både nær og besværlig samarbejdspartner. Mens omverdenen opfordrede til, at USA's pres måtte øge sit pres på Mubarak, voksede kritikken blandt amerikanske konservative af, at Obama havde ladt en trofast ven i stikken.
Over de seneste 30 år har USA støttet den egyptiske regering med over 60 mia. dollar i bistand; den egyptiske efterretningstjeneste og landets militær har også nære forbindelser med USA. Amerika ser Egypten som en garant for, at der ikke igen vil udbryde en krig mellem Israel og dette lands arabiske naboer og som en afgørende spiller i den israelsk-palæstinensiske fredsproces, samt som en uvurderlig partner i bekæmpelsen af globale terrornetværk.
Helt nye spilleregler
Brian Katulis er seniorforsker ved tænketanken Center for American Progress i Washington, hvor han arbejder med USA's nationale sikkerhedspolitik i Mellemøsten og Sydøstasien. Han mener, at præsident Obamas nye krav om frie og fair valg langtfra er tilstrækkeligt:
»Der bliver behov for dybere, konstitutionelle reformer og nye spilleregler for magtdeling mellem forskellige oppositionsgrupper, hvilket er langt mere kompliceret, end om Mubarak bliver eller ej. De seneste ugers begivenheder kalder på en helt ny amerikansk regional sikkerhedspolitisk strategi for Mellemøsten.«
Han fortsætter: »Hvad der sker i Egypten, begrænser sig ikke kun til Egypten, så hele regionen ser nu på Obama. Hvordan vil han håndtere sin gamle allierede? Det vil få enorm betydning for de andre arabiske allierede: Jordan, Yemen og Saudi-Arabien. Og i Tel Aviv: Hvad vil der ske med det første land, som stiftede fred med Israel? Egypten er simpelt hen en af de helt centrale omdrejningspunkter for den amerikanske politik i Mellemøsten. Og de gamle metoder - at lave underhåndsaftaler med autokratiske arabiske ledere - virker ikke mere på baggrund af de økonomiske, demografiske og politiske tendenser i regionen.«
Fra skåltaler til handling
Gary Sick er professor ved Columbia University og ekspert i Mellemøsten. Han var medlem af USA's nationale sikkerhedsråd under præsidenterne Ford, Carter og Reagan. Han er enig med Katulis:
»Der er behov for en ny amerikansk regional politik for Mellemøsten. Det er på tide at bakke retorikken om, at USA står på demokratiets og folkets side, op med politisk handling.«
At der er behov for at sætte handling bag skåltalerne er en pointe som Bahey el-Din Hassan, direktør for Cairo Institute for Human Rights Studies, deler. Til magasinet Foreign Policy siger han:
»Det egyptiske oprør giver USA med en enestående mulighed for at holde de ikke opfyldte løfter fra Obamas berømte tale i Kairo fra 2009. Dengang lovede den amerikanske præsident, at han ville stå bag de arabiske befolkninger, men i virkeligheden har USA støttet de undertrykkende regimer mod deres egne befolkninger, hvilket i det lange løb ikke er i Amerikas interesse.«
Hykleriet har en årsag
Gary Sick uddyber:
»Det fundamentale problem for USA er, at vores politik fremstår så hyklerisk, men i virkeligheden er baggrunden selvfølgelig enkel. Det var en diktator, Anwar Sadat, der muliggjorde freden med Israel, og det er en anden diktator - Mubarak - som har holdt fredsaftalen og dermed holdt hele regionen stabil. Det ligger bag vores 60 mia. dollar i samlet støtte til Egypten og de over 100 mia. dollar til Israel. En stor investering ja, men ikke for at undgå en krig mellem Israel og Israels naboer.«
Sick tilføjer, at hvis man antager, at konflikten også i høj grad handler om Israel, så er urolighederne »ikke længere et udenrigspolitisk anliggende for USA, men i høj grad indenrigspolitisk - især i et år, hvor kampen op til præsidentvalget starter. Oddsene er ekstremt høje.«
Joseph S. Nye er professor ved Harvard University og tidligere viceforsvarsminister under Bill Clinton. Han siger til Information:
»Det ville være fint for USA, hvis man bare kunne støtte demokratiet. Men der er en regering, som har spillet en rolle i fredsprocessen, og hvis du støder den fra dig, kan det få meget alvorlige konsekvenser. Alt i alt mener jeg, at Obamas regering har gjort det så godt, som det er muligt. De kunne have presset Muabarak stærkere fra starten, men i betragtning af hvor flydende situationen så ud, er det rimeligt, at de forsøgte at balancere.«
Gammel gæld
- Hvad er det, der er gået galt i Mellemøsten for USA, og kan skaden repareres?
»Det skal ses i et historisk perspektiv. Vi betaler prisen i Iran for beslutninger taget i 1950'erne (da CIA stod bag kuppet i Iran, red.). Og nu betaler vi prisen i Egypten for en politik, der er over 20 år gammel. Vi skulle have presset på for reformer langt tidligere. Condoleezza Rice holdt en omtalt tale i Cairo om demokrati i 2005, men på det tidspunkt sad Mubarak tungt på magten.«
Endelig peger Gary Sick på, at der er en risiko for, at bevægelsen risikerer at slå over i vold og ekstremisme, hvilket ikke er til USA's fordel:
»En udvikling, hvor radikale muslimske bevægelser får vind i sejlene, er det værst tænkelige scenario set med amerikanske øjne.«
Det er en frygt som Jeffrey Goodwin, professor i sociologi ved New York University deler. Han er forsker i revolutionsteori og siger:
»Jeg tror, at den amerikanske regering gør ret i at frygte en radikalisering, hvis protesterne trækker ud. Mellem linjerne hører jeg Obama sige, at han vil af med Mubarak nu, præcist fordi han frygter, at begivenhederne vil løbe løbsk og dermed utilsigtet styrke de mere radikale politiske ledere i landet. En radikal revolution vil have alvorlige konsekvenser for USA.«
Unikt historisk øjeblik
Professor Sick ser denne risiko, men understreger, at situationen også byder på enorme muligheder:
»Verden står lige nu i et af disse sjældne historiske øjeblikke, hvor der bliver vendt op og ned på alt, hvad vi i USA troede, vi vidste og kunne regne med. Alt forandrer sig; det eneste, der allerede nu er sikkert, er, at vi ikke kan vende tilbage. Dermed kan den amerikanske politik heller ikke blive ved status quo. Vi taler om et total reboot, nøjagtigt som dengang Iran undergik store forandringer og hele USA's strategi for Den Persiske Golf måtte omlægges.«


