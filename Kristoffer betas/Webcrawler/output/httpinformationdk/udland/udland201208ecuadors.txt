Ecuadors regering lukker kritiske medier på stribe
Julian Assange opnår muligvis asyl i Ecuador, hvor landets regering og præsident driv er politisk klapjagt på kritiske medier
Ecuadors præsident, Rafael Correa, på balkonen i præsidentpaladset i Quito den 1. august sammen med Julian Assanges mor, Christine Assange, som formodentlig var ovre at sondere terrænet, hvis sønnen ender med at få asyl i Ecuador.


 Mens kongressen i Ecuador sent i går efter redaktionens slutning debatterede, om det sydamerikanske land skal tilbyde politisk asyl til Wiki-leaks stifter Juliane Assange, så har ytringsfriheden trange kår i Ecuador.
Siden januar har de ecuadorianske myndigheder med forskellige mere eller mindre saglige begrundelser således lukket 14 radio- og tv-stationer og uddelt bøder i million-dollar klassen til forfattere og journalister for deres arbejde.  
»Listen over medier, der enten lukkes eller sanktioneres er vokset med skræmmende hast siden starten af året,« skriver den franskbaserede internationale medieorganisation, Journalister den Grænser, der særligt hæfter sig ved to sager.
Krænket præsident
Den ene er retssagen mod dagbladet El Universo, der endte med et sagsanlæg på 40 mio. dollar samt tre års fængsel til tre af avisens medredaktører efter at have bragt en klumme, hvor præsident Rafael Correa blev kaldt ’en diktator’, der havde bragt civile liv i fare under urolighederne i 2010 i hovedstaden Quito.
Præsident Correa følte, at »hans ære blev krænket« af kommentaren og anlagde et civilt søgsmål – som præsidenten efterfølgende vandt ved højesteret.
»Dommen viser, at El Universo løj, at det er muligt at retsforfølge ikke kun klovnene, men også selve cirkusdirektøren – og at landets borgere kan sætte sig op imod pressens misbrug,« sagde præsident Rafael Correa efterfølgende.
En lignende sag – også fra i år – er mod to medforfattere til bogen Gran Hermano (Storebror, red.), der bygger på en undersøgelse af netop præsidentens storebror, der i løbet af Rafael Correas embedsperiode har opnået kontrakter med staten for mere end 150 mio. dollar.
Straffene er uproportionelle
Igen følte præsident Correa sig krænket, og igen anlagde præsidenten et civilt søgsmål, hvor han forlangte 10 mio. dollar i kompensation.
»De to sager illustrerer et system med uforholdsvis hårde straffe, der kun fordrer til selvcensur,« mener organisationen Journalister Uden Grænser, der fortsætter:
»På trods af de ekstremt fornærmende bemærkninger, giver størrelsen på straffen mod El Universo og dets repræsentanter anledning til at frygte for pressens frihed. Med sagen mod Gran Hermano er det journalisters muligheder for at bedrive undersøgende journalistik, der bringes i fare,« mener altså Journalister uden Grænser, der stiller spørgsmålet:
»Vi l nogen i fremtiden turde tage risikoen og offentligt kritisere en højtstående person?«
Min fjendes fjende
Så hvorfor vil Julian Assange, der af venner og fans regnes for ytringsfrihedens ypperste vogter, søge politisk asyl i et land som Ecuador?
Michael Shifter, direktør i tænketanken Inter-American Dialogue, mener, at svaret skal findes i den fælles fjende, USA.
»Det er ironisk, at én som Correa, der kritiseres for sine angreb på pressefriheden, allierer sig med (Julian Assange, red.), der regnes for ytringsfrihedens førstemand,« siger Michael Shifter, og fortsætter:
»Men det, der bringer dem sammen, er deres fælle s modstand overfor USA,« siger Michael Shifter til den amerikanske tv-station CNBC.
 

