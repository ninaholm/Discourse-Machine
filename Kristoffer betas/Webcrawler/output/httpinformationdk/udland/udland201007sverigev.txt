I Sverige vil alle være det nye arbejderparti
Den svenske valgkamp er for alvor skudt i gang. På den årligt tilbagevendende politikeruge Almedalen på Gotland - en Roskilde Festival for politikere, meningsdannere, debattører, lobbyister og pressefolk - blev det mere end antydet, at valgkampen kommer til at handle om, hvem der er mest arbejderparti
Statsminister Fredrik Reinfeldt var den første partileder, der talte ved sidste uges politikertræf i Almedalen på Gotland, og han blev modtaget med stor begejstring hos de fremmødte. Statsministeren sagde i sin tale blandt andet, at der ikke bliver tale om nye skattelettelser i 2011.


 Det har været en dramatisk uge i svensk politik. Det har nemlig været Almedalsuge - et slags årligt tilbagevendende rockfestival for politikere, lobbyister, pressefolk og meningsdannere på Gotland, hvor politikerne for en gangs skyld løsner slipset og sviner hinanden til på en måde, de holder sig for gode til resten af året. Dramatikken i år blev ikke mindre af, at der er valg til september. Et historisk valg, som lederen af den politiske redaktion på dagbladet Dagens Nyheter kalder det.
»Enten får vi for første gang en kvindelig statsminister (socialdemokraternes Mona Sahlin, red.). Eller så får en borgerlig regering for første gang lov til at regere i to valgperioder. Det er aldrig sket før, at en borgerlig regering er blevet genvalgt. Det kommer til at forandre Sverige, uanset hvem der vinder,« siger journalist og forfatter Henrik Brors fra Dagens Nyheter - en avis, der lige som alle andre svenske aviser har etableret store politiske redaktioner på Gotland.
Et drengerøvsparti
Og partierne spildte ikke tiden i Almedalen, for der skulle campaignes. Først brændte det svenske feministparti, Feministisk Initiativ, 100.000 kroner af for at gøre opmærksom på forskellen mellem mænds og kvinders lønninger. Partilederen Gudrun Schyman havde tændt op i grillen og futtede så sedler af på et torv midt i det idylliske Visby. Siden måtte arbejdsmarkedsminister Sven Otto Littorin gå af - angiveligt på grund af en belastende forældremyndighedssag. Han græd. Men formiddagsavisen Aftonbladet mente dog at kunne bevise, at hans pludselige afgang - og efterfølgende tårer - skyldtes, at han havde begået en kriminel handling i 2006. Hvad den handlede om, ville avisen først ikke afsløre, men efterfølgende kom det frem, at ministeren tilsyneladende havde købt sex.
Centerpartiets Maud Olfosson rokkede løs foran scenen til »We built this city«, mens hendes mand tog billeder af hende.
Venstrepartiets Lars Ohly lancerede ideen om, at kommende fædre ikke skal drikke under deres koners og kæresters graviditeter i solidaritet, mens tilhørerne sippede til deres rosévin. Centerpartiet blev hængt ud, fordi de til deres partiarrangement havde solgt spiritus til 16-årige. Socialminister Göran Hägglund fra Kristendemokraterna ankom tydeligt afkræftet efter en alvorlig drikkevandsforgiftning, og justitsminister Beatrice Ask, som ellers havde pralet med, at hun ville køre land og rige rundt i en lyserød campingvogn og føre valgkampagne, skulle slet ikke sove i campingvogn, som hun havde lovet.
Nej, hun var fløjet til Gotland og tjekkede så ind på det komfortable Wisby Hotell. Men værst på Almedalsugen 2010 var alligevel, da Moderaternas tidligere pressechef Lena Magnegård, som blev fyret efter katastrofevalget i 2002, anklagede regeringspartiet Moderaterna for at være et mandschauvinistisk parti. Eller som hun sagde:
»Tidligere var det et gammelmandsparti, nu er det et drengerøvsparti«.
Men som hun også måtte erkende, så var det blevet lidt bedre. Nu kommenterer de trods alt ikke længere størrelsen på ens bryster, mente hun.
Skandaler har der været nok af i Almedalen, også selv om man har prøvet at gardere sig ved at give ministrenes pressesekretærer alkohol- og partyforbud. For valgkampen er indledt.
Så frækt, Reinfeldt
I Sverige betyder det kampen om, hvem der er det rigtige arbejderparti.
»Vi er det eneste arbejderparti,« sagde den borgerlige statsminister, moderaten Fredrik Reinfeldt, da han som den første talte på Almedalsugen. Derfor bliver der heller ingen nye skattelettelser, sagde han.
I stedet vil Moderaterna bruge flere penge på velfærd. Mere til de syge, til de ældre og til uddannelse, sagde han og hev en lap papir ud af skjortelommen. Det var Sveriges bedst bevarede hemmelighed, afslørede han. På sedlen havde han oppositionens plan for at hæve skatterne, mens han selv havde han travlt med at fremhæve Moderaternas arbejderklassekvaliteter.
»Almenvellet, mådeholdenheden. Det er sådan, vi har udviklet Nya Moderaterna,« sagde Fredrik Reinfeldt, der inden valget i 2006, tilføjede det lille ord 'nye' til partinavnet for at støve partiets konservative image af.
»Smag lige på det,« skrev Lena Mellin, chefredaktør på Aftonbladet bagefter i sin avis.
»Hvilket parti mener ikke, at det er samfundsbærende? Hvilket parti synes, at de repræsenterer særinteresser? Hvilket parti hævder, at det er umådeholdent, fråsende, ansvarsløst? Intet. Absolut intet,« skrev hun om Moderaternas første forsøg på at genvinde regeringsmagten. Noget der ikke er lykkedes nogen borgerlig regering i de seneste 80 år - borgerlige statsministre har kun udgjort en parentes i Sverige.
Men Fredrik Reinfeldt står stærkt i meningsmålingerne. Han er den absolut mest troværdige politiker, viser målinger, der placerer socialdemokraternes Mona Sahlin på en grim femteplads.
»Skridt for skridt har Fredrik Reinfeldt ført Moderaterna ind mod midten for at lokke midtervælgerne, og nu sigter han på de socialdemokratiske kernevælgere,« siger Henrik Brors fra Dagens Nyheter.
»Det er det, der er nyt her. Moderaterna er kendt som det store skattelettelsesparti nummer ét, men nu siger, han, at der ikke kommer flere skattelettelser i 2011. Det var en overraskende besked fra ham, men det er selvfølgelig for at afmontere de rød-grønnes kritik af ham.«
Tidligere har socialdemokraterne nemlig stået som garant for velfærden, men nu er Moderaterna begyndt at overtage dagsordenen, og det er socialdemokraterne selvfølgelig utilfredse med. Derfor har de også længe kørt på, at Fredrik Reinfeldt er begyndt at efterligne den tidligere, socialdemokratiske statsminister, Göran Persson. Efterhånden taler flere og flere da også om, at Reinfeldt er begyndt at efterligne Perssons - manglende - budskaber under valgkampen i 2006. Men Moderaterna selv er ikke kede af det. De har netop efterlignet socialdemokraternes valgplakat fra 1985. Dengang blev den socialdemokratiske legende og daværende statsminister Olof Palme fotograferet foran en plakat med teksten: »Jeg stemmer på socialdemokraterne, for jeg vil have orden i Sveriges økonomi«.
På billedet var der en yuppie i en åben sportsvogn med en dalmatiner på passagersædet. I dag er partinavnet udskiftet med Moderaternas, i bilen sidder der en arbejder i stedet for en yuppie, dalmatineren er blevet til en golden retriever, og sportsvognen er blevet til en gammel Saab.
Vælg den svenske model
Men mens Moderaterna forsøger at gøre sig selv til Sveriges nye arbejderparti, har socialdemokraterne travlt med at gøre Moderaterna til et overklasseparti.
»En ny lov gør det muligt at springe køen over til sygehuset. En ny lov gør det muligt at sælge de universitetshospitaler, hvor vores forskning bliver bedrevet. I dag 2010 bliver kræftsyge henvist til en tilværelse på kontanthjælp,« sagde Mona Sahlin, da hun holdt sin tale torsdag for 4.300 tilhørere - blandt andre Lisbeth Palme.
Hun kaldte det kommende valg for et skæbnevalg, og hun kritiserede den borgerlige regering for at stå for en politik med »vip-rum og flødeskum«.
»Jeg vil øge den sociale mobilitet. Jeg vil, at vi holder Sverige samlet. Jeg hader virkelig denne her over- og underordning, der bliver resultatet, når kløften mellem rig og fattig øges,« sagde hun og trumfede med: »Vælg den svenske model« - underforstået hende selv.
Hun forsøgte ihærdigt at tale til sine kernevælgere, mener Henrik Brors fra Dagens Nyheter. Men hun har også brug for flere end dem. Mona Sahlin og socialdemokraterne står historisk dårligt - endnu dårligere end ved katastrofevalget 2006, hvor de nåede et lavpunkt i Socialdemokraternas historie med kun 35 procent af stemmerne.
»Det går dårligt for socialdemokraterne, men det går endnu dårligere for Mona Sahlin. Det er ikke lykkedes hende at fremstå som en stærk leder, og økonomisk har socialdemokraterne fremstået lammede i forhold til regeringen. Det har gjort, at de problemer, hun havde i 90'erne, da hun blev tvunget til at gå af som statsministerkandidat, er kommet tilbage til hende og til socialdemokraterne,« siger Henrik Brors.

