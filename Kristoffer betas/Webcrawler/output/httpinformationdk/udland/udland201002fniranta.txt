FN: Iran tættere på atomvåben, end vi tror
FN's atomagentur siger for første gang, at der er grund til at frygte, at Iran måske er på vej til at have atommissiler. Iranerne fastholder, at deres atomprogram kun tjener civile formål


 I en foruroligende ny advarsel siger FN's atomagentur i Wien (IAEA) for første gang, at der er grund til at frygte, at Iran kan være på vej til at have atommissiler.
Denne opdagelse, som er blevet lækket fra en rapport, der offentliggøres i næste måned, vil helt sikkert skabe bekymring for, om tiden er ved at løbe ud for at gribe hårdere ind over for Teheran, som i årevis har leget katten efter musen med Vesten ved at hævde, at landets atomanlæg udelukkende tjener civile formål, men samtidig ignorerer de FN-resolutioner, som kræver, at Iran indstiller sine aktiviteter med berigelse af uran.
Israel har åbent advaret om, at landet ikke kan udelukke muligheden for et militært angreb mod Iran. Landet ligger inden for de iranske missilers rækkevidde, og Irans præsident, Mahmoud Ahmadinejad, har mere end en gang talt om behovet for at »slette Israel fra landkortet«.
Skalkeskjul
Den nye rapport fra IAEA er skrevet af agenturets nye direktør, Yukiya Amano, og vil blive præsenteret på et møde i næste måned. Dens indhold blev forleden gennemset af journalister fra både Associated Press og Reuters. P.J. Crowley, en talsmand for det amerikanske udenrigsministerium udtalte, at rapporten understøtter Washingtons »fortsatte bekymring« over Irans adfærd. Crowley sagde også, at USA ikke forstår, hvorfor Iran har nægtet at »sætte sig til forhandlingsbordet til en konstruktiv snak« om sit atomprogram:
»Det er man nødt til at drage nogle konklusioner fra,« tilføjede han.
Rapporten indeholder også en bekræftelse af, at Iran har haft held til at berige en meget lille del af sit uranlager til et niveau på 20 procent umiddelbart efter tidligere i denne måned at have meddelt, at man agtede at gøre det.
Det er stadig ikke nok til at fremstille en atombombe, men ifølge eksperter skal der ikke meget mere beriget uran til, før det punkt er nået. Under Yukiya Amanos forgænger i IAEA, Mohamed ElBaradei, mente mange, at agenturet nedtonede bekymringerne for, at Iran brugte sit civile atomprogram som et skalkeskjul for langt farligere projekter.
ElBaradei, der længe blev betragtet med en vis mistro i Washington og andre vestlige hovedstæder, har siden udtrykt interesse for at stille op til præsidentvalget i Egypten
Nye sanktioner
De nye toner fra IAEA er dog i modstrid med den seneste amerikanske efterretningsrapport, der hævder, at Iran rent faktisk forsøgte at fremstille en atombombe indtil 2003, hvor disse aktiviteter blev indstillet.
Men der kommer snart en ny amerikansk vurdering, og den forventes at male et meget mørkere billede af Irans egentlige hensigter.
I rapporten klager Amano over Irans fortsatte modstand mod de inspektioner, som skulle lede efter tegn på en afledningsmanøvre, og sagde, at dette »giver anledning til bekymring om mulige militære aspekter ved Irans atomprogram«.
IAEA's nye opdagelser vil utvivlsomt vække bekymring i Washington, London og andre vestlige hovedstæder, men det kan også bidrage til at styrke beslutsomheden hos de lande, som forbereder sig på at drøfte nye sanktioner mod Iran i FN i New York.
En kritisk rapport fra IAEA kan også gøre det sværere for Kina, som længe har været modstander af skrappere foranstaltninger, at modstå opfordringer til nye sanktioner.
Iran reagerede på nyheden med en erklæring fra landets repræsentant i IAEA, der hævder, at rapporten blot beviser, at landet kun har fredelige hensigter:
»IAEA's nye rapport bekræfter, at Irans atomprogram kun tjener fredelige formål og ikke afviger i retning af militære formål,« sagde Ali Asghar Soltanieh til det iranske nyhedsbureau IRNA.
© The Independent og Information
Oversat af Mads Frese

