Hizbollah hævner sig med bombe mod israelsk patrulje
Den militante bevægelse Hizbollah har taget skylden for et bombeangreb på en israelsk militærpatrulje i grænseområdet mellem Libanon og Israel i går


 Den militante bevægelse Hizbollah har taget skylden for et bombeangreb på en israelsk militærpatrulje i grænseområdet mellem Libanon og Israel i går.
Bomben, der gik af under et pansret militærkøretøj, var ifølge den libanesiske gruppe hævn for et israelsk luftbombardement over Syrien i slutningen af december.
Hizbollahs øverste leder, Hassan Nasrallah, sagde efter luftangrebet før nytår, at man ville gengælde et luftangreb, som kostede Samir Kantar livet – en militant Hizbollah- leder som sad fængslet tre årtier i Israel for drab på tre israelere.
Den libanesiske bevægelse kæm- per side om side med Syriens regeringshær. Gårsdagens bombeangreb blev besvaret af israelsk artilleribeskydning mod den libanesiske grænseby al-Wazzani.
I beskeden fra Hizbollah hedder det, at angrebet mod den israelske patrulje blev udført af en militant gruppe opkaldt efter Kantar.
Kantar var leder af den libanesiske gruppes militære operationer i Golanhøjderne, som delvist er under israelsk besættelse efter Seksdageskrigen i 1967.
Israel bekræftede i går, at en patrulje blev ramt af en vejsidebombe i området Sheeba Farms.
En talsmand for den israelske forsvar, Peter Lerner, skriver på Twitter, at angrebet blev besvaret med artilleri.
Forsvaret siger, modsat Hizbollah, at ingen israelske soldater blev såret i bombeangrebet.
Sheeba Farms har været besat af Israel siden Seksdageskrigen. Libanon gør krav på området, som ifølge FN tilhører Syrien.
Ritzau

