Ledighed presser Obama
USA's kommende præsident opfordrer Kongressen til hurtig ekspedition af hans redningsplan for USA's økonomi. Men det ambitiøse program møder modstand


 BOSTON - Byrden på USA's næste præsidents skuldre voksede endnu engang, da nye ledighedstal offentliggjort i går viste et tab af over en halv mio. arbejdspladser i december 2008. Det betyder, at to mio. jobs er forsvundet siden august. I alt er 11 mio. amerikanere arbejdsløse i dag.
Amerikanske økonomer udtrykte chok. "En halv mio. om måneden antyder, at USA's økonomi er ude i frit fald. Med mindre et eller andet bliver gjort meget hurtigt for at sætte en stopper for denne proces, vil 2009 blive virkeligt slemt for økonomien," siger cheføkonom Mariman Behravesh fra den private tænketank IHS Global Insight til The New York Times. 
De deprimerende tal lægger yderligere pres på de to partier i Kongressen for at få vedtaget en redningsplan for den amerikanske økonomi. 
I en tale torsdag opfordrede Barack Obama politikerne til at "arbejde dag og nat - selv i weekender." "Det er ikke for sent at skifte kurs," sagde USA's kommende præsident på George Mason University i Virginia. "Men hvis vi tøver, kan det blive for sent."
Næste generation
Obama forudså, at en laden-stå-til-politik vil forlænge den økonomiske recession i mange år frem. I december voksede den officielle ledighed fra 6,8 til 7,2 pct. af arbejdsstyrken. Obamas økonomer frygter op til 10 pct.
"I den næste generation af amerikanere risikerer mange unge mennesker at gå glip af en højere uddannelse og jobtræning på erhvervsskoler. Vort land kan miste det konkurrencefortrin, der har tjent som fundament for vores styrke og stilling i verden," advarede Obama. Obamas opgave kompliceres af udsigten til gigantiske budgetunderskud. I en prognose fra Kongressens budgetkontor onsdag anslås underskuddet til at løbe op i 1,200 mia. dollar i 2009 - eller 8,3 pct. af BNP.
Det dramatisk voksende budgetunderskud tilskrives dels Bush-regeringens dyre redningspakke for banker og finanshuse i efteråret, dels et fald i forbundsstatens skatterevenue og dels voksende udgifter til arbejdsløshedsstøtte, sygesikringsprogrammer og anden social bistand. 
Splittelse i Kongressen
De dramatiske budgettal chokerede politikere i Kongressen. Nogle af dem frygter, at Obamas plan om skattelettelser for middelklassen og offentlige investeringer i infrastrukturprojekter (alternativ energi, skoler, sygesikring, etc.) vil øge budgetunderskuddet til 10 pct. af BNP i 2010. Spørgsmålet er, hvorvidt forbundsstaten så bliver nødt til at hæve renten for at finde købere til statsobligationer. En rentestigning ville lægge en dæmper på forbrug og investeringer.
I Kongressen er vandene delte. Konservative politikere vil kun gå med til at øge budgetunderskuddet, hvis størsteparten af udlægget går til skattelettelser for det amerikanske erhvervsliv. Venstreorienterede politikere modsætter sig alt for store skattelettelser - også til middelklassen - med det argument, at den ekstra indtægt vil gå til husstandenes opsparing fremfor øget forbrug. De kræver derfor flere penge til offentlige investeringer i infrastruktur end forudset i Obamas økonomiske plan.
På den anden side er konservative økonomer som Martin Feldstein - folk, der gennem årtier har anset monetær politik for at være det rette værktøj til at foregribe recessioner - enige i, at kun en massiv statslig intervention i økonomien vil kunne genskabe bankernes, virksomhedernes og forbrugernes tillid.
Mere konkret bebudede Obama torsdag, at USA's produktion af alternativ energi skal fordobles over tre år. To mio. husstande og 75 pct. af alle forbundsbygninger skal gøres energibevarende, skoler og universiteter vil få nyt udstyr, herunder edb-laboratorier og biblioteker . Bredbåndsnettet skal dække alle provinsbyer, og alle borgeres lægejournaler skal lægges ind i databaser.

Læs Martin Burcharths blog på www.luftskibet.information.dk

