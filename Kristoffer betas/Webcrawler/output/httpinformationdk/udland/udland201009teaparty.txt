Tea Party-succes kan blive en pyrrhussejr for republikanerne
Republikanerne stod til klar sejr ved midtvejsvalget i liberale Delaware. Men den radikalt konservative kandidat til Senatet Christine O'Donnell har med opbakning fra Tea Party-bevægelsen og Sarah Palin torpederet det håb og skal nu repræsentere republikanerne mod partiledelsens ønsker
Christine O'Donnell bliver kandidat for republikanerne
 i Delaware ved midtvejsvalget
 i november - til sit eget partis store fortrydelse.


 »Det bliver hårdt arbejde. Men vi vil vinde. Hvis mine modstandere vil arbejde lige så hårdt for mig, som de har arbejdet mod mig, så kan de være med. Men hvis ikke, vinder vi alligevel. Undervurder aldrig folkets styrke!«
Triumfen var ikke til at tage fejl af, da Christine O'Donnell gennem en fanfare af begejstrede klapsalver talte til sine tilhængere i Delaware tirsdag aften, efter det stod klart, at den 41-årige stærkt konservative marketingkonsulent til november skal repræsentere Det Republikanske Parti ved midtvejsvalget.
O'Donnells sejr var klar - 53 procent mod 47 - hvilket er ensbetydende med et massivt nederlag til republikanernes (det såkaldte Grand Old Party) partiledelse. Hele partitoppen af - som O'Donnell muntert kalder dem - »gamle trætte mænd« har underkendt hende og åbent kaldt hende »en svindler«.
Formanden for republikanerne i hendes egen stat, Tom Ross, sagde i sidste uge til Associated Press, at O'Donnell var »en kandidat, som selv om hun forsøger sig igen og igen, ikke engang er værdig til at blive valgt som hundefanger. Hun har ikke en brik troværdighed.«
Konservativ masochisme?
Partiet har heller ikke støttet hende økonomisk; alle hendes kampagnemidler var indsamlet lokalt og over internettet samtidig med, at hun havde modtaget en massiv økonomisk saltvandsindsprøjtning fra The Tea Party Express, der kom ind sent i valget med opbakning. Det samme gjorde Sarah Palin, som kan lægge endnu en allieret i sin bunke.
O'Donnells overbevisende sejr har sendt veritable chokbølger gennem den konservative partiledelse i hovedstaden. Og der var absolut ingen trøst at hente i medierne i går: »Republikansk selvmord«, »højrefløjens masochisme«, »konservative selvpåførte lidelser«, »hårde tider for moderate republikanere« - man kunne høre de samme domme afsagt igen og igen på tv og i en ivrig debat hen over blogs og sociale medier på internettet.
Allerede på valgaftenen sagde den kendte konservative spindoktor for George W. Bush, Karl Rove, til Fox News, at O'Donnells kandidatur betyder, at republikanerne nu kan »se frem til syv-otte nye sæder i senatet i stedet for de otte-ni, vi havde håbet på. Dette er ikke en kamp, vi kan vinde.«
Det er nu stort set givet, at den demokratiske kandidat, Chris Coons, vil overtage pladsen i Senatet for Delaware - en plads, der i øvrigt er blevet ledig, efter Joe Biden forlod jobbet som folkevalgt til fordel for posten som vicepræsident.
Coons opfordrede tirsdag aften alle »uafhængige og moderate vælgere« til at »fortsætte traditionen i Delaware« og støtte op om hans kandidatur frem for O'Donnell, som han kaldte »en person med bizarre konspiratoriske holdninger og en ekstremistisk social dagsorden«.
Meningsmålinger har vist, at blot 31 procent af Delawares vælgere mener, at O'Donnell er »værdig til at være folkevalgt«.
Den republikanske parti- ledelse begrænsede sig til at ønske deres påtvungne kandidat »tillykke med sejren efter en hård valgkamp«, som der stod i pressemeddelelsen fra hovedkontoret.
Tea Party-folkenes mål
Men hvorfor foretrækker Tea Party-kandidaterne de ideologisk rene kandidater - selv når de ikke kan vinde? Det eneste, de gavner med manøvren, er demokraterne.
Det er, fordi bevægelsen ikke sigter mod Kongressen, siger gæsteforsker ved Brookings Institution i Washington DC og redaktør ved tidsskriftet National Journal Jonathan Rauch.
»Tea Party-bevægelsen er ikke et parti. Det er en radikal og radikalt decentraliseret bevægelse med et andet mål end det traditionelle republikanske parti. Mange af aktivisterne er frafaldne republikanere, og de har ingen kvaler ved ikke at følge partiledelsen. De ønsker heller ikke bare at vinde et valg eller at få magt i Kongressen. De ønsker at ændre kulturen, de ønsker at ændre American Hearts and Minds. Deres mål er intet mindre end at forandre selve tænkemåden i befolkningen, den måde amerikanske borgere betragter staten på. De ønsker at gøre vælgerne skeptiske over for big government for altid.«
Rauchs analyse, som han gav til radiokanalen npr i går, er en vurdering, som Steve Konacki, redaktør ved det politiske site Salon er delvist enig i:
»Enhver, der er chokeret over resultatet i Delaware, har ikke fulgt ordentligt med i, hvad der er sket med den konservative base. Den er grundlæggende rasende, både over valget af Obama og over, hvad den ser som Det Republikanske Partis forræderi mod borgerlige idealer.«
Eksemplerne på forræderiet er først og fremmest den støtte til det økonomiske hjælpeprogram TARP og andre dele af stimuluspakkerne, som en håndfuld moderate republikanere har givet til præsident Obama.
I valgkampen i Delaware ser demokraterne frem til debatten mellem deres kandidat og O'Donnell, der har en perlerække af ubetalelige citater, hendes modstandere kan vælge mellem.
Paranoia og løgnehistorier
Den stærkt kristne politiker mener, at masturbation er lige så forkasteligt som utroskab, »for man kan ikke onanere uden at føle lyst, og lyst til andre end sin ægtefælle fordømmes i Bibelen«. Hun går ind for undervisning i skabelsesberetningen i skolen og er naturligvis modstander af alle aborter, homoseksuelle ægteskaber, sundhedsreformen, stamcelleforskning, seksualundervisning, skatteforhøjelser og stort set enhver føderal regulering af de enkelte staters økonomi.
Hun har fremført, at hendes politiske modstandere »forfølger« hende, og »ligger på lur i buskene uden for mit hjem, hvor de også er brudt ind«.
Hun har flere gange løjet uden blusel på radio og tv, bl.a. om studier på Princeton, som ikke har fundet sted, og om sit eksamensbevis, som hun først har opnået i år, og hun har udestående retssager om misbrug af politiske kampagnepenge plus en skrinlagt sag om sexchikane, der har vist sig 100 procent ubegrundet, mod en tidligere arbejdsgiver.
Sarah Palins valgfest
Hendes egen tidligere kampagneleder fra 2006 kaldte hende i denne uge for »komplet uegnet« som politiker, en person, der »udelukkende er ude på at tjene penge og blive berømt, der ikke brænder for den konservative sag, men blot for sig selv«.
Et slags svar på alle anklagerne kom fra O'Donnells mentor, Sarah Palin, i starten af ugen:
»Jeg føler med Christine, når jeg ser, hvilke barske og uretfærdige anklager, hun udsættes for,« lød det fra den tidligere guvernør fra Alaska, for hvem primærvalgene foreløbigt er en fest.
Samtlige de kandidater, hun har anbefalet, har vundet partiets nominering, hvilket nok skulle kunne give den aldrende partiledelse i Washington et par grå hår yderligere at rive i.

