Professor: Frygt for prisfald i Europa er overdreven
Frygten for, at deflation kan lamme europæisk økonomi, er blæst ud af proportioner, mener en af Danmarks førende iagttagere af europæisk økonomi. Sydbanks cheføkonom Jacob Graven fastholder sin bekymring


 I gennem det meste af 2014 har økonomer advaret om, at risikoen for deflation – prisfald – i Europa kan lamme den i forvejen svage europæiske økonomi.
»I oktober nåede inflationen, som den gennemsnitlige prisstigning kaldes, et lavpunkt på 0,4 pct. for eurozonen.«
Det er langt fra de 1,1 pct. som inflationen lå på for et år siden og endnu længere fra de 2 pct., som er Den Europæiske Centralbanks målsætning for inflationen.
Men selv om inflationen er lav, er truslen om, at den udvikler sig til reel deflation ikke så alvorlig, som mange økonomer gør den til, mener Niels Thygesen, der er professor emeritus i økonomi ved Københavns Universitet.
»Frygten for deflation i euro-området er overdreven,« siger Niels Thygesen.
Han var i 1988-1989 medlem af det såkaldte Delors-udvalg, der tegnede skitsen til, hvordan euroen skulle udformes. Deflation bliver af de fleste økonomer traditionelt regnet som en alvorlig trussel. For hvis der er udsigt til, at priserne falder i stedet for at stige, vil de fleste forbrugere vælge at udskyde deres køb af varer, indtil de er blevet billigere, ligesom virksomheder vil udskyde deres investeringer. Det kan få salget og produktionen af en række varer til at gå i stå, det rammer væksten og dermed også beskæftigelsen.
Niels Thygesen mener dog ikke, at den effekt nødvendigvis bliver sat i gang ved små prisfald, sådan som flertallet af økonomer advarer om.
»Selv om man skulle komme en lille smule på den anden side, er det ikke i sig selv afgørende,« siger han.
Der skal meget mere til, før de alvorlige økonomiske konsekvenser rammer, mener Niels Thygesen, der ikke tror på, at forbrugere eller virksomheder vil ændre adfærd og udskyde deres forbrug, fordi priserne falder for eksempel 0,5 pct. om året.
Det kræver prisfald i størrelsesordenen 4-5 pct., og det er noget dramatisk og helt anderledes end det, Europa i øjeblikket balancerer i nærheden af, mener Niels Thygesen.
Han siger også, at det stagnerende Japan i 1990’erne, hvor inflationen forsvandt sammen med væksten, er blevet »gjort lidt for meget til et skræmmebillede.«
Bankøkonom er uenig
Foreløbig er inflationen i Europa ikke styrtdykket, men bare sivet langsomt fra de normale to pct. til niveauet lidt over nul. Det er ikke udtryk for en sund økonomisk udvikling. Men det er heller ikke en katastrofe.
En af de økonomer, der igennem længere tid har udtrykt sig bekymret om eurozonens lave inflation er Sydbanks cheføkonom Jacob Graven.
»Inflationen er kritisk lav,« skrev Jacob Graven for eksempel i en kommentar den 29. august.
»Den svage økonomiske vækst og meget lave inflation giver risiko for, at eurozonen bevæger sig ind i en deflationsspiral med faldende priser og faldende produktion,« skrev Jacob Graven videre, »Deflation vil være det rene gift for økonomien.«
Jacob Graven fastholder, at han stadig er bekymret over inflationsudviklingen.
Det er åbenlyst, at prisfald på fem pct. har en større forbrugsudsættende effekt end et prisfald på en halv procent, mener han, »men at sige, at det nærmest slet ikke er noget problem, hvis inflationen bider sig fast på et niveau lidt under nul, det mener jeg i hvert fald ikke er rigtigt. Jeg mener, at det er et betydeligt problem,« siger Jacob Graven.
Han mener ikke, at den lave deflation på 0,4 pct. er et stort problem for økonomien her og nu, men risikoen for, at det bliver et problem stiger måned for måned.
»Hvis priserne kun falder med en halv eller en procent også over en længere årrække, er det ikke noget, der slår økonomien fuldstændig ihjel. Det giver bare en økonomi uden dynamik, hvor der ikke er udsigt til, at man kan få den sparket i gang igen,« siger Jacob Graven.

