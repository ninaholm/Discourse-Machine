Tysk regering forskrækket over venstrefløjsvold
Den tyske regering reagerer stærkt på nye tal, der viser øget forekomst af venstreekstremistisk vold. Men politikerne overdriver problemets omfang, siger eksperter i politisk vold
Det er i høj grad sammenstød ved demonstrationer, der ligger bag en heftig stigning i venstrefløjsvolden i Tyskland, blandt andet 1. maj, hvor venstre-demonstranter ofte støder sammen med politiet. Nu vil den tyske regering gøre noget ved stigningen, skønt eksperterne mener, at politikerne fejlfortolker statistikken.


 BERLIN - I Danmark er medlemmer af netværket Anti- fascistisk Aktion havnet i politiets søgelys for et øget antal voldssager og registrering af politiske modstandere. Men det er ikke kun i Danmark, at myndighederne i stigende grad er bekymret for politisk motiveret vold fra den venstre side af det politiske spektrum.
I Tyskland, hvor vold med rod i højreekstremistiske overbevisninger stadig dominerer statistikkerne, har indenrigsministeriet netop frigivet nye tal, der viser, at omfanget af politisk vold er steget. Og som noget nyt er antallet af vold begået af venstreekstremister steget med 40 pct. Netop den stigning har skabt bekymring i den tyske regering, der barsler med nye initiativer til at gøre noget ved problemet. Men ifølge professor Peter-Alexis Albrecht, der er professor i kriminologi ved Johann Wolfgang Goethe-universitetet i Frankfurt, bør tallene udlægges med en vis forsigtighed:
»I Tyskland er der mange protester mod såkaldte anti-sociale bevægelser. Og i forbindelse hermed opstår der tit konfrontationer med politiet. En majoritet i samfundet kræver også mere politi på gaden, og dermed er der ikke noget at sige til, at der opstår flere konfrontationer. Det er det, vi ser i øjeblikket.« siger Albrecht til Information.
Afskærmede miljøer
Trods stigningen i venstreekstremistiske voldstilfælde, der først og fremmest retter sig mod nynazister og myndighedspersoner, er den højreekstreme vold stadig det største problem, når talen falder på politisk vold i Tyskland. I alt har myndighederne registreret 34.000 straffesager med politisk motiv i 2009, hvilket udgør en stigning på 6,7 pct. i forhold til forrige år. Heraf er 2/3 begået af højreekstremister.
Alligevel ønsker den tyske indenrigsminister Thomas de Maizière at markere en hård linje over for venstreekstremistiske voldsmænd. For at bekæmpe stigningen i antallet af venstreekstremisitiske voldstilfælde vil den tyske regering fremover afsætte midler i omegnen af to millioner euro. Til sammenligning forbliver puljen på 24 millioner til at bekæmpe højreorienteret vold uberørt.
I fagmiljøer er der imidlertid en vis skepsis om, hvorvidt problemet lader sig løse ved blot at afsætte flere midler og ellers behandle højre- og venstreekstremisme som ensartede fænomener. En af skeptikerne er sociolog Wilhelm Heitmeyer, der forsker i politisk vold ved Center for interdisciplinær konflikt- og voldsforskning ved universitetet i Bielefeld:
»Det nye program retter sig mod venstre- og højreekstremisme og islamisme i lige grad. Men jeg er skeptisk, om det vil lykkes. De venstreorienterede miljøer et tæt afskærmede fra offentligheden. Omvendt er den højre-orienterede scene langt mere tilstede i offentligheden,« forklarer Heitmeyer til Information.
Brændende biler
Alligevel tyder noget på, at venstreorienteret vold er ved trænge sig på i Tysklands offentlige bevidsthed. Forekomsten af venstreorienteret vold og hærværk er i særlig grad vokset i hovedstaden, der sidste år oplevede en ny tendens med påsatte brande i personbiler. Ikke færre end 300 biler udbrændte i løbet af 2009 i Berlin.
Som en reaktion lod det berlinske politi civile betjente patruljere i risikoramte kvarterer, men uden at det lykkedes at pågribe gerningsmændene. Myndigheder og politikere har bebrejdet den autonome scene i Berlin. Blandt andet har den tyske indenrigsminister Thomas de Maizière (CDU) i forbindelse med de nye tal udtalt, at han ønsker en mere konsekvent kurs for at komme netop bilbrandene til livs:
»Man bør ikke undre sig over bilbrandene, for på den autonome scene anser man anskaffelsen af en stor bil som en provokation«, siger indenrigsministeren til avisen Die Welt.
Men selv om politiet har haft vanskeligt ved at fastslå, om der ligger politiske motiver bag bilbrandene, tæller de alligevel med i de nye statistikker som eksempler på venstreorienterede voldshandlinger. Og dermed udviskes de væsentlige forskelle på højreekstremistisk og venstreekstremistisk vold, siger Peer Stolle, der arbejder for advokatbureauet Die Firma, som blandt andet har sat kritisk lys på de tyske myndigheders forsøg på at bekæmpe politisk vold:
»I de nye statistikker over politisk vold figurerer gerninger som hærværk og brandstiftelse, såvel som ulydighed og modstand over for politibetjente«, siger Stolle til Information. »Men det betyder ikke nødvendigvis, at folk er kommet til skade, og derfor kan det ikke kvalitativt sammenlignes med højreekstrem vold. Siden 1990 er 150 døde som en følge af højreekstrem vold. I samme tidsrum er ingen døde af venstreekstrem vold.«
Også professor Albrecht fra Universitetet i Frankfurt påpeger, at der er forskel på voldsepisoder, der involverer højre- og venstreekstremister:
»Den venstreorienterede vold er mere en spontant opstået vold ved demonstrationer. Muligvis er den af og til mere målrettet, eksempelvis ved 1. maj i Berlin, hvor der er tradition for den slags. Den højreekstreme vold er mere målrettet og overlagt og grundlæggende mere politisk motiveret.«


