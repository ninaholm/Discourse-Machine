Olmert træder tilbage



 Premierminister i Israel, Ehud Olmert, meddelte i går, at han træder tilbage. Men den politiske usikkerhed, der præger Israel og kaster skygger over fredsforhandlingerne med palæstinenserne, er langt fra ovre. "Jeg har besluttet at sætte punktum for mit virke som premierminister i Israels regering," sagde Olmert på et ugentligt møde i kabinettet blot et par dage efter, at udenrigsminister Tzipi Livni blev valgt som leder af Kadima-partiet. "Jeg håber, at det vil lykkes Tzipi Livni at danne en regering med den sammensætning, som hun ønsker. Jeg vil hjælpe hende med alt, hvad jeg kan, sagde Olmert, der formentlig bliver på posten, indtil en ny regering er taget i ed, hvilket kan tage flere måneder. 
ritzau/AFP

