Afghanerne frygter massiv valgsvindel
Afghanistans valg ser ud til at skulle finde sted i en atmosfære af gensidig mistillid - fraværet af observatører på flere valgsteder øger risikoen for uregelmæssigheder og systematisk bedrag, vurderer iagttagere
Masser af mennesker forventes at stemme til det afghanske valg - faktisk  flere, end der findes i nogle regioner, hvor der er registreret flere vælgere, end der er beboere.


 KABUL - Få dage før Afghanistans valg er Kabul draperet i farverige valgplakater, ligesom de afghanske medier sender non stop fra politiske debatter og vælgermøder. Som valget har nærmet sig, har de opstillede kandidater intensiveret deres kampagner i kappestriden om vælgernes gunst. I hver en gade og hver en butik taler folk ikke om andet end valget. Selv i de afghanske hjem blandt kvinder, som normalt ikke diskuterer politik, er den forestående afstemning det store tema.
Samtidig er Afghanistans store byer nærmest omdannet til svært befæstede militærlejre. Det myldrer i gaderne med afghanske regeringssoldater og internationale tropper, der skal udstråle sikkerhed og gøre vælgerne trygge ved at møde op i stemmelokalerne. For mange borgere risikerer militærtilstedeværelsen dog nærmest at få den modsatte effekt, for med et så massivt opbud må truslen være meget stor, ræsonnerer mange.
Håb og frygt afspejler sig i afghanernes blikke. Der er en udbredt følelse af, at dette land står i en kritisk fase, og at dette valg finder sted i en art nødretstilstand.
Alt for mange vælgere
Til frygten føjer sig - blandt vælgere som blandt kandidater - nu også en omsiggribende bekymring for omfattende valgsvindel. Nogle af kandidaterne hævder, at der allerede er tegn på, at noget sådant er undervejs. Endog Afghanistans Uafhængige Valgkommission (IEC) beskyldes for aktivt at medvirke til at tilrettelægge organiseret svindel til fordel for favoritkandidaten, den siddende præsident, Hamid Karzai. Ydermere har mindst en af kandidaterne advaret om, at hvis der foregår svindel, vil hans tilhængere ikke acceptere resultatet, men gå på gaden 0g aktionere.
Kandidaterne henviser til følgende, som de tolker som tegn på forestående svindel:
For det første har IEC i flere provinser registreret flere vælgere, end der er indbyggere. Eksempelvis har Paktia-provinsen i det sydlige Afghanistan 490.000 indbyggere, men 500.000 registrerede vælgere. Da over halvdelen af den afghanske befolkning er under 18 år, kan dette tal umuligt være korrekt.
For det andet tolkes et opsigtsvækkende stort antal registrerede kvindelige vælgere i det sydlige Afghanistan som yderligere et tegn på svindel. Sikkerhedssituationen i disse områder samt de sejlivede lokale familietraditioner om, at kvinder ikke har noget at skulle have sagt i politik og derfor ikke vil blive tilladt at registrere sig som vælgere, gør, at  dette høje antal er usandsynligt.
De kandidater, som advarer om svindel, forestiller sig næsten alle, at de falske ekstra stemmer vil tilfalde Karzai. Af sikkerhedsgrunde vil der ikke være mange valgobservatører i de krigshærgede områder, hvorved risikoen for at gennemføre svindel uden at blive opdaget bliver desto mindre.
Imod dette taler, at de folk, IEC lokalt benytter sig af i landdistrikterne - navnlig i krigszonerne - er kontrolleret af stammeledere. En eventuel valgsvindel vil derfor snarere komme de kandidater til gode, som stammelederne er allierede med.
Alle frygter svindel
Fra officiel side afvises bekymringerne for valgsvindel kategorisk. Valgmyndighederne henviser til, at tusindvis af nationale og internationale observatører og journalister vil være til stede, hvilket skulle udelukke svindel i større stil.
Disse løfter har dog ikke svækket kandidaternes bekymring. Fazil Sangchraki, der arbejder for den væsentligste oppositionskandidat, Abdullah Abdullahs kampagnestab, hævder, at tegnene på svindel og regeringsindblanding har været synlige fra første færd.
»En stor del IEC's medlemmer er udpeget af Karzais regering,« >pointerer han. Sangchraki tilføjer, at antallet af internationale observatører desuden er for lavt til at dække samtlige 6.500 afstemningssteder, og at nationale observatører ikke vil være i stand til at møde op alle steder på grund af sikkerhedssituationen. Derfor frygter han massiv svindel. »Svindel i mindre skala forekommer i alle lande,« >siger han, »det, vi er bange for, er organiseret storsvindel.«
Afsraf Ghani, den afghanske præsidents anden hovedmodstander, erklærer sig ligeledes bekymret ved udsigten til svindel. Som hans kampagnemedarbejder Ajmal A. Abedi udtaler: »Svindel er vores største bekymring. Der er stor risiko for svindel, det har endog valgkommissionen erkendt.«
Selv Karzais kampagnestab frygter for svindel. »Skønt vi har kompetente organisationer til at hjælpe os med at forhindre svindel, kan deres forsikringer ikke udrydde vores bekymringer,« >siger Wahed Umar, talsmand for Karzai. »Hvis vi ser tegn på svindel, vil vi tage retslige skridt,« understreger han.
Afghanske analytikere tvivler på, at valget vil blive lige så gennemsigtigt afviklet, som IEC lover. Ahmad Sayedy, en tidligere afghansk diplomat og nuværende politisk analytiker i Kabul, forudser, at svindel vil finde sted i de urolige provinser. »Når der indsamles stemmebokse fra Helmand, hvor der kun er få observatører til stede - hvem kan så vide, hvem der har fyldt dem med stemmesedler?«
Fraværet af observatører kan også betyde, at vælgere kan blive udelukket fra at gøre brug af deres stemmeret, mener Sayedy, der forudser, at alle kandidater kan finde på at gribe til svindel.
»Og uanset om der er svindel med i spillet eller ej, vil de tabende kandidater påstå det,« siger han.
Samme desillusion udtrykker en 36-årig butiksindehaver fra Kabul, Muhammad Afzal: »Vi har registreret os som vælgere med stor motivation, men nu er der så mange rygter om valgsvindel, at mange måske ikke vil se nogen mening i at gå hen og stemme. Og hvis der finder svindel sted med millioner af stemmer, vil vores deltagelse i valget have været meningsløs.«
Yaqub Ibrahimi er afghansk journalist tilknyttet Institute for War and Peace Reporting
Oversat af Niels Ivar Larsen
idag@informationb.dk

