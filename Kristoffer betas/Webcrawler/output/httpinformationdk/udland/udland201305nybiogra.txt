Ny biografi: Merkel var reformkommunist
I DDR-tiden var Merkel systemloyal reformkommunist, der spredte marxistisk propaganda, hævder forfatterne til en ny biografi om den tyske kansler. Forfatterne søger at slå plat på betydningsløse detaljer i et tysk valgår, siger DDR-ekspert
I en ny bog hævdes det, at Angela Merkel allerede var medlem af borgergruppen Demokratischer Aufbruch i oktober 1989 – inden Murens fald. Gonçalo Silva/Demotix


 
	Var kristendemokraten og præstedatteren Angela Merkel i virkeligheden reformkommunist, der i højere grad end hidtil antaget støttede DDR-systemet? Sådan lyder i hvert fald påstanden i en ny Merkel-biografi, der vækket opsigt i Tyskland.

	I bogen Das erste Leben der Angela M., der udkom for godt en uge siden, hævder journalisterne Günter Lachmann og Ralf Georg Reuth, at Angela Merkel i modsætning til sin egen udlægning af DDR-tiden var systemtilhænger i højere grad, end kansleren selv har indrømmet.

	Ifølge forfatterne var Merkel – i strid med egne udsagn – på et tidligt tidspunkt medlem af borgergruppen Demokratischer Aufbruch (DA), der blev stiftet i oktober 1989, kort før Murens fald.

	Merkel fastholder, at hun først meldte sig ind i december 1989, hvor DA havde droppet ideen om et demokratisk og socialistisk Østtyskland og i stedet orienterede sig efter en genforening på vesttyske præmisser. Forfatterne mener at vide, at Merkel allerede blev medlem af DA i oktober 1989 og dermed skulle have støttet ønsket om et demokratisk-socialistisk Østtyskland.

	Konklusionen er anstrengt, mener professor Klaus Schroeder, der leder SED-forskningsgruppen ved Freie Universität Berlin.

	»I et par måneder har Merkel som andre borgerrettighedsforkæmpere befundet sig i en position mellem at ville bevare og demokratisere DDR og en genforening på vesttyske præmisser.«

	Schroeder tilføjer, at det ikke gør Merkel til DDR-systemets fortaler:

	»Loyalitet over for systemet var kendetegnet ved medlemskab af SED (det østtyske socialistparti, red.). Det skridt tog Merkel aldrig.«

	Ansvarlig for propaganda

	Netop omfanget og karakteren af Merkels loyalitet over for systemet er et af de emner, som behandles mest indgående i skildringen af den østtyske præstedatter, der efter Murens fald med imponerende hastighed skiftede karrierespor fra fysiker til politiker. Reuth og Lachmann hævder nemlig, at Merkel som frivillig sekretær ved det østtyske statslige ungdomsforbund Freie Deutsche Jugend ved DDR’s Akademi for Videnskab bestred en særlig funktion for ’Agitation og propaganda’.

	Selv har Merkel aldrig lagt skjul på sit medlemskab af FDJ, men hun afviser anklagerne om, at hun skulle have været propagandaansvarlig. Ifølge Merkels egen udlægning fungerede hun snarere som frivillig kulturmedarbejder og stod blandt andet for at købe teaterbilletter og organisere læsegrupper.

	»Jeg kan ikke huske, at jeg skulle have agiteret på nogen måde,« sagde Merkel allerede i 2004, da hun kommenterede sin tid som FDJ-sekretær i forbindelse med udgivelsen af en samtalebog om sin østtyske fortid. Hun betonede ved samme lejlighed, at hun heller ikke var hverken modstandskæmper eller borgerrettighedsforkæmper.

	»Det er vigtigt for mig, at jeg aldrig har skjult noget,« sagde kansleren i søndags ved et arrangement i Berlin.

	Klaus Schroeder understreger også, at der i DDR-dagene skulle mere end et medlemskab eller et særligt hverv i FDJ til at kendetegne en systemkonform medløber:

	»For østtyskerne var det normalt at være medlem af en masseorganisation eller af partiet. I den østtyske fagforening var næsten alle arbejdstagere organiseret, og i FDJ var mere end 80 procent i den pågældende aldersgruppe organiseret. I 80’erne var antallet af medlemmer omkring 2 mio. unge. Af dem havde omtrent 650.000 en særfunktion som den, Merkel havde.«

	’Marxistisk hjernevask’

	Det er imidlertid langtfra alle, der er overbevist om, at kansleren ikke bevidst slører sandheden om sin fortid.

	»Hun benægter det. Men det er sandheden,« siger en af forfatternes kilder, den tidligere østtyske politiker Günther Krause, der som Merkel blev minister under Helmut Kohl kort efter den tyske genforening i 1990.

	»I ’Agitation og propaganda’ var man ansvarlig for hjernevask i marxistisk forstand,« siger Günther Krause til Spiegel.

	»Det var det, der var hendes opgave, ikke kulturarbejde, det var gruppen, der med alle ideologiske tricks havde til opgave at fylde folks hjerner med alt, man skulle tro på i DDR.«

	Flere oppositionspolitikere har grebet biografien som anledning til at afkræve kansleren klare svar om sin fortid.

	»Merkel må forklare, hvilke politiske funktioner hun havde i DDR,« siger Ralf Stegner, medlem af de tyske socialdemokraters hovedbestyrelse, til avisen Die Welt.

	Merkel har dog også modtaget støtte fra en kant, der normalt ikke lægger sig i selen for at forsvare den kristendemokratiske kansler.

	»Det er bestemt ikke min opgave at forsvare kansleren, men på et eller andet tidspunkt må det være slut med det vrøvl,« siger den tidligere DDR-advokat og tidligere formand for venstrefløjspartiet Die Linke, Gregor Gysi, til Spiegel.

	Gysi, der selv flere gange været i vælten for sine mulige forbindelser til de østtyske statsmyndigheder, siger, at Merkel »har ført et ganske almindeligt liv i DDR«.

	Ville fremme sin karriere

	Ifølge flere eksperter er det begrænset, hvor meget nyt der er at hente i Das erste Leben der Angela M.

	»I virkeligheden var det hele allerede kendt, måske med undtagelse af funktionsbetegnelserne for hendes aktiviteter,« mener Klaus Schroeder, der peger på, at Tyskland i øjeblikket befinder sig i et valgår, og at forfatterne benytter anledningen til at blæse allerede kendte detaljer om kanslerens fortid ud af proportioner.

	»Efter min vurdering af de foreliggende fakta var Merkel en person, der fokuserede på at fremme sin egen karriere og tilpassede sig, så vidt det var muligt, men hun overskred ikke grænsen og blev systemtilhænger. Hun holdt sig i baggrunden uden at vække opsigt, og den adfærd var karakteristisk for millioner af østtyskere. Hendes adfærd og aktiviteter er vidt forskellige fra dem, der var virkelig tæt på systemet, i partiet og hos Stasi.«

	 

