Tiltag mod skatteunddragelse er ’en revolution’
OECD har fremlagt syv konkrete tiltag for at bekæmpe ’aggressiv skatteplanlægning’, som møder opbakning blandt alle G20-lande. Et kæmpe skridt fremad, mener flere eksperter, som dog også påpeger fejl og mangler i den ambitiøse handlingsplan


 Flere af verdens førende skatteeksperter roser OECD’s nye handlingsplan, der skal sætte en stopper for skatteunddragelse fra multinationale firmaer som Apple og Google.
Denne weekend mødes finansministrene for G20-landene til et topmøde i Cairns for at diskutere implementeringen af den såkaldte BEPS-handlingsplan, som blev præsenteret på et pressemøde i Paris tirsdag. Det er foreløbig syv ud af i alt 15 tiltag, som er blevet fremlagt, men allerede nu er der grund til at være begejstret, forklarer professor Sol Picciotto. Han forsker i globale skattesystemer på Lancaster Universitet og har skrevet flere bøger om emnet.
»Det her er en revolution, for det er første gang, OECD direkte konfronterer problemet med skatteunddragelse. Det her er et radikalt fremskridt,« siger Picciotto, der får opbakning fra flere eksperter i global skatteunddragelse, som Information har talt med.
OECD’s generalsekretær Angel Gurría lagde heller ikke fingrene imellem til pressemødet i tirsdags.
»Skatteunddragelse har frarøvet vores regeringer enorme ressourcer i årtier. Det glæder mig derfor enormt, at jeg nu kan annoncere begyndelsen på enden. OECD og G20 fremlægger her en historisk pakke, der skal sætte en stopper for denne praksis!«, fortalte Gurría og understregede, at alle G20-lande bakker op om handlingsplanen, herunder nøgleaktører som EU, USA, Kina og Rusland.
Ingen steder at gemme sig
Det mest markante af de nye tiltag er den såkaldte ’land til land’-rapportering, der forpligter multinationale selskaber til at levere detaljerede regnskaber for hvert land, de opererer i, frem for et samlet koncernregnskab. På den måde tvinges de til at vise, hvor i systemet den faktiske indtjening finder sted. Dermed kan overskuddet beskattes i det pågældende land, i stedet for at virksomheden flytter det i skattely. Det forklarer Lars Koch, der er politik- og kampagnechef i IBIS og en af Danmarks førende eksperter i det globale skattesystem.
»Hvordan kan det eksempelvis være, at Googles advokat på Bermuda kan lave ti milliarder dollars i overskud om året ene mand, mens de 200 ansatte i Danmark laver et meget beskedent overskud?« spørger han. »Hvis vi får den model, som OECD lægger op til her, vil vi kunne se de interne køb og salg i virksomhederne, så de ikke bare kan flytte overskuddet ud af landet uden at betale skat,« siger Lars Koch.
I Norfolk, England, går økonomen Richard Murphy fra Tax Research UK rundt med armene løftet. Det var ham, der i 2003 opfandt ’land til land’-skatterapportering som koncept.
»Jeg har ventet 12 år på at nå hertil, og hele vejen har folk sagt, det var umuligt. OECD’s forslag er ikke helt den samme model, som jeg har foreslået, men det er et skridt i den rigtige retning,« siger Murphy.
En af hans primære anker ved tiltagene er, at rapporterne bliver hemmeligholdt for offentligheden, så journalister ikke kan kigge virksomhederne efter i sømmene og afsløre fejl og mangler.
»Men det er kun et spørgsmål om tid, før informationerne bliver offentliggjort. Nu ved vi, rapporterne bliver lavet – inden for fem-syv år vil de blive offentlige,« lyder Murphys vurdering.
Fra plan til handling
OECD’s handlingsplan skal nu implementeres i G20-landene. Lars Koch er spændt på, hvordan landene konkret vil gøre det.
»Der er nogle helt fornuftige og legitime årsager til, at det vil tage nogle år at implementere det her. Men man skal ikke underkende, at folk vil forsøge at forsinke og udvande planen, for der er nogle G20-lande, som lever godt og fedt af det her ødelagte system,« siger Koch.
Skatteminister Benny Engelbrecht fastslår, at Danmark allerede har gennemført flere af de nye tiltag. Resten skal nu vurderes nøje af Skat. Han tør ikke spå om, hvor hurtigt planerne kan blive til virkelighed på et globalt plan.
»Det er ret banebrydende, at vi efter så kort tid står med de første anbefalinger, når der er tale om internationale forhandlinger med 44 lande, der har forskellige interesser. Jeg kan ikke overskue i dag, hvornår vi kan sige, at den her lange proces er afsluttet. Der vil gå flere år,« siger skatteministeren.
Særligt i Irland og Holland diskuterer medier og politikere, hvordan OECD-tiltagene vil påvirke landenes favorable virksomhedsbeskatning. I dag bruger virksomheder som Apple, Amazon og Starbucks landene til ikke at betale skat gennem avancerede skattestrategier, der har fået øgenavnene ’Dobbelt Irlænder’ og ’Den Hollandske Sandwich’.
Richard Murphy er dog overbevist om, at G20 som helhed vil arbejde hurtigt. Han peger på, at selv Storbritannien presser på for at gennemføre reglerne, selv om britiske oversøiske territorier såsom Jersey i dag bruges som skattely for multinationale virksomheder.
»Der er ingen tvivl om, at Storbritannien vil implementere de her forslag. Flere af de her tiltag startede som krav fra David Cameron selv. Man har indset, at staten ikke tjener penge på de oversøiske territorier – tværtimod så taber vi penge!«
Risiko for smuthuller
Men selv om OECD-handlingsplanen er et stort skridt i den rigtige retning, er Lars Koch utilfreds med, at udviklingslandene bliver overset.
»OECD er de rige landes klub, og det er klart de rige landes interesser, de tilgodeser. Det er ikke tilfældigt, at der er et helt punkt omkring den digitale økonomi, som er et kæmpe problem for f.eks. Danmark. Men der er intet omkring olie- og mineindustrien, som er den afgørende rygrad i mange udviklingslandes økonomi, og hvor vi ved, der foregår massiv skatteunddragelse,« lyder det.
Også Sol Picciotto ser mangler ved de nye tiltag. Faktisk mener han grundlæggende, at man burde starte helt forfra og lave et nyt skattesystem, for der findes allerede 3.000 overnationale skatteaftaler i verden – et nyt lag risikerer at gøre det endnu mere mudret, mener han. Picciotto frygter, at selskaberne vil finde nye smuthuller, så snart reglerne bliver implementeret.
»De forsøger at tune en gammel racerbil, men de har i virkeligheden brug for en hel ny motor. De første globale skatteregler blev designet i 1928 ved et League of Nations-møde, og det er grundlæggende det samme system, man reparerer videre på i dag,« forklarer Picciotto.
– Hvordan skal den nye motor så designes?
»Vi må starte med et klart standpunkt: Formålet med reglerne er grundlæggende at sikre, at virksomheder betaler skat det samme sted, hvor deres aktiviteter finder sted. Det er jeg ikke overbevist om, de nye tiltag én gang for alle vil råde bod på.«

