Vidtløftige visioner for 2030
Over 150 stats- og regeringschefer vil i dag tilslutte sig en erklæring, der af kritikere vil blive kaldt en utopi. Men erfaringen med opfyldelsen af de otte millenniummål viser ifølge tilhængere, at målsætning gavner
I junglen i Peru – såvel som i resten af verden – skal fattigdom i ’alle dens former’ afskaffes inden 2030, lyder et af FN’s bæredygtige udviklingsmål.


 Når det kommer til stykket, giver det mening at sætte ambitiøse og vidtløftige mål for verdens udvikling. Det illustrerer erfaringen med de otte udviklingsmål vedtaget på et topmøde i De Forenede Nationer i 2000 – det såkaldte årtusindetopmøde.
Nu 15 år senere er en god del af disse udviklingsmål faktisk blevet opfyldt, om end resultaterne varierer fra land til land og kontinent til kontinent. Kort sagt: Asien har gjort det bedst, Latinamerika næstbedst, mens Afrika stadig halter bagud.
I dag vil 150 stats- og regeringschefer på et nyt topmøde i FN i New York tilslutte sig nogle nye globale mål, der skal opfyldes inden 2030.
Der er dels tale om at få de otte udviklingsmål fra 2000 gjort helt færdige og dels en tilføjelse af en række bæredygtige mål indenfor energi-udnyttelse, økonomisk vækst og beskyttelse af planetens økosystemer.
»Vi kører to hidtil adskilte spor sammen til et,« siger Danmarks FN-ambassadør Ib Petersen, der har været dybt involveret i de sidste to års forhandlinger om den lange og meget specifikke ønskeliste, der udgør sluterklæringen.
Det ene spor er de otte udviklingsmål fra topmødet i 2000. Det andet er Rio-sporet, der startede med FN’s første klimakonference i Rio de Janeiro i 1992, og som efter planen vil udmunde i en international aftale under COP21-konferencen i december i Paris. Men der er ikke kun tale om at lægge de to spor sammen. Slutdokumentet, der skal underskrives i dag, adskiller sig på flere måder fra Rio-konferencens erklæring og de otte udviklingsmål fra FN-topmødet i 2000.
»Det lægger f.eks. vægt på, at bistand fra de rige lande kun kan benyttes til at fremme udviklingsmålene. Det afgørende er, at de enkelte lande genererer bæredygtig økonomisk vækst, og at nogle af indtægterne føres over i deres sociale sektorer,« siger ambassadør Petersen.
Omvendt må de rige og industrialiserede lande påtage sig at gøre mere for at skabe grundlaget for en bæredygtig økonomisk udvikling på globalt plan, hvor hensynet til miljø og klima sættes højt og naturressourcerne fordeles mere retfærdigt.
»Det er ikke sådan, at de enkelte lande kan vælge a la carte fra menuen. Alle 193 medlemslande er forpligtede til at opfylde alle 17 mål,« forklarer FN-ambassadøren.
Danmark i central rolle
En nylig undersøgelse fra OECD antyder, at flere højtudviklede lande, heriblandt Danmark, allerede opfylder de 17 mål.
I de to år lange forhandlinger på regeringsniveau om en sluterklæring har Danmark spillet en vigtig rolle.
Ib Petersen var sammen med sin kollega fra Papua New Guinea leder af forhandlingerne om tilrettelæggelsen af det tre dage lange topmøde, der bliver indledt med en tale af pave Frans her til morgen i FN’s Generalforsamling og slutter søndag eftermiddag.
Over weekenden vil 150 stats- og regeringschefer i taler give deres bud på, hvad deres land agter at gøre for at virkeliggøre visionerne. Statsminister Lars Løkke Rasmussen og Ugandas præsident Yoweri Museveni optræder som medformænd for konferencen. Når de er fraværende, vil generalforsamlingens nye formand, Mogens Lykketoft, træde til.
Indtil videre har topmødet ikke tiltrukket nær så meget medie- opmærksomhed som forløberen i 2000. En forklaring kan være de 17 bæredygtige udviklingsmål fremfor at have otte, som er lettere at indlære og forstå. Når der hertil skal lægges 163 delmål, kan det virke kompliceret og uoverskueligt for medier og offentlighed.
»Det er faktisk ikke så svært at lære de 17 mål udenad. Jeg har gjort det,« sagde udviklingsøkonom Jeffrey Sachs på en konference om bæredygtig udvikling på Columbia University tirsdag.
Sachs var i sin tid en drivende kraft i formuleringen af de otte millenniummål som særlig rådgiver for FN’s generalsekretær. Men denne gang har FN’s sekretariat ikke sat noget særligt tydeligt fingeraftryk på slut-erklæringens 17 mål.
Svært at kommunikere
FN-chef Ban Ki-moon skal i en rapport have indvendt, at det ville blive umuligt at kommunikere de 17 mål videre til verdensoffentligheden på en tydelig og forståelig måde. Men han blev afvist af medlemslandene.
Dog indgik man et kompromis. Teksten starter med en præambel i fem afsnit, også kendt som de fem p’er – People, Planet, Prosperity, Peace, Partnership (Mennesker, Planeten, Velstand, Fred, Partnerskab). Det er generalsekretærens eneste input.
Fra dansk side har det været vigtigt at tilrettelægge topmødet i en åben og inklusiv form, hvor civilsamfundet og ngo-grupper og det private erhvervsliv har mulighed for at komme med deres input. I stedet er dokumentet blevet til under to år lange forhandlinger (møder en uge hver måned) i FN-regi mellem repræsentanter for verdens regeringer.
»Vi havde oprindeligt ikke troet, at det ville lykkes at blive færdig med teksten inden topmødet, og at det skulle overlades til politikerne at gå på kompromis. Men i august gik det op for os alle sammen, at selv om den erklæring, vi havde, ikke var perfekt for alle, var den det eneste mulige,« fortæller ambassadør Petersen.
En af de store knaster var en uvilje i nogle medlemslande mod at inddrage klima og bæredygtighed i erklæringen. De ville ikke gå Paris-topmødet i bedene. Herudover protesterede nogle af de store nationer i G77-gruppen af udviklingslande mod et efter deres mening for svagt tilsagn fra rige lande om at yde tilstrækkelig bistand. Hertil anførte vestlige nationer, at det vil blive opvejet af flere private investeringer.
»Til sidst måtte vi alle sammen erkende, at vi nok ikke kunne komme frem til et bedre dokument,« siger den danske FN-ambassadør.
Tilbage står spørgsmålet, hvordan en så lang og detaljeret ønskeliste skal blive omsat til virkelighed. Det vil kræve større politisk vilje end ved opfyldelsen af de otte mål. Her var der nemlig en påviselig sammenhæng mellem stor økonomisk vækst i nye markedsøkonomier og tilsidesættelsen af midler til fattigdoms-bekæmpelse, uddannelse og fremme af børns og kvinders rettigheder.
Afrikanske lande har haft sværest ved at opfylde målene og været mest afhængige af bistand på grund af konflikter, dårlig regeringsfølelse og manglende liberalisering af deres økonomier. Risikoen er, at det mønster vil gentage sig i 2030.

