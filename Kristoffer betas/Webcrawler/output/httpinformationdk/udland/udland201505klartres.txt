Klart resultat, men uklar fremtid
Det som samtlige meningsmålingsinstitutter og landets fremmeste statistikere havde afvist var muligt, skete ved det britiske parlamentsvalg: De Konservative vandt absolut flertal. Konsekvenserne for Storbritannien og omverden vil være markante
Premierminister David Cameron tager sammen med sin kone Samantha af sted fra Downing Street 10 for at mødes
 med dronning Elizabeth.


 Først gik Nick Clegg; Liberaldemokraternes formand. Så gik Nigel Farage; UKIP’s formand. Og endelig gik Ed Miliband; Labours formand. Og med dem fulgte en lind strøm af partiernes varmeste navne, der blev stemt ud i et parlamentsvalg, hvis resultat kom bag på alt og alle – ikke mindst statistikerne, der i over et år har produceret meningsmålinger med et helt andet resultat end det, der i går morges var en realitet.
De Konservative gik imod alle odds og forudsigelser frem sammenlignet med valget i 2010 og har sågar flertal alene; om end et spinkelt et.
Kun én gang tidligere i britisk historie er en siddende regering gået frem målt i mandater – det skete da Margaret Thatcher overraskede ved valget i 1983. Med 37 procent af alle stemmer var Cameron desuden den første siddende premierminister siden Anthony Eden i 1955, der er gået frem målt i antal stemmer.
Labour klarede sig markant dårligere end ved 2010-valget, hvor partiet under ledelse af Gordon Brown led af metaltræthed efter 13 år ved magten; et resultat ikke en eneste kommentator havde fantasi til at forestille sig forud for valget. I Skotland klarede nationalisterne, SNP, sig endnu bedre end forventet, da de vandt 56 ud af 59 skotske valgkredse, primært på Labours bekostning.
UK Independence Party og De Grønne gik som ventet markant frem i antal stemmer sammenlignet med 2010-valget, men blev kun belønnet med et enkelt mandat hver.
Og sidst, men ikke mindst. blev Liberaldemokraterne – efter fem år i koalition med de konservative – næsten udryddet. Kun otte sølle parlamentarikere er der tilbage af de 57, partiet fik i 2010.
Ikke siden Thatchers fald eller Tony Blairs jordskredssejr har briterne oplevet et så dramatisk valg. Resultatet er et politiske landskab, der er dramatisk forandret, hvilket vil få markante konsekvenser for både briterne selv og for resten af Europa.
Europa
Først og fremmest betyder premierminister David Camerons sejr, at han uden problemer kan indfri sit løfte til befolkningen om at afholde en folkeafstemning om landets medlemskab af EU i 2017. Knap så problemløst vil det imidlertid blive at forhandle de ændringer, han har lovet briterne, på plads med resten af EU – særligt dem, der indebærer traktatændringer – om end han kommer med et styrket mandat. På samme måde vil det blive en ekstrem vanskelig opgave at samle det konservative parti om en efterfølgende kampagne for et ja til et nyforhandlet EU-medlemskab. Mange af de EU-fjendske konservative parlamentarikere ønsker kort og godt, at landet forlader unionen – ingen justeringer vil få dem til at anbefale et ja. For Storbritannien såvel som resten af verden vil det få betydning, fordi diskussionen internt i det konservative parti og i landet som helhed vil føre til et mærkbart fraværd af Storbritannien på den internationale scene.
Mislykkes det for Cameron at sikre et ja til fortsat EU-medlemskab om godt to år vil konsekvenserne selvsagt være enorme både økonomisk, praktisk og eksistentielt for både EU som helhed og for Storbritannien selv, idet Skotland, Wales og Nordirland er langt mere proeuropæiske end englænderne. Særligt skotterne vil sandsynligvis kræve en ny folkeafstemning om selvstændighed, hvis England stemmer dem ud af EU.
Storbritannien
Valgresultatet stiller også af en anden grund spørgsmål ved den britiske unions fremtid. Landet er efter torsdagens valg mere fragmenteret end nogensinde før.
Skotland er trådt til venstre politisk set, ved at stemme på SNP, der har erstattet Labour som det parti i Skotland, der står for større social retfærdighed og lighed. I England er vælgerne derimod trådt til højre. De Konservative er kommet sejrrigt ud af langt de fleste marginale kampe med Labour og Liberaldemokraterne. Som en kommentator har pointeret: Labour er nu for højreorienteret for Skotland og for venstreorienteret for England.
Resultatet er på sin vis uheldigt for SNP, som ikke vil kunne bruge alle deres nye mandater til ret meget. På den anden side er der ingen tvivl om, at det vil styrke partiets langsigtede ambition om selvstændighed, fordi det tydeliggør det groteske i, at stort set hele Skotland rykker mod venstre, men alligevel ender med at blive regeret af en konservativ regering i London.
Valgsystemet
Det bliver en enorm udfordring for David Cameron at holde sammen på en union, der udgøres af to så forskellige lande. David Cameron kaldte i går resultatet for »den sødeste sejr af alle«. Men selv om han med stor tilfredshed kan konstatere, at han har fået et styrket mandat til at gennemføre sit program – der bl.a. vil byde på milliardstore nedskæringer i velfærden samt et løfte om skattestop – er resultatet ikke problemløst. Det har nemlig ikke ført til en ændring af den overordnede tendens, der over de seneste 50 år har vist, at stadig færre vælgere stemmer på et af de to store partier.
Storbritannien er reelt et flerpartisystem, og torsdagens valg bekræftede dette, idet kun 67 procent af briterne stemte på De Konservative eller Labour. Det er en lille stigning på to procent i forhold til 2010, men det overordnede billede er stadig, at en tredjedel af vælgerne har stemt på andre partier. Dette valgresultat viser imidlertid tydeligere end nogensinde før, at det såkaldte ’first past the post’-valgsystem (’vinderen tager det hele’) ikke fungerer hensigtsmæssigt i et flerpartisystem. UKIP fik f.eks. hele 12,6 procent af stemmerne og kom ind på andenpladsen i mange valgkredse, men blev kun belønnet med ét mandat, mens SNP med 4,7 procent af stemmerne på nationalt plan høstede 56 mandater.
Det vil vise sig, om det vil resultere i øget pres for reform af valgsystemet fra befolkningen, men faktum er, at der med en konservativ flertalsregering ikke er noget, de reformivrige småpartier kan gøre ved det. Det i sig selv kan føre til øget utilfredshed og frakobling blandt vælgerne.
Partierne
Trods udfordringerne er der dog næppe nogen tvivl om, at Ed Miliband hellere ville være i David Camerons sko i dag. For kun to dage siden så det ud til, at han havde en 50 procent chance for at blive premierminister. I dag er han reduceret til menig oppositionspolitiker. Men værst er det naturligvis for hans parti. Det samme kan siges om Liberaldemokraterne. For begge partier vil de kommende fem år byde på selvransagelse og genopbygning. Begge partier skal igennem formandsvalg og finde en ny inspirerende leder ud fra en drastisk reduceret talentmasse. Labour i Skotland står over for en endnu større opgave. Konsekvensen vil sandsynligvis være en periode med en mere indadskuende opposition, som ikke nødvendigvis vil have kræfter til at samarbejde og være en effektiv modspiller over for den konservative regering.
Både i de kommende diskussioner om nedskæringer, om EU-medlemskab, om fremtiden for den britiske union og om valgreform kan det få stor betydning.
Om dét – som David Cameron i sin tale til befolkningen i går lovede – vil gøre »Storbritannien større« er langtfra klart.

