Går Norge til højre eller til venstre?
I aften vil resultatet af måneders norsk valgkamp foreligge. Men må statsminister Jens Stoltenberg gå af, er det en splittet opposition, som overtager. Fremskrittspartiet, der med Danmark som forbillede har varslet markante skattelettelser og benhård asylpolitik, er populært blandt befolkningen, men knapt så ønskværdigt hos de øvrige borgerlige politikere
Den norske statsminister, Jens Stoltenberg, har gentagne gange under valgkampen  påpeget den skingre tone hos Siv Jensen, partiformand i Fremskrittspartiet, der omvendt gerne ser Stoltenberg forlade statsministerposten efter gårsdagens valg.


 Ifølge meningsmålingerne er der lagt op til en sand gyser. Der er meldt om tæt løb mellem den siddende Rød-Grønne regering og den borgerlig opposition. Det ene øjebliks udmelding om, at Jens Stoltenberg fra Arbeider Partiet fortsætter som statsminister, bliver afløst af den næste udmelding om, at højrefløjen nu har sikret sig indpas i regeringsstolene. Og vice versa. Men en ting er sikkert og vist: begge fløje har postuleret at være garanter for både velfærden og for ønsket om at gøre det bedste for samfundets svageste. Både Høyre og Fremskrittspartiet, som med deres ultraliberalistiske økonomiplan har lovet voldsomme skattelettelser, gør det, ifølge dem selv, for Norges ve og vel. Om det så betyder at fjerne de fleste former for bistand og alle former for kulturstøtte, som Fremskrittspartiet vil, er det blot for at sikre velfærden. Sådan lyder det i hvert fald i valgkampen.
Selv om Høyre den seneste tid har oplevet kraftig fremgang i meningsmålinger, er det stadig Fremskrittspartiet, der er det største oppositionsparti. Og Fremskrittspartiet vil, i modsætning til Dansk Folkeparti herhjemme, ikke tage til takke med blot at være et støtteparti for en borgerlig regering. Tværtimod vil Siv Jensen være statsminister, hvilket ikke huer de øvrige politikere.
Venstres formand, Lars Sponheim, afviser blankt at indgå i et eventuelt regeringssamarbejde med Fremskrittspartiet og påpeger, at der er en afgrund mellem de to partiers respektive programmer.
»Der er tale om to helt grundlæggende forskellige menneskesyn,« slår han fast.
Høyre har åbnet for et muligt samarbejde, men det er vanskeligt at forestille sig, hvordan det skulle gå for sig, eftersom der ikke har været særlig højt til loftet, når de to partier gennem årene er tordnet sammen i diverse tv-debatter.
Privatisering eller ej
Uenigheden mellem Høyre og Fremskrittspartiet har været et af Stoltenbergs trumfkort i valgkampagnen. Gang på gang har han henvist til, hvordan de to kvindelige partiformænd, Erna Solberg og Siv Jensen, tidligere har råbt og skreget af hinanden, samt hvordan deres eneste konsensusområde er at fratage den siddende regering magten for derefter at privatisere den offentlige sektor så dras-tisk, at den hidtidige velfærdsmodel bryder sammen.
Stoltenberg har sammenlignet de borgerliges privatiseringsprogram med måden, hvorpå den første Bush-regering anlagde en blind tro på markedskræfternes selvregulering - på bekostning af velfærden. Men når Høyres Erna Solberg beskylder ham for at have »allergi over for alle private løsningsmodeller«, er det ikke omvendt, fordi hun vil indikere egen allergi mod velfærd. Tværtimod påstår Høyre at være garant for velfærden, men med privatisering som middel. Også Siv Jensen er ivrig efter at vise, hvordan eventuelle skatte- og afgiftlettelser, som rundt regnet havner på 70 milliarder norske kroner, i virkeligheden vil være til gavn for det norske samfund. Den Norske Bank har lavet en analyse af, hvordan et indgreb på blot 20 milliarder vil resultere i en massiv rentestigning, men Fremskrittspartiet hævder hertil, at renten tværtimod vil falde, eftersom der bliver sat langt mere skub i både erhvervsliv og konkurrenceevne. Under en nylig debat på norsk Tv2 var statsminister Stoltenbergs modsvar ganske afslappet og nøgternt:
»Nu er det jo ikke Siv Jensen, der sætter renten her i landet.«
Asyl
Ligesom i Danmark har debatten om, hvilken asylpolitik landet børe føre, været et helt centralt element i valgkampen. Begge nuværende regeringspartier, Socialistisk Venstre og Senter Partiet, har appelleret til medmenneskelig anstændighed over for en højrefløj, der med Siv Jensen og Erna Solberg i spidsen forlanger langt mere skærpede omstændigheder, når det gælder udlændinge i Norge.
»Asyl skal gives til folk, der er i fare for at blive dræbt, og ikke til folk, som bare har det hårdt i deres hjemland,« fastslog Solberg i lørdagens sidste partilederrunde.
Siv Jensen kan næppe være mere enig, når hun med Danmark som forbillede hilser lukkede interneringslejre velkomne. På dette punkt sætter flere af de øvrige politikere grænsen, og både Stoltenberg og Sponheim har flere gange påpeget, at Norge stadig er en retsstat, hvori man dels følger internationale konventioner, og dels ikke fængsler folk, før de har fået en juridisk dom. Førstnævnte har dog vaklet i sine udtalelser, og det er stadig uvist om den siddende regering, hvis den fortsætter, vil være parat til at benytte fængsling af 'eventuelt kriminelle'.
Det muslimske område
Debatten om udlændinge blussede for alvor op, da pressen for få uger siden kunne berette om en hændelse i centrumkvarteret Grønland i Oslo, hvor et norsk homoseksuelt par blev chikaneret og sparket for til sidst at blive bedt om at forsvinde fra området med begrundelsen om, at dette var et »muslimsk kvarter«.
Bølgerne antog nye højder, for kunne man virkelig,  ikke længere gå på gaden i fred midt i fredelige Oslo?  Dagsavisen Dagbladet var med det samme på pletten med en reportage fra området, hvor man under overskriften »Homofile bør ikke holde i hånd på Grønland« kunne læse et interview med en 50-årig pakistansk mand, som uden tvivl mente, at homoseksualitet ikke hørte hjemme i lige præcis dét område af Oslo. Enkeltepisoden overskyggede det faktum, at majoriteten af Grønlands beboere er norske og dagligt kan bevæge sig frit rundt i gaderne. Sidenhen stod flere af de muslimske beboere frem og tog stærkt afstand fra episoden, men hændelsen havde på daværende tidspunkt sat sine spor, og flere fra yderste højrefløj var nu pludselig blevet de homoseksuelles store forkæmpere.
Spørgsmålet om, hvorvidt statsminister Stoltenberg, i samarbejde med Socialistisk Venstre og Senter Partiet, bibeholder regeringsmagten, besvares i aften. Væsentlige dele af oppositionens drømmesituation er, at han forlader den, men ikke dermed at han videregiver den til Siv Jensen. Tværtimod er det mest ønskelige for den borgerlige fløj, at Høyre, Venstre og Kristelig Folkeparti tilsammen kan mønstre et flertal og dermed sikre Norge mod et dansk forbillede ved magten.


