'Kun en teknisk revolution kan redde klimaet'
Det Internationale Energiagentur appellerer om dramatisk satsning på vedvarende energi, besparelser, atomkraft og 'rene kul'. Drop de to sidste, siger Greenpeace


 Tre bemærkelsesværdige ting skete i går:
- Olieprisen tog et voldsomt hop opad med ni dollar til 137 dollar pr. tønde som konsekvens af kraftigt voksende olieforbrug i Asien. Investeringsbanken Morgan Stanley advarer om 150 dol-lar pr. tønde inden for en måned.
- Et flertal i det amerikanske senat nedstemte et demokratisk forslag om at reducere USA's CO2-udledning med 66 pct. inden 2050. Forslaget kommer næppe til debat mere i år.
- Det Internationale Energiagentur, IEA, offentliggjorde en mere end 600 sider stor rapport, Energy Technology Perspectives 2008, der i stærke vendinger advarer om konsekvenserne af det stigende fossile energiforbrug. Fortsætter udviklingen som nu, vil de globale CO2-udledninger være steget med 130 pct. i 2050 - på et tidspunkt hvor de ifølge FN's Klimapanel bør være reduceret med 50-85 pct.
"Vi er meget langt fra bæredygtig udvikling, trods vidt udbredt erkendelse af det langsigtede problem. Faktisk er væksten i CO2-udledninger accelereret betragteligt de seneste år," sagde IEA-chef Nobuo Tanaka ved offentliggørelsen i Tokyo.
"Højere olie- og gaspriser resulterer i et hastigt skift til kul. Dertil har den kraftige vækst i Kina og Indien - begge kulbaserede økonomier - bidraget til disse forværrede fremtidsudsigter."
Selv om en stigende del af energiforbruget vil blive baseret på kul, forventer IEA, at også olieforbruget fortsætter sin vækst: Med 70 pct. i 2050, svarende til fem gange Saudi-Arabiens nuværende produktion.
Dette energiforbrug er konsekvensen af en global økonomi, der i 2050 vil være firedoblet i forhold til nu. Den resulterende globale opvarmning på seks grader er ifølge IEA stærkt ildevarslende.
Truende perspektiver
"Konsekvenserne vil være markante ændringer af ethvert forhold i tilværelsen og uafvendelige forandringer i det naturlige miljø," oplyser IEA og fastslår, at intet mindre end "en energiteknologisk revolution", der sikrer CO2-udledningernes halvering, kan afværge de truende perspektiver.
"Der bør ikke herske nogen tvivl om, at det udgør en formidabel udfordring at nå målet om 50 pct. reduktion i udledningerne. Det vil kræve øjeblikkelig politisk handling og en teknologisk omstilling i en skala uden fortilfælde. Det vil reelt kræve en ny global teknologisk revolution, som totalt vil ændre måden, vi producerer og forbruger energi," påpeger rapporten.
IEA beskriver en mulig vej til denne revolution. For en årlig investering svarende til 1,1 pct. af det globale årlige bruttonationalprodukt, kan omstillingen faktisk gennemføres. Men så må alle midler også tages i brug, understreger agenturet. Foruden en stærk satsning på vedvarende energi og energieffektivisering må der fra om to år installeres CO2-indfangnings- og lagringssystemer (CCS) på 35 kulfyrede og 20 gasfyrede kraftværker hvert eneste år frem til 2050. Dertil skal der opføres 32 nye atomkraftværker pr. år rundt om i verden. Vindkraften skal vokse med 17.500 møller årligt.
"Foruden alt dette er vi nødt til at gøre transportsektorens CO2-intensitet otte gange mindre. Dette er det vanskeligste og dyreste skridt på grund af den ak-tuelle stærke vækst og de begrænsede potentialer i eksisterende teknologi," hedder det om transportsektoren.
Gennemføres alt dette, vil det ifølge IEA være muligt at holde den globale opvarmning på to-tre grader - omkring den 'smertegrænse', hvor uafvendelige forandringsprocesser i klimaet og økosystemerne kan tage fart.
Urealistisk a-kraft og kul
Den omfangsrige rapport har straks udløst debat. Det er første gang, at IEA, der er en institution under de rige landes samarbejdsorganisation OECD, tager afsæt i et fremtidigt klimamål - 50 pct. CO2-reduktion i 2050 - og regner ud, hvad det kræver at nå det, og det har efter sigende kostet sværdslag med USA at få lov til.
Greenpeace International kalder det "positivt og et stort skridt fremad," at IEA tildeler den vedvarende energi lige så stor rolle i den fremtidige energiforsyning, som Greenpeace har gjort i det globale energiscenarie Energy (R)evolution. Til gengæld anfægter man IEA's satsning på CCS-teknologien og på atomkraften. I dag er teknologien til indfangning og lagring af kraftværkernes CO2 ikke kommercielt tilgængelig, så antagelsen om at man om to år kan installere i alt 55 anlæg årligt, er helt urealistisk, mener Greenpeace.
Hvad atomkraften angår svarer IEA's foreslåede udbygningstakt til 10 gange det tempo, som atomkraftkapaciteten i øjeblikket øges med.
"Atomindustrien oplyser selv, at der er alvorlige flaskehalse for produktionen af store reaktorkomponenter, og at den globale kapacitet i øjeblikket er på omkring et halvt dusin reaktorer. Aktuelle erfaringer med tekniske komplikationer, forsinkelser og budgetoverskridelser ved nye reaktorbyggerier i Finland og Frankrig bekræfter de hidtidige erfaringer: Vi kan ikke stole på atomkraftens løfter og dens evne til at levere," oplyser Greenpeace.


