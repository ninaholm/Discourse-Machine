Scenen skifter for USA’s homoseksuelle
Tendensen er tydelig, både når det gælder konkret lovgivning og meningsmålinger: Amerikanerne er blevet langt mere positive over for at give homoseksuelle rettigheder på linje med heteroseksuelle
På vej mod lighed


 WASHINGTON DC – »Der er selvfølgelig lang vej igen, men de positive ændringer er til gengæld ikke til at stoppe. Vi ser stat efter stat anerkende bøssers og lesbiskes ret til at gifte sig, og vi er vidne til fremvæksten af en ny generation amerikanere, som er langt mere afslappede og tolerante over for homoseksuelle‚« siger Paul Cates, der er talsmand for den amerikanske borgerrettighedsorganisation ACLU i New York.
»Det er den samme historie, som resten af den amerikanske borgerrettighedsbevægelse kan fortælle: den historiske bevægelse hen imod flere rettigheder til minoriteter, og selv om der kan være midlertidige tilbageslag, så er det at regne for småsten på vejen mod lighed for loven,« Paul Cates, der ikke er den eneste glade græsrod. I Maine, der er den seneste amerikanske stat, som har tilladt homoseksuelle at gifte sig (eller mere korrekt: afskaffet et tidligere forbud mod netop dette) siger den administrerende direktør for græsrodsorganisationen Equality Maine, Betsy Smith, at hun er »stolt og tilfreds« over, at fem et halvt års uafbrudt lobby- og græsrodsarbejde for homoseksuelles rettigheder nu har båret frugt: 
»Vores kamp har handlet om to ting. Det har handlet om social retfærdighed. Og så har det handlet om at forstå og anerkende ægteskabet som en institution, der er med til at give familier stabilitet og f.eks. bidrage positivt til lokalsamfundet. Ægteskabet forlener et par med et fundament af respekt og værdighed, som er ens for homo- og heteroseksuelle, og det har taget tid at forstå.«
Ungdommens røst
Både Smith og Cates føler sig overbevist om, at ændringerne er kommet for at blive, og at det især er de unge amerikanere, der står bag skiftet. 
Tal fra det anerkendte forskningscenter Pew Research Institute i Washington DC bakker denne antagelse op. En ny undersøgelse fra instituttet i samarbejde med tænketanken Center for American Progress viser, at støtten til homoægteskaber er 58 procent for og 36 procent imod blandt unge under 30, mens seks procent ikke har taget stilling eller ikke ved, hvad de mener. De tilsvarende tal for de ældre er 31-60 procent, en klar overvægt af modstandere.
Direktør i American Progress, John Halpin, siger, at der er »solid statistisk belæg for, at der i 2012 vil eksistere et sikkert flertal af amerikanere bag homoseksuelles ret til at gifte sig. Der vil simpelthen ikke være nok konservative fodfolk tilbage til, at modstanderne kan vinde det slag.«
New England i front
Over blot de seneste seks uger har tre amerikanske stater vedtaget at give bøsser og lesbiske ret til at gifte sig – senest i Maine onsdag i forrige uge.
New Hampshires guvernør, John Lynch, er i overvejelser om samme sag, og for halvanden måned siden vedtog staten Vermont at anerkende homoægteskaber. Massachusetts, Connecticut og Iowa har deres lovgivning på plads. Endelig anerkender staterne New York, Rhode Island og Washington, DC nu homoægteskaber indgået i andre stater, selv om de ikke selv har vedtaget rettigheden.
Religiøs højrefløj presset
På spørgsmålet om, hvorvidt man kan konkludere, at det religiøse højre har tabt homoslaget, svarer Paul Cates: 
»Tjah, jo, det synes jeg. Den katolske kirke var den mest aktive, også økonomisk, for at få de californiske borgere involveret imod homoægteskaberne i november 2008, men læg mærke til, at der også findes en række religiøse, herunder katolske, græsrødder, der faktisk støtter kravet om social lighed.«
»Der går nok lang tid, før vi får Paven med på holdet, men for mig at se er det klart, at de amerikanske religiøse højreorganisationer, som ikke vil give homoseksuelle deres borgerrettigheder, har tabt slaget.«
Betsy Smith siger: »De konservative kræfter har indtil videre formået at få vedtaget forfatningsretslige tillæg i 14 amerikanske stater, som umuliggør homoseksuelle ægteskaber. Det har de gjort ved at piske fordomme og folkestemninger op på steder, hvor der ikke har været en forudgående debat og oplysningskampagne. Vores arbejde i Maine, hvor vi i fem år har kombineret lobbyarbejde med græsrodsaktiviteter, telefonkampagner og en kampagne med besøg fra dør til dør kulminerende med 100.000 afsendte postkort til Maines lovgivere fra borgere i staten, viser, at hvis oplysning og uddannelse sættes i højsædet, kan de konservative kræfter ikke længere vinde.«
anra@information.dk

