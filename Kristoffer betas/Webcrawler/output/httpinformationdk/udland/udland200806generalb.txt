General: Bush-regeringen begår krigsforbrydelser
Forfatteren til Pentagons rapport om tortur i Abu Ghraib-fængslet blev førtidspensioneret og siger nu det usigelige: Bushs og hans regerings ordre om at bruge tortur er en krigsforbrydelse


 BOSTON - For første gang siden Guantánamo og Abu Ghraib har en amerikansk general sagt det unævnelige - at højtstående medlemmer af Bush-regeringen har gjort sig skyldige i krigsforbrydelser.
Den kontroversielle dom kommer fra tidligere generalmajor Antonio Taguba i hans introduktion til den seneste rapport om tortur af tilbageholdte terrormistænkte forfattet af den amerikanske menneskeretsgruppe Physicians for Humans Rights i Cambridge, Massachusetts.
"Vi er i årevis blevet fodret med afsløringer fra regeringsundersøgelser, reportager i medierne og rapporter fra menneskeretsgrupper, og der kan nu ikke længere være tvivl om, at den siddende regering har begået krigsforbrydelser," skriver Taguba.
"Det eneste ubesvarede spørgsmål er, hvorvidt dem der beordrede tortur, vil blive holdt retsligt ansvarlige."
Taguba er ikke hvem som helst. I 2003 anmodede daværende forsvarsminister, Donald Rumsfeld, ham om at udarbejde en rapport om mishandling og tortur af irakiske krigsfanger i Saddam Husseins tidligere Abu Ghraib-fængsel uden for Bagdad. Det skete, efter at amerikanske soldater havde offentliggjort billeder på internettet af irakiske fanger i ydmygende stillinger.
I en artikel i magasinet The New Yorker i denne uge fortæller Taguba, at Rumsfeld og seniorgeneraler tvang ham til at gå på pension i 2006, angiveligt fordi de var opbragte over Tagubas kritiske rapport om forholdene i Abu Ghraib. Eksgeneralen hævder desuden, at det er faktuelt ukorrekt, at Rumsfeld ikke var bekendt med den systematiske tortering af fanger inden en høring om Abu Ghraib i Kongressen i marts 2004.
Løkken strammes
Løkken synes således - bogstaveligt talt - at strammes om halsen på de politisk udpegede embedsfolk i Forsvarsministeriet, Justitsministeriet og Det Hvide Hus, som var ansvarlige for tilsidesættelsen af Genève-konventionernes, FN's konvention mod tortur og USA's egen lov mod krigsforbrydelser fra 1996.
Netop i disse dage holder forsvarsudvalget i Repræsentanternes Hus og retsudvalget i Senatet høringer om mishandling af tilbageholdte terrormistænkte i Guantánamo-lejren, i Abu Ghraib-fængslet og i fangelejre på flyvebaserne i Bagram (Kabul) og Kandahar i Afghanistan. Generaler, civile og militære advokater fra Penta-gon og juridiske rådgivere fra vicepræsident Richard Cheneys kontor har bl.a. aflagt vidnesbyrd under ed.
Samtidig har aviskæden McClatchy Group offentliggjort en lang og detaljeret serie af artikler om fangemishandling i de fire nævnte lejre. Undersøgelserne har taget otte måneder og afslører, at anvendelsen af tortur på baserne i Bagram og Kandahar startede lang tid før Abu Ghraib og Guantánamo og var langt mere omfattende og systematisk end hidtil antaget. McClatchy hævder bl.a., at metoder taget i brug i Bagram-lejren senere blev eksporteret til Irak og til Cuba.
Aviskæden bekræfter gennem interview med 65 frigivede afghanske fanger formodningen om, at størsteparten af de tusinder afghanere og pakistanere, som blev sluset gennem Bagrams og Kandahars torturkamre, var uskyldige personer. Det antages, at to ud af tre tilbageholdte intet havde at gøre med al-Qaeda og Taleban. De havde bare opholdt sig på det forkerte sted på et galt tidspunkt, da de blev anholdt. De fleste blev sendt til Guantánamo-lejren i tre-fire år.
Ingen immunitet
Det måske mest chokerende ved McClatchys rapport er den veldokumenterede påstand om, at ikke alene Penta-gon-officerer, men også højtstående civile medlemmer af Bush-regeringen udmærket var klar over, hvor stort et antal uskyldige mennesker man tilbageholdt og torterede. Trods det rørte præsident George W. Bush, vicepræsidenten og forsvarsministeren ikke en finger.
Bush-regeringen blev allerede i 2001-02 advaret af militære advokater om, at de risikerede sigtelser for krigsforbrydelser, oplyser Gabor Rona fra Human Rights First i New York til Information "Men de sad disse råd overhørigt," siger han.
I 2006 fik Bush-regeringen Kongressen til at ændre krigsforbryderloven fra 1996, hvilket tydeligt demonstrerer højtstående embedsmænds bekymring over udsigten til retsforfølgelse.
"Men ændringerne gør dem ikke immune overfor retsforfølgelse," siger Rona, der tidligere har arbejdet for Internationale Røde Kors. "Kun soldater og officerer, der har udført ordrer til at tortere ud i livet, kan i en vis udstrækning hævde immunitet."
Men disse soldater kan retsforfølges under USA's lov mod tortur og FN-konventionerne. "At de fulgte ordrer er en formildende omstændighed, som kan nedsætte straffen. Men de kan blive dømt for krigsforbrydelser," siger Rona fra Human Rights First.


