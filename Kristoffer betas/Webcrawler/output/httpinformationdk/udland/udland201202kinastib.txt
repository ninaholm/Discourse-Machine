Kinas tibetanske problem
Mens uroen ulmer på det tibetanske plateau, taber det kinesiske styre kampen om tibetanernes loyalitet. Både forsøget på at pacificere tibetanerne gennem økonomisk vækst og taktikken med at dæmonisere Dalai Lama er mislykket. I stedet udtrykker tibetanerne forståelse for stadig mere voldsomme protester
På grund af uroligheder måtte munkene i de buddhistiske klostre ikke fejre Losar, det tibetanske nytår, i sidste uge. Her er det Kumbum-klostret, et massivt kompleks tæt på provinshovedstaden Xining, hvor en tibetaner beder på pilgrimsstien ved klostret.


 »Jeg tror, at det er Dalai Lama og ikke den kinesiske regering, der vil det bedste for tibetanerne,« siger 25-årige Dorje, mens hun står på familiens lille hjørne af det tibetanske plateau, hvor får og yakokser i hundredvis står med snuderne i græsmarkerne og får rusket pelsene af den forfrosne vind.
For Kinas regering er den unge tibetanske kvinde både en succes og en dundrende fiasko. Dorje kommer fra en fattig opvækst, med forældre uden skolegang, der lever af dyreopdræt, men hun er nu blot få måneder fra at gennemføre en universitetsuddannelse. Hendes forældre taler ikke kinesisk, men hun taler det flydende og burde derfor have en større chance for at integrere sig i det stadig mere velstående kinesiskdominerede samfund.
»Jeg vil økonomisk få et bedre liv end mine forældre, og jeg anerkender, at det er noget, som den kinesiske regering har gjort muligt,« siger hun. Og hvis bare det var alt, hun havde at sige, kunne det kinesiske styre være tilfreds over at have trukket en taknemmelig tibetaner over på sin side.
Men det er ikke alt. For Dorje illustrerer det kæmpe problem, Beijing står over for i de tibetanske områder. Hun har nydt godt af regeringens erklærede mål om at forbedre levevilkårene for den tibetanske befolkning. Det til trods har det kinesiske styre alligevel ikke formået at vinde hendes loyalitet. I stedet sympatiserer hun med Dalai Lama og det stigende antal tibetanere, der har sat ild til sig selv i makaber protest mod kinesisk undertrykkelse.
»Jeg forstår, hvorfor munkene sætter ild til sig selv. Det er et spørgsmål om frihed, og de har som alle andre tibetanere ikke nok kontrol over deres eget liv. De lider, som vi alle gør,« siger hun.
Vækst, men ingen støtte
Ifølge tibetanske eksilgrupper har mindst 23 tibetanere, hovedsageligt buddhistiske munke og nonner, inden for det seneste år sat ild til sig selv – forrige weekend alene var der to tilfælde. Samtidig blev mindst syv tibetanere dræbt i sammenstød med det kinesiske politi i januar ifølge den tibetanske eksilregering.
Den kinesiske regering påstår, at der blandt de næsten seks mio. medlemmer af det tibetanske mindretal ikke er nogen folkelig opbakning til de voldsomme selvbrændinger, ifølge regeringen udført af ’terrorister’ – og heller ikke til Dalai Lama, tibetanernes åndelige leder, som regeringen anser for en separatist, der opildner til uro i de tibetanske områder. Men her i Qinghai-provinsen, der ligger på den nordlige kant af det tibetanske plateau, er det præcist det modsatte, som tibetanske munke, pilgrimme, hyrder og forretningsdrivende giver udtryk for.
Det kinesiske lederskabs version er, at Kina har reddet tibetanerne fra århundreder med elendighed og overtro og har skabt stor økonomisk vækst til fordel for befolkningen. Regeringen påpeger, at den har brugt milliarder af yuan på at opføre hospitaler, skoler og veje i de tibetanske områder.
Men det er tydeligt, at det ikke er nok til at pacificere tibetanerne, da de samtidig føler, at deres religion og kultur undermineres af Beijings Tibet-politik, og de føler sig som andenrangsborgere i forhold til det stigende antal hankinesere, Kinas dominerende befolkningsgruppe, som migrerer ind i de traditionelt tibetanske områder.
Forbudte billeder
»For at klare mig er jeg nødt til at tilpasse mig kinesernes samfund. Jeg kan ikke klare mig som tibetaner, men kun hvis jeg bliver mere kinesisk, og det vil jeg ikke,« siger Phentso, der har en gård op ad den gigantiske Qinghai-sø. Inde i hans stue, hvor væggene er fyldt med buddhistiske billeder, er ærespladsen reserveret et fotografi af Dalai Lama.
I et forsøg på at mindske Dalai Lamas indflydelse blandt tibetanerne har regeringen i flere år dæmoniseret ham som »en ulv i en munks klæder«. Billeder af lamaen, der flygtede fra Tibet i 1959 efter en mislykket opstand mod det kinesiske styre, er forbudte, og der er ingen tvivl om hvilke billeder, styret håber, tibetanerne i stedet vil ære i deres hjem: I de tibetanske områder har Kinas kommunistiske parti uddelt tusindvis af billeder og plakater med landets partiledere, fra Mao Zedong til den nuværende chef, Hu Jintao, i et forsøg på at få tibetanerne til at føle patriotisme for deres kinesiske faderland.
Ofte kommer politiet på uanmeldt besøg hos tibetanerne her i området og konfiskerer billeder af Dalai Lama. I landsbyen Heimahe skete det senest sidste år, hvor myndighederne fik samlet tibetanerne, så de kunne bevidne afbrændingen af de beslaglagte billeder.
»Det var en provokation, som gjorde os utroligt vrede. De tror, at vi vil støtte dem, hvis de brænder billeder af vores leder,« siger en tibetansk kioskejer. »Vi får ikke fred i vores hjerter, før Dalai Lama er vendt hjem til os.«
Lukket område
Efter selvbrændingerne og demonstrationerne har Kina reelt indført undtagelsestilstand i mange tibetanske områder. Den vestlige del af Sichuan-provinsen, hvor de fleste selvbrændinger har fundet sted, er der nu lukket helt ned.
Udefrakommende, specielt udenlandske journalister, er forment adgang til områderne. Der er opsat vejspærringer, og køretøjer bliver gennemsøgt. Paramilitære styrker er bevæbnet med våben og skumslukkere i et forsøg på at gardere sig mod nye forsøg på protester.
Samtidig har regeringen advaret om en »krig mod separatistsabotage«. Der er frygt for, at protesterne vil eskalere næste måned, hvor der er årsdag for både Dalai Lamas flugt og det voldelige tibetanske oprør i 2008. I et forsøg på at forhindre tibetanere i at samle sig i større grupper har myndighederne i Qinghai forbudt tibetanere at fejre Losar, det tibetanske nytår, der faldt i sidste uge. Også i de buddhistiske klostre har munkene fået forbud mod at markere nytåret. Blandt andet i Kumbum-klostret, et massivt kompleks med 700 munke tæt på provinshovedstaden Xining.
»Vi må ikke markere Losar på grund af urolighederne,«fortæller en munk. De fleste munke, Information har talt med, udtrykker forståelse for de trosfæller, der har sat ild til sig selv, da »situationen for Tibet bliver værre og værre«. Kun få siger, at det er »for ekstrem en handling«.
Politisk kontrol
Kumbum ligger henslængt i et bakket landskab i 2.500 meters højde. Det betragtes som et af tibetansk buddhismes allerhelligste steder og blev etableret af Tsongkapa, grundlæggeren af Gelugpasekten, som Dalai Lama er overhoved for. Han opholdt sig også her i sine unge dage.
Klostret tiltrækker sig årligt hundredtusinder af pilgrimme og lige så mange turister. Samtidig betragtes det som et af de tibetanske klostre, der politisk er mest konservativt og lydigt overfor ordrer fra Beijing. Men selv her er det åbenlyst, at der er voksende frustration blandt munkene, der klager over politisk kontrol. De skal underkaste sig tvungne ’patriotiske uddannelseskampagner’, hvor de offentligt skal give afkald på deres troskab til Dalai Lama og erklære deres loyalitet over for Kina.
»Vi kan ikke udøve vores religion uden regeringens godkendelse,« siger en munk med en rosenkrans konstant roterende mellem fingrene. »Presset på os bliver større og større.«
De fleste af munkene tør ikke udtale sig om den politiske situation. Og dem, der gør, vil kun tale, hvis ingen andre er inden for hørevidde – selv ikke andre munke stoler de på.
»Vi kan ikke stole på hinanden. Der er meget politi og mange spioner blandt munkene,« fortæller en 34-årig munk på hakkende kinesisk. »Jeg tør kun tale om Dalai Lama med de munke, som jeg har kendt i mange år.«
Flere fortæller om andre munke, som inden for det seneste år er blevet arresteret for at have downloadet materiale om Dalai Lama på internettet, og flere er flygtet til Indien, hvor Dalai Lama og den tibetanske eksilregering har søgt tilflugt.
Unfair behandling
Over Kumbums laksefarvede templer går en pilgrimssti flankeret af bedeflag. Pilgrimme fra hele det tibetanske plateau bruger her flere dage på bøn. Og på at klage til hinanden over deres problemer. På trods af den økonomiske vækst, Kina har bibragt de tibetanske områder, så er tibetanerne utilfredse over, at de forbedrede økonomiske muligheder i stor udstrækning ikke tilfalder dem, men derimod det store antal nyligt tilflyttede hankinesere.
»Vi bliver ikke behandlet fair. Det er kinesiske virksomheder, som kommer hertil, og de ansætter kun kinesere, ikke os,« siger en 39-årig pilgrim, Losang, der hvert år kommer til Kumbum for at markere det tibetanske nytår – denne gang gennemfører han pilgrimsruten med sin etårige datter på armen. »Min datter vil ikke få de samme muligheder, som en kinesisk pige, og jeg skammer mig over, at jeg ikke kan gøre noget ved det,« siger han.
En anden pilgrim, 45-årige Tsering, fortæller, at de kinesiske myndigheder lovede ham et bedre liv. Han inviterer hjem til sit nye hus nær Qinghai-søen. For tre år siden var han nomade. Myndighederne gav ham besked på at stoppe med at hyrde sine yakokser og i stedet flytte ind i en ny bosættelse.
Et hus og intet andet
Langs vejen rundt om søen står den ene nybyggede landsby efter den anden. Alle huse er ens med deres røde bliktage. De fleste af dem er endnu tomme, men lokalregeringen siger, tibetanere vil flytte ind til sommer.
De vil sammen med Tsering være nogle af de hundredtusinder af nomader, som den kinesiske regering er i gang med at tvangsforflytte fra græsmarkerne og ind i bosættelser. Beijings officielle forklaring er, at det er for at beskytte græsmarkerne mod nomadernes dyreflokke. Og samtidig for – som i resten af landet – at øge urbaniseringen for at skabe større økonomisk vækst.
Menneskerettighedsorganisationer mener dog, at den virkelige grund er, at nomaderne er i vejen for kinesisk udnyttelse af naturrigdomme på plateauet, og samtidig vil regeringen holde tibetanerne samlet, så de vil være lettere at kontrollere.
»Jeg fik at vide, at det ville gøre mit liv meget bedre. At jeg ville kunne tjene penge,« fortæller Tsering, mens han forbereder tsampa, det faste element i tibetanernes kost – bygmel æltet sammen med saltet te og yaksmør. Han solgte sine yakokser, så han var i stand til at betale sin del af det nye hus – regeringen betalte hovedparten. Men huset ligger i en isoleret flække, hvor der er langt til den nærmeste jobmulighed.
Myndighederne fortæller ham, at han vil komme til at tjene penge på turisme. Bag hans landsby er bygget en billetluge og indgang op til de blafrende bedeflag og det buddhistiske tempel på toppen af bakken. Men her er ingen turister.
»Nu har jeg et hus, men intet arbejde, ingen indtægt, ingen yakokser og ingen måde at overleve på,« siger han, mens han mellem fingrene gnider et lamineret fotografi – selvfølgelig er det et af Dalai Lama.

