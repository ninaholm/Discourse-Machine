Brutalitet uden modstand
En kollega slutter sig til os på hospitalet i dag. Med sig har han en ubegribelig historie om overfald i hans landsby


 
Dag 9

	Det er begyndt at falde lidt til ro her, selv om kampene omkring Lattakia stadig sender sårede ind på hospitalet.

	Unge mænd skudt af snigskytter. Såret under bombeangreb. Assads fremfærd kræver konstant nye ofre.

	Khaled har fået det bedre. Den 13-årige dreng, der for få dage siden svævede mellem liv og død, er nu blevet overflyttet til sengestuen. Hans brødre er på besøg, og de fire små drenge render rundt på stuen og leger med det medicinske udstyr. Barnelatter.

	En læge fra en nærliggende landsby har sluttet sig til hospitalsteamet. Hele sidste uge har regimet forsøgt at erobre den lille by for at holde forsyningslinjerne åbne. Lægen beretter om, hvordan tusinder af soldater blev sat ind i mod byen. Der bor normalt kun 3.000 mennesker. Omkring 40 civile indbyggere i byen er identificeret og registreret som dræbte. »Næsten hele landsbyen flygtede, da vi fik at vide, at hæren ville gåt til angreb,« fortæller han mig. »Der var ingen oprørere eller modstand i vores landsby, men nogle af vores mænd dannede en lille gruppe, der skulle bremse hæren, så resten af familierne kunne nå at komme ud.«

	Få dage senere satte hæren alle kræfter ind. Og det var ikke kun en overtagelse af en strategisk by, der fandt sted, men også frygtelige hændelser og overgreb på civilbefolkningen: »En masse børn blev fundet halshugget. Kniven lå lige ved siden af en toårigs krop. Hvorfor skille en toårig drengs hoved fra hans krop?«

	Jeg kan se, at lægen tidligere har fortalt det her til andre. Han fortæller apatisk. Roligt. Det er tydeligt, at han forsøger at lægge afstand til sijn smerte.

	»Nogle af dem, der var for gamle til at flygte – som mine bedsteforældre – de blev hængt. I deres stue,« fortsætter han i samme toneleje. »De sprættede katte op og smed dem i vores vandbeholdere og i husene. Stanken var kvalmende. Når folk gik tilbage for at tjekke deres hjem, efter hæren havde trukket sig tilbage, var der lig i gaderne. Det stank overalt.«

	Der var ingen oprørere. Ingen modstand i den by. Kun nogle mænd, der havde samlet sig mod regimet for at købe tid, så deres familier kunne flygte.

	»42 tønder fyldt med TNT og metalspåner blev kastet ud over byen.« Nøgternt. Roligt. Ja, nærmest indifferent videregiver han en grufuld beretning om det, der lyder som en massakre.

	Lægen er kommet her til byen med kone og børn. De havde fundet et billigt sted at bo. Et sikkert sted. Både hans historie og hans apati har gjort indtryk på mig. Jeg er skræmt. De billeder af landsbyen, som hans beretningen har skabt i mit hoved. De andre læger har hørt den slags historier før. De fortsatte deres arbejde.

	Jeg var lamslået.

	Mod fronten

	Så jeg tog hjem for i dag. Tidligere end sædvanligt. For dette var ikke bare beretningen om endnu et overgreb. Det gik til sidst op for mig, at det var historien om, hvordan Mulham og Bahaas familie var blevet dræbt. Billedet af de to drenge, som jeg behandlede de første dage i Syrien, forsvinder ikke. Forsvinder det nogensinde? Hjælpearbejdet i Syrien bliver koordineret via Skype. Og det var sådan, det blev arrangeret, at et lille team fra forskellige hospitaler i nord skulle rykke tættere på fronten. Tættere på den akutte mangel på læger og sygeplejersker. Jeg har fået lov til at tage med.

	De næste par dage bliver udfordrende. At rykke ind i landet igen og føle kamphandlingerne på nært hold er grænseoverskridende for mig. Men samtidig er det noget, jeg gerne ville have mulighed for at gøre. Hospitalerne ved fronten er få. Og det hospital, vi vil besøge og arbejde på, har kun fem læger i alt. Kun et operationsrum og en endeløs strøm af sårede fra kampene. Jeg har været her i landet i tre uger nu. Jeg kan mærke tyngden af alle de oplevelser, Syrien har givet mig. Det har provokeret mig. Udfordret mig. Og alligevel bekræfter det mig i, at selv om revolutionen har dårlige sider, må jeg støtte det positive. Kampen for frihed. Så at sætte kursen mod mere betændte steder er oplagt for mig. Uundgåeligt måske. Men selvfølgelig er jeg også bange for, at de hyppige angreb på læger skal ramme os.

Alle stednavne i Haifaa Awads personlige dagbog fra det nordlige Syrien er redigeret ud af hensyn til hendes sikkerhed. Information er bekendt med, hvor hun befinder sig

