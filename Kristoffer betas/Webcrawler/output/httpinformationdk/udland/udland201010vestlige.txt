Vestlige regeringer tøver med at kommentere afsløringer
Indtil videre har kun den britiske vicepremierminister Nick Clegg forholdt sig til oplysningerne i lækkede militærrapporter. NATO og USA fordømmer lækagen, som ifølge USA's Hillary Clinton bringer soldater og civiles liv i fare


 De fleste vestlige regeringer har endnu ikke kommentere afsløringerne fra Wikileaks om Irak-krigen. USA's udenrigsminister, Hillary Clinton, har fordømt offentliggørelsen af de 391.832 militærrapporter og advaret om, at afsløringerne kan bringe »liv blandt soldater og civile i USA og hos vores allierede i fare«.
Geoff Morell, det amerikanske forsvarsministeriums talsmand, betegner offentliggørelsen som »uansvarlig« og udtaler, at oplysningerne »potentielt kan underminere nationens sikkerhed«. Morell understreger dog over for Al Jazeera, at ingen vigtige efterretningskilder eller -metoder bliver afsløret i de offentlige dokumenter. NATO's generalsekretær, Anders Fogh Rasmussen, advarede ved en pressekonference i Berlin om sikkerhedsrisici i forbindelse med verdenshistoriens største militærlækage.
Den første toppolitiker, som kommenterede afsløringerne om bl.a. drab på civile irakere, fangeoverdragelser og tortur, var den britiske vicepremierminister, Nick Clegg: »Vi kan beklage, at denne lækage er opstået, men jeg mener, at disse beskyldninger er usædvanligt alvorlige,« sagde Clegg lørdag til BBC og tilføjede: »Folk vil høre et svar på disse meget, meget alvorlige beskyldninger, som er af en karakter, de fleste nok vil finde chokerende.«
Nick Clegg lægger pres på alliancepartnerne for at undersøge oplysningerne i militærrapporterne: »Alt, som tyder på, at krigens regler er blevet overtrådt, og at tortur er blevet accepteret, må tages ekstremt alvorligt og undersøges.«
Også FN's rapportør for tortur, østrigeren Manfred Nowak, opfordrer den amerikanske regering til at tage afsløringerne alvorligt:
»Jeg havde forventet, at man allerede for lang tid siden havde iværksat en undersøgelse, for præsident Obama kom til magten på et løfte om forandring,« udtalte Nowak lørdag til BBC.
Manfred Nowak betegner oplysningerne om, at koalitionsstyrkerne har udleveret oprørere til de irakiske styrker, selv om de vidste, at fangerne ville blive torteret, som »en grov overtrædelse af international lov«.
Iraks premierminister, Nouri al-Maliki, udtaler på sin hjemmeside, at torturanklagerne mod de irakiske styrker vil blive undersøgt grundigt for at afgøre, »om de svarer til virkeligheden, eller om det blot er propaganda til politiske formål«.
Nouri al-Maliki understreger, at hans regering gentagne gange har opfordret amerikanerne til at sikre, at private sikkerhedsfirmaer som Blackwater var forpligtet på at overholde international lov. En talsmand for det irakiske justitsministerium siger til Al Jazeera, at de omkring 109.000 dræbte (heraf to tredjedele civile), som ifølge Wikileaks' oplysninger er det samlede tabstal for perioden 2004-2009, svarer nogenlunde til regeringens egne tal. Ingen steder har offentliggørelsen af militærrapporterne medført retslige tiltag over for de involverede medier eller andre, der har medvirket til lækket.


