Ingen EU-reaktion på Erdogans lukning af Tyrkiets største avis
EU’s interesser i et stop for flygtningestrømmen overlader kritik af Tyrkiets gentagne overgreb på pressefriheden til Washington


 Det måtte komme, spørgsmålet var kun hvornår. Svaret kom fredag, da en Istanbul-domstol udpegede tre kuratorer, der lørdag overtog kontrollen med Tyrkiets største dagblad, Zaman, nyhedsbureauet Cihan og Today’s Zaman, der udgives på engelsk.
Et stort politiopbud med tåregas og vandkanoner blev indsat mod demonstranter, der lørdag samlede sig foran Zaman-hovedkvarteret i Istanbul, ligesom redaktører og journalister blev smidt ud af bygningen. Stående i skyer af tåregas kaldte avisens chefredaktør, Abdülhamit Bilici, overgrebet for »en sort plet på Tyrkiets historie«.
Det tør siges. Formelt beskytter den tyrkiske forfatning pressefriheden, men det har ikke hindret Tyrkiets faktiske enehersker, præsident Recep Tayyip Erdogan fra partiet AKP, i at bruge domstolsmekanismen, der oprindelig var tænkt som akut støtte til økonomisk truede medier, til at tæmme og lukke regeringskritiske medier, hvoraf Zaman er det seneste eksempel.
I oktober blev to aviser og to tv-stationer sat under administration, anklaget for at støtte terrorisme, og i sidste uge blev tv-stationen IMC lukket ned på satellitten Türksat med tilsvarende beskyldninger. Medierne sættes under administration på kriminelle anklager for at undgå formel krænkelse af forfatningen, men resultatet er det samme. De to aviser og to tv-stationer, der blev overtaget efter en domstolskendelse i oktober, er gået fallit og lukket.
