Det grønne kom med i EU-budget i 11. time
20 pct. af EU’s budget i tiden 2014-20 skal reserveres klimaindsatsen, foreslår Van Rompuy. Det danske pres har virket, siger Nicolai Wammen


 Som en positiv overraskelse for mange er prioriteringen af den europæiske klimaindsats dukket op som et kvantificeret mål i den seneste udgave af forslaget til langsigtet EU-budget for årene 2014-20. Det kontroversielle budget skal drøftes og om muligt vedtages på EU-topmødet torsdag-fredag i næste uge, og det er EU-præsident Herman Van Rompuy, der i sidste øjeblik har fremlagt en ny budgettekst, efter at stort set alle parter for nylig vendte tommelfingeren nedad for det cypriotiske EU-formandskabs bud på fællesbudgettet. Da den omstændelige budgetproces startede sidste år, fremlagde Kommissionen et udspil, der på klimakommissær Connie Hedegaards foranledning bl.a. indeholdt en formulering om, at mindst 20 pct. af det samlede budget skal gå til at fremme klimabeskyttelsen via passende ’greening’ af de enkelte udgiftsområder: landbrugsordnineng, strukturfondene, forskningsprogrammerne etc.
De 20 pct. kom imidlertid ikke med, da det danske formandskab i maj fremlagde det første egentlige bud på en budgettekst. Ingen lande havde efterspurgt det, lød den danske forklaring, som har ført til kritik af Danmark for ikke at vise tilstrækkeligt klimapolitisk lederskab i processen.
Grønne udgiftsposter
Det konkrete klimamål var heller ikke med i Cyperns efterfølgende bud i oktober på en revideret budgettekst, og det gav europaminister Nicolai Wammen (S) anledning til her i avisen den 31. oktober at sige:
»I lyset af forhandlingssituationen finder jeg det mere tvivlsomt, at henvisningen til 20 pct. kommer til at fremgå eksplicit.« Derfor er det for mange kommet som en overraskelse, at Van Rompuy nu alligevel har fået det konkrete mål ind i teksten.
»Klimahandlingsformål vil repræsentere mindst 20 pct. af EU’s udgifter i perioden 2014-20 og derfor være afspejlet i de relevante redskaber for at sikre, at disse bidrager til at styrke energisikkerheden og etableringen af en CO2-fattig, ressourceeffektiv og klimarobust økonomi,« hedder det i det nye budgetforslag.
»Ikke et øjeblik for tidligt og med blot en uge til det kritiske EU-budgettopmøde er de 20 pct. til grønne udgifter nu klart med på EU’s budgetradar. Selv i de mest dystre øjeblikke under de forstående forhandlinger må medlemslandene holde sig for øje, hvor vigtige de grønne udgiftsposter er, og presse på for en forøgelse på 25 pct.,« siger Markus Trilling, EU-budgetkoordinator for ngo’erne Bankwatch og Friends of the Earth Europe.
Også Danmarks europaminister glæder sig over denne del af det seneste budgetforslag.
»Jeg er meget glad for, at den danske indsats har båret frugt med et klart grønt fingeraftryk i budgetudspillet, så EU skal bruge 20 pct. af pengene til klimaformål,« siger Nicolai Wammen. I regeringen vurderes det som en sandsynlig fordel, at de 20 pct. først er kommet ind i teksten i sidste øjeblik, fordi medlemsstaterne i ugen op til topmødet har andre særinteresser at slås for og koncentrere opmærksomheden om.
Van Rompuys samlede budget-ramme er 950 milliarder euro, en beskæring på 75 mia. euro i forhold til Kommissionens oprindelige udspil. Det skal ses som et forsøg på at tilfredsstille både de velstillede vestlige EU-lande, der har forlangt reduktioner på 130-200 mia., og de øst- og sydeuropæiske lande, der ikke vil have besparelser, eftersom de er nettomodtagere af støtte via budgettet.
Van Rompuy foreslår eksisterende budgetrabatter til Storbritannien, Tyskland, Holland og Sverige opretholdt, hvorimod det danske krav om en rabat på en mia. kr. årligt ikke er nævnt. Regeringen har truet med et veto, der kan vælte hele budgetprocessen, hvis rabatten nægtes.

