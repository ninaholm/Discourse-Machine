Is-nedsmeltning sætter igen ny rekord
Høje temperaturer i Arktis har i starten af juli medført et større tab af havis end tidligere målt på denne tid af året. Al Gore søsætter ny kampagne i lyset af de accelererende klimaændringer


 Historien er den samme som sidste år på denne tid, og dét er historien: Både areal og volumen af den arktiske havis er i begyndelsen af juli rekordlavt, lavere end nogensinde før i den periode, man har foretaget satellit-målinger af isens forandringer.
I juli 2010 blev den hidtidige 2007-rekord slået, da havisen i forbindelse med sommer-opvarmningen trak sig mere og hurtigere tilbage end observeret før. Og nu er det sket igen. Isens udstrækning har de seneste dage bevæger sig ned under niveauet for juli i både 2010 og 2007, til ny afsmeltningsrekord.
Det er det amerikanske National Snow and Ice Data Center (NSIDC), der løbende registrerer isens forandringer og melder om rekordtabet af is.
»Udbredelsen går ned, men den bliver også tyndere. Et vejrmønster, der før ville smelte nogen is, rydder nu meget mere af vejen. Det vil gå op og ned, men vi er på vej til at se en isfri sommer i 2030. Der er tale om en omfattende, nedadgående spiral,« siger NSIDC's direktør Mark Serreze til The Guardian.
I juni mistede havisen 80.800 kvadratkilometer is om dagen som konsekvens af sommeropvarmningen, men i den første del af juli er afsmeltningshastigheden ifølge NSIDC steget til næsten det dobbelte: 150.000 kvadratkilometer pr. dag. Tilsvarende målinger fra Polar Science Center på University of Washington registrerer både havisens areal og tykkelse og finder, at isens volumen ved indgangen til juli var mindre end på noget tidspunkt i perioden 1979-2010. I snit er isens volumen på den givne tid af året blevet omkring 2.900 kubikkilometer mindre pr. tiår, fremgår det af centrets data.
Udviklingen afspejler den fortsatte opvarmning af atmosfæren som følge af udledningen af drivhusgasser. I juni måltes i det meste af Arktis en-fire grader højere lufttemperaturer end normalt.
Globalt blev juni den syvende varmestemåned i målingernes historie, men netop nu registreres der i USA ligesom over det meste af Arktis meget høje temperaturer. National Weather Service varsler for denne uge »en massiv hedebølge« i det centrale og østlige USA, den værste i mere end fem år. Afsmeltningen af havis i det arktiske område såvel som sommerafsmeltningen af indlandsis på Grønland når sit årlige maksimum i september, hvor temperaturerne begynder at falde. Hvor havisen lige nu har en udstrækning på ca. 7,5 mio. kvadratkilometer, forudser arktiske klimaforskere på basis af modelberegninger, at årets september-minimum vil blive 4,6 mio. kvadratkilometer.
»Alle 2011-estimaterne ligger betydeligt under september-gennemsnittet for perioden 1979-2007 på 6,7 mio. kvadratkilometer,« oplyser forskernetværket Study of Environmental Arctic Change.
Al Gore har netop annonceret, at han og hans medarbejdere til september indleder en ny kampagne for at skabe opmærksomhed om klima-udviklingen. 24 Hours of Reality hedder kampagnen.
»Der vil være lavvande og højvande i politikernes, kampagnernes og mediernes håndtering af dette emne. Men krisens realiteter fortsætter med at marchere. Hvis vi fastholder fokus på realiteterne, er det alene et spørgsmål om tid, før vi når et vendepunkt i offentligheden, hinsides hvilket passivitet ikke længere er en mulighed,« siger Gore på hjemmesiden Climate Progress.

