Fædre over 40 år løber større risici
Mænd er ikke immune over for reproduktiv aldring: Mutationer i sædens genom tager markant til med alderen, og det øger faren for at få børn med lidelser som Downs Syndrom og skizofreni


 Ældre mødre mødes ofte med en vis skepsis, ældre fædre i meget ringe grad. Synspunktet er velsagtens, at faderskab i en høj alder betyder potens, virilitet, og at der er liv i den gamle buk endnu. Medicinske lærebøger fortæller os desuden, at hvor kvinder kun har et begrænset antal æg i deres æggestokke, kan mænds sædproduktion fortsætte uhindret fra puberteten frem til døden. Set igennem et mikroskop ser sæd fra en ældre mand ud til at være identisk med sæd fra en mand, der kun er halvt så gammel. Men vi ved nu, at på det genetiske niveau kan der være store forskelle.
I de senere år har forskerne interesseret sig for det forhold, at børn født af ældre fædre har øget risiko for at blive diagnosticeret med visse medicinske lidelser. I 2008 var jeg medforfatter til en oversigtsartikel, i hvilken jeg og mine kolleger påpegede, at forekomsten af Downs Syndrom, retinoblastom (en sjælden tumor på nethinden), skizofreni og autisme-forstyrrelser hos børn af fædre, der var over 40 år gamle, steg betydeligt. Selv om den samlede risiko for at blive diagnosticeret med nogen af disse lidelser fortsat var lille, tyder alene det, at vi kan registrere, at forhøjet risiko korrelerer med farens alder, på, at der foregår noget biologisk interessant.
Testikler mindre effektive
Der har været modstridende teorier fremme om, hvorfor børn af ældre fædre har øget risiko for visse medicinske lidelser. Måske har de ældre fædre en livsstil eller en forældreadfærd, der ændrer risikoen for deres børn på måder, vi ikke helt kan gennemskue. Selv om den teori kunne lyde plausibel, findes der aktuelt ikke megen evidens, der kan underbygge den.
Derfor har forskerne i stedet valgt at også fokusere på spørgsmålet om, hvorvidt testikler bliver mindre effektive, efterhånden som mænd kommer op i årene, således at fejl eller mutationer kan krybe ind i spermets genom.
Nu foreligger den første undersøgelse, der videnskabeligt godtgør, at tilfældige mutationer over hele genomet stiger markant med mænds alder. At det forholder sig sådan, bør ikke komme som en overraskelse: Sæd produceres ganske hurtigt (ca. 1.000 sædceller med hvert hjerteslag), og i 50-års-alderen vil sædens precursorceller i testiklerne have delt sig over 700 gange, med muligheder for fejl hver gang .
Så hvad betyder dette for samfundet eller for de par, der planlægger at få børn i fremtiden? Nuvel, den sørgelige sandhed er, at selv om vi har fået en bedre forståelse af, hvordan mutationerne i spermets dna kan udvikle sig, så har vi på dette stade af forskningen ikke redskaberne til hverken at opdage nye mutationer i sæd, udbedre sådanne skader eller skelne god sæd fra dårlig. Vi kan kun give det tilsyneladende indlysende råd, at det sandsynligvis er bedre for dine børn, at du bliver far før 40-års-alderen, end at vente til du er ældre.
Den slags er muligvis en ringe trøst for mænd, der allerede er blevet fædre sent i livet, eller for dem under 40, der endnu ikke har fundet den partner, de ønsker skal være mor til deres børn. Måske er vi nødt til at tænke grundigt over, hvordan vi bedst kan formidle dette budskab ud til samfundet. Her bør vi måske begynde med dem, der er børn og unge i dag, så vi ikke bliver ved med at udbrede den myte, at mænd er immune over for reproduktiv aldring.
 
Allan Pacey er lektor i andrologi ved Sheffield University og formand for British Fertility Society© The Guardian og Information Oversat af Niels Ivar Larsen

