Skandale udstiller tysk efterretningsvæsen
De stadig mere omfattende afsløringer af Tysklands tætte samarbejde med amerikanske NSA har gjort Merkel-regeringen rådvild og splittet, men den kan blive tvunget til helt opgive at opklare sagen, hvis USA mørklægger den
 USA kan fjernstyre opklaringen af de tyske og amerikanske efterretningstjenester ved at mørklægge bevismaterialet. Hele sagen blotlægger Tysklands stærke afhængighedsforhold til USA. Foto: Andersen, AFP


 Har Tyskland i mere end et årti fungeret som USA’s velvillige datastøvsuger i Europa?
Har NSA bedt den tyske udlandsefterretningstjeneste BND om at udspionere europæiske politikere, myndigheder og virksomheder ud fra søgekriterier som USA selv har udarbejdet? Og har USA udnyttet disse data til industrispionage?
Den tyske offentlighed forsøger i denne tid at få overblik over den rolle BND har spillet over for forbundsfællen USA, der med en vis sandsynlighed har givet amerikanerne dyb indsigt i den europæiske sikkerheds- og forsvarsindustri.
Mens sagen buldrer i regeringen, i parlamentet og i befolkningen, er der fortsat flere spørgsmål end tydelige svar.
I de seneste dage er det kommet frem, at det langt tidligere har stået endnu værre til: Fra 2005 til 2008 har BND anvendt op mod 459.000 søgekriterier direkte rettet mod højtstående europæiske politikere og selskaber. Kun 400 søgekriterier blev sorteret fra af BND.
Det kommer oven i den hidtidige anklage: At USA efter 2008 havde udstyret BND med op mod 40.000 ulovlige søgebegreber, primært anvendt på aflytningscentralen i Bad Aibling i Bayern og gennem overvågning af verdens største dataknudepunkt i Frankfurt. Selv om BND muligvis massivt har overtrådt de tyske love, sker opklaringen af skandalen dog fortsat fodslæbende. Processen er særligt pinefuld, fordi Tyskland reelt er underlagt en fælles aftale fra 1968, hvor det er op til USA, om man ønsker at give tilladelse til, at de mest vitale oplysninger overhovedet må overgives til det tyske parlamentariske NSA-undersøgelsesudvalg, hovedaktøren i opklaringsarbejdet.
Sagen trækker også mørke spor til kansler Angela Merkel og hendes nærmeste ministre, der under den seneste valgkamp i 2013 tilsyneladende løj om, at USA havde tilbudt Tyskland en såkaldt No spy-aftale oven på Edward Snowdens afsløring af USA’s spionageaktiviteter. No spy-aftalen var det pure opspind, viste det sig for nylig. Der var aldrig nogen aftale, og den kommer heller aldrig.
I dag mener over hver tredje tysker – og over hver femte af Merkels egne vælgere – at den fabrikerede nødløgn behændigt skulle slette Snowden-afsløringerne i 2013 fra den tyske valgkamp.
Kort efter Merkels valgsejr blev USA’s overvågning af en af kanslerens mobiltelefoner afsløret, hvorefter No spy-aftalen bare blev mekanisk gentaget som værende lige på trapperne, selv om USA kategorisk havde afvist det tyske ønske.
Regeringstoppen skændes
BND-skandalen har tilmed skabt en skarp konflikt mellem koalitionspartnerne CDU og SPD, der ellers hidtil har regeret påfaldende lydefrit.
Kollisionskursen blev i denne uge garneret med trusler om et muligt brud på koalitionen, søsat af en ledende CDU-politiker i et forsøg på at true SPD til tavshed. Den hårdt pressede tyske regering har forsøgt at finde en salomonisk løsning: En indsigtsfuld jurist skal på regeringens vegne se listen over søgebegreberne igennem og fortælle parlamentet, om der er sket et brud på reglerne. Det har fået kritikken til at hagle ned, for hvordan skal én person kunne hitte rede i op mod ni millioner søgebegreber, når hundredvis af kyndige fra BND heller ikke kunne afgøre, hvad der er lovligt eller ulovligt?
Forslaget har åbnet en ny konflikt mellem regering og parlament, hvor NSA-undersøgelsesudvalget helt afviser at overlade dele af deres arbejde til en regeringsudpeget jurist.
Udvalget har gennem et år lavet deres opklaringsarbejde og afhører for tiden højtstående ministre, de ansvarlige i BND-afdelingerne samt BND-chef Gerhard Schindler. Med til mistillidsrunddansen hører, at Wikileaks i sidste uge offentliggjorde cirka halvdelen af selve NSA-undersøgelsesudvalgets mødeprotokoller fra 2014 og 2015, også fra de lukkede møder. Offentligheden er kommet lidt nærmere sandheden, selv om videnshullerne fortsat er store. Ikke mindst hos selve NSA-undersøgelsesudvalget.
Merkel bedyrer sin uskyld
Udvalget kæmper om adgang til listen med de 40.000 søgebegreber. Regeringens talsmand Steffen Seibert forsikrer, »at alle relevante materialer fra Kanzleramt (det tyske statsministerium, red.) og BND stilles til rådighed. Det er for os en selvfølgelighed, at de får alt, hvad de kan få.«
Det er imidlertid langtfra alt, som udvalget må få på grund af aftalen med USA.
»Mange af dokumenterne er mestendels overstreget, andre får vi slet ikke adgang til, fordi det først skal tjekkes af USA,« siger Martina Renner, der er Die Linkes medlem af NSA-undersøgelsesudvalget. Angela Merkel har forsøgt at skrive sin egen skyld ud af fortællingen ved at sige, at hun har handlet efter sin »bedste viden og samvittighed.«
Således ønsker Merkel at nedtone sine egne mulige svigt og i stedet understrege, at hendes person er garanten for, at hun på alle givne tidspunkter af sagen, ikke mindst før den ramte offentligheden, har handlet for Tysklands bedste. Et smart træk skriver Der Spiegel i en kommentar, selv om vicekansler Sigmar Gabriel dog ønsker at påføre dette billede markante ridser.
»For hver dag bliver skaden større,« har en af SPD-medlemmerne i det parlamentariske kontroludvalg, Burkhard Lischka, sagt til Der Spiegel. Han efterlyser en snarlig stillingtagen fra den tyske regering.
»Det er afgørende for, om Kanzleramt mener det alvorligt, når de siger, at de ønsker en effektiv og seriøs kontrol af landets efterretningstjenester.«
I lommen på USA
Nøglen til opklaringen ligger nu hos USA. Alle iagttagere i Berlin regner dog med, at kravet om at NSA-udvalget får indsigt i listen mødes med et klart amerikansk nej, eller til nøds en offentliggørelse af ubetydelige detaljer.
Konflikten understreger Tysklands egentlige dilemma: At man hvad angår efterretninger reelt er underlagt USA’s vilje og ønsker, som var Tysklands sikkerhedsarkitektur fortsat styret fra Washington, som det skete under Den Kolde Krig. Om Tyskland ved et amerikansk nej alligevel vil insistere på fuld opklaring, er et åbent spørgsmål, som de fleste iagttagere besvarer med et nej.
Det anses for usandsynligt, at den erklærede transatlantiker Angela Merkel vil risikere aftalerne med USA, og hun insisterer på, at Washington først skal svare skriftligt på de tyske anmodninger, før den tyske regeringstop i fællesskab skal træffe beslutningen om, hvad man så vil gøre efter det forventede nej.
Socialdemokraternes særlige dilemma er, at de allerede i 2003 under den daværende socialdemokratisk-grønne regering underskrev en aftale, der åbnede op for det tætte samarbejde mellem NSA og BND.
Daværende chef for Kanzleramt, Frank Walther Steinmeier (SPD), var ansvarlig. Han er i dag tysk udenrigsminister og har været påfaldende tavs. Aftalen med USA gør, at sagen enten ikke kan opklares, eller at en lille kreds af fortrolige får indsigt i, i hvor høj grad tysk lov er overtrådt.
Efter at det retoriske porcelæn er føget gennem regeringslokalerne, har især Sigmar Gabriel nu anlagt en langt mere forsonlig tone. Han regner med, at regeringstoppen alligevel kan enes, og at BND for ham er en uundværlig del af bestræbelserne for at holde Tyskland terrorfrit: »Vi må holde os for øje, at vi behøver disse efterretningstjenester og at de skal kunne arbejde tæt sammen.«
Informationer der forsvandt
Skandalen har slidt voldsomt på BND’s omdømme og flere efterretningstjenester genovervejer nu angiveligt deres aftaler med Tyskland. Der er allerede sket det hidtil uhørte, at europæiske efterretningstjenester holder møder, uden at BND er inviteret med, har BND-chef Gerhard Schindler fortalt.
»USA er vores partner, og ikke vores fjende og NSA har i de seneste år bidraget væsentligt med afgørende informationer, der har forhindret terrorangreb. Vi er afhængige af NSA og ikke omvendt,« har det lydt fra en stærkt bekymret BND-chef i denne uge.
For reelt har Tyskland sværest ved at undvære datasamarbejdet med NSA, fordi det giver adgang til vitale data. Når flere terrorangreb på tysk jord er blevet forhindret, anerkendes dette af kansler Angela Merkel som en bedrift, der er knyttet til NSA-samarbejdet. Skulle samarbejdet skæres ned, skulle Merkel mangedoble BND’s budgetter uden dog at kunne være sikker på, at tjenesten fortsat ville være lige så effektiv, som den er i dag.
Oprydningen i BND fokuseres nu især omkring de mangelfulde interne procedurer i BND. Gerhard Schindler lover nu bod, bedring og opstrammede procedurer. Det var først oven på Edward Snowdens afsløringer i juni 2013, at en underordnet BND-afdeling i august 2013 registrerede, at den ulovlige datatrafik foregik.
Der skulle gå mere end halvandet år før oplysningerne i marts 2015 landede hos de ansvarlige længere oppe i systemet. BND-chef Gerhard Schindler medgav tilmed, at det slet ikke længere er muligt at rekonstruere, hvilke informationer Tyskland uretmæssigt har leveret til USA: Protokollerne er slet ikke blevet ført.
De ledende tyske politikere har dog tidligt været klar over, at USA ønskede fuld adgang til alle digitale informationer i Tyskland.
USA stillede barske krav
I december 2007 ankom den øverste amerikanske efterretningskoordinator Mike McConnell til Berlin på et todagesophold, hvor han spillede ud med meget klare og temmelig vidtrækkende krav til Tyskland.
Mike McConnell talte i store ord om internettet som nutidens slagmark, at informationer skal tappes, udnyttes og bruges til angreb for netop at kunne forsvare egne interesser.
USA ønskede intet mindre end »fuld, ufiltreret adgang til alle informationer«, som Tyskland kunne levere. Indenlandske som udenlandske data viser regeringsinterne mødeprotokoller, som Der Spiegel har fået adgang til.
De tyske politikere og embedsmænd måbede. At sige ja til dette, ville reelt gøre de i alt tre tyske efterretningstjenester til filialer af NSA og åbne op for afgrundsdybe brud med gældende retspraksis.
BND skrev i en rapport til den tyske regeringstop, at de ikke godtog McConnells skræmmeargumenter om, at terrorister ved enkle museklik kunne knuse en given elforsyning, eller at store banker kunne lægges ned, hvis ikke NSA fik fuld adgang til alle indsamlede data.
BND anbefalede, at man skulle agere tilbageholdende over for USA og at »et dybere samarbejde med USA kunne medføre politiske konflikter inden for Europa« samt at BND mistroede USA’s hensigter ved at advare mod, at den skjulte dagsorden kunne have rod i »industripolitiske interesser«. Advarslerne faldt i en rapport i januar 2008, og her i maj 2015 kan disse mistanker vise sig at holde stik, selv om tyske politikere sad BND-advarslerne overhørige. BND analyserede i alt fald situationen mere præcist end de måske selv anede.
I 2008 opsagde Tyskland det hemmelige spionprogram Eikonal, siden kom Glotaic-aftalen i stand med CIA, mens et samarbejdet med det britiske GCHQ har kørt under navnet Monkeyshoulder. Også dette samarbejde er fortsat helt mørklagt, fordi briterne ikke ønsker at dele aftalens indhold med det tyske NSA-undersøgelsesudvalg.
Der er således stof nok til adskillige flere skandaler, hvis offentligheden nogensinde får indsigt i indholdet af de hemmelige spionaftaler.

