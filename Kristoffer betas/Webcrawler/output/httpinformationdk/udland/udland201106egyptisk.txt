Egyptisk forstadslæge ny chef for al-Qaeda
Den egyptiskfødte læge, Ayman al-Zawahiri, er efter amerikanernes mord på Osama bin Laden rykket op som leder af terrororganisationen al-Qaeda
Osama bin Laden (tv.) sammen med sin efterfølger Ayman al-Zawahiri.


 Egypteren, der har overtaget ledelsen af al-Qaeda efter drabet på Osama bin Laden, kommer ikke fra Kairos slumkvarterer eller en militant islamisk familie, ligesom han heller ikke har udtænkt sine ideer i et religiøst miljø.
Den egyptiskfødte Ayman al-Zawahiri er derimod vokset op i den grønne Kairo-forstad Maadi med store villaer, der foretrækkes af folk fra de vestlige lande, som han raser imod.
Han studerede på Kairos Universitet og tog medicinsk embedseksamen. Som søn af en professor i farmakologi var han ikke enestående for sin generation. Mange veluddannede unge reagerede mod den måde, islamister blev behandlet på i 1960'erne, da Egypten under socialisten Gamal Abdel Nasser gik mod en sovjetinspireret etpartistat.
Tusindvis af personer, der var mistænkt for undergravende virksomhed, blev smidt i fængsel efter skueprocesser. En af den unge Zawahiris helte fra Det Muslimske Broderskab, Sayyid Qutb, blev henrettet i 1966, dømt for at ville vælte regimet. Zawahiri er en af Nasser-regimets mange ofre, der er præget af dybe politiske frustrationer og samtidig skammer sig over Egyptens nederlag til Israel i 1967.
Han udviklede sig til ekstremist, siger ekspert i islamistbevægelser, Khalil al-Anani, på Durham University. Han opnåede at blive al-Qaedas næstkommanderende, inden han overtog lederposten, efter at bin Laden blev likvideret den 2. maj af amerikanske specialstyrker i sit gemmested i en forlægningsby i Pakistan. Det skete knap 10 år efter angrebene på USA 11. september 2001. Det formodes, at han også opholder sig i Pakistan. Den islamistiske hjemmeside, Ansar al-Mujahideen, skrev i går: Den generelle ledelse i al-Qaeda er blevet enig om, at sheik Ayman Zawahiri, må Gud være med ham, har overtaget ansvaret for gruppens ledelse. Zawahiri lovede i en lovprisning af bin Laden at fortsætte angrebene på Vesten. Han gentog den militante saudiarabiskfødte tidligere leders trussel: »I vil ikke drømme om sikkerhed, før vi gør det til virkelighed, og før I forlader muslimernes land«. Han kaldte de seneste måneders arabiske revolter en katastrofe for USA, fordi de ville fjerne de arabiske ledere, der er korrupte amerikanske agenter. Han opfordrede også til troskab mod lederen af Taleban i Afghanistan, Mullah Omar.
Vesten har forlangt, at Taleban kapper alle bånd til al-Qaeda.ritzau/Reuters

