USA rækker hånden ud til landets muslimer
Spændingerne mellem USA's muslimer og resten af befolkningen har været stigende, men Det Hvide Hus lancerer nu flere initiativer med henblik på integration. Selektive screeninger i lufthavne, der mest har ramt muslimer, ophører fra denne måned


 WASHINGTON DC - Det er blevet sværere at være muslim i USA. Uanset hensigtserklæringer fra præsident Obama om at bygge broer mellem Amerika og den muslimske og arabiske verden, har nye episoder som det mislykkede forsøg på at sprænge et amerikansk passagerfly i luften juledag sidste år og massakren på militærbasen Fort Hood, hvor en muslimsk militærlæge dræbte 13 soldater, ledt til en markant stigning i spændingerne mellem den muslimske minoritet og resten af befolkningen.
Selektive screeninger
Muslimske organisationer beretter om et stigende antal klager fra borgere, der er udsat for diskrimination, og da sikkerhedsminister Janet Napolitano i starten af januar annoncerede, at USA agtede at gennemføre selektive screeninger af passagerer fra 14 hovedsageligt muslimske lande, protesterede talsmænd for organisationerne højlydt og talte om ubegrundet og overflødig diskrimination - i kor med de udvalgte landes regeringer.
Men i al diskretion har Det Hvide Hus arbejdet på en række initiativer, der skal trække i den modsatte retning. Helt konkret ophører den selektive screening i lufthavnene i denne måned. Det sker efter en konference afholdt af sikkerhedsministeriet i januar mellem ledere fra de muslimske, arabisk-amerikanske og sydasiatiske samfund samt højtstående talsmænd for Sikh religionen.
Farhana Khera, som er direktør for foreningen Muslim Advocates, sagde til Washington Post i går, at hun er »forhåbningsfuld,« efter at screeningen nu ophører. Hun deltog i konferencen i januar og var blandt de mange, der kritiserede screeningerne som nytteløse. Hun påpegede, at myndighederne med screeningen f.eks. aldrig ville have fundet den britiske sko-bombemand Richard Reid, der i 2003 forsøgte at sprænge et passagerfly i luften. »Jeg tror, at vores budskab nu endelig er ved at trænge igennem,« sagde hun.
Møder på højt niveau
Samtidig med ophøret af screeningerne (der ifølge FBI vil blive afløst af »screeninger baseret på konkrete mistanker af politimæssig eller efterretningsmæssig karakter«) har repræsentanter for muslimske organisationer inden for de seneste uger blandt andet mødtes i Det Hvide Hus med Obamas seniorrådgiver Valery Jarret, med Janet Napolitano og med justitsminister Eric Holder. På bordet har både været samtaler om sundhed, udenrigspolitik, borgerrettigheder og sikkerhedspolitik.
Den udstrakte hånd hilses med glæde i det muslimske miljø, hvor man længe har ventet på mere konkrete initiativer fra præsident Obama, efter at denne i sin Cairo-tale annoncerede en ny forståelse mellem islam og USA. James Zogby, præsident for the Arab American Institute i Washington, siger:
»For første gang i otte år har vi nu mulighed for at mødes, at engagere os, at diskutere og at være uenige. Vi kan gøre vores indflydelse gældende politisk. Det betyder, at vi føler os som del af processen, og at vi kan mærke, der er nogen, der lytter.«
Antiterror-alliancer
Men de nye bestræbelser om dialog og forståelse har dog også andre begrundelser end behovet for at mindske spændinger i det amerikanske samfund. En højtstående kilde i det amerikanske efterretningsmiljø med gode kontakter til den arabiske verden peger over for Information på økonomiske, geostrategiske og sikkerhedspolitiske grunde:
»USA har desperat brug for alliancer i både den arabiske og den muslimske verden, når det gælder den fortsatte kamp mod al-Qaeda. Antiterror-politikken ville falde til jorden uden samarbejdet med Pakistan, Saudi Arabien, Jordan og Yemen for blot at nævne nogle, og derfor har regeringen også brug for at vise, at den arbejder konstruktivt mod diskrimination af muslimer på hjemmefronten.«


