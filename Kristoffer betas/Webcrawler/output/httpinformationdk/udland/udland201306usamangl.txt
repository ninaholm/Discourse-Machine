USA mangler en rygende pistol i Syrien
Med USA's udmelding om kemiske våben i Syrien synes det stadig mere sikkert, at kemiske våben virkelig har været anvendt – men hvordan – og af hvem – våbnene anvendes, er stadig et ubesvaret spørgsmål. I hvert fald for offentligheden
Et medlem af Den Frie Syriske Hær sidder på en sofa midt i en gade i Deir al-Zor. USA mener, der er håndfaste beviser for, at regimet i Syrien har brugt kemiske våben. Derfor vil amerikanerne sende våben til den syriske opposition.


 
	Man søgte i store træk forgæves, hvis man søgte efter afgørende nye beviser i de erklæringer om kemisk våbenbrug, som den amerikanske regering lagde frem torsdag aften som begrundelse for at begynde officielt at levere våben til Syriens oprørere.

	De amerikanske oplysninger bekræftede i vid udstrækning de resultater, en FN-undersøgelse tidligere er nået frem til, og som en fransk undersøgelse i sidste uge strammede en tand ekstra, og anslog antallet af dræbte med kemiske våben til at ligge mellem 100 og 150.

	»Der er grund til at antage, at kemiske stoffer er blevet brugt som våben, mens den præcise art af de kemiske våben, deres afsendere eller måden, de er blevet anvendt, ikke kunne blive fastslået,« konstaterede allerede FN-rapporten, mens både den franske og den nye amerikanske undersøgelse går skridtet videre og fastslår, at det er nervegassen sarin, der er blevet anvendt. I den amerikanske undersøgelse blev det fastslået ved vævsprøver fra ofre for gassen, angiveligt taget fra henholdsvis en såret og en dræbt oprørssoldat.

	Samtidig kæder amerikanske efterretningskilder angrebene tæt sammen med regeringsangreb, mens de afviser, at der skulle være beviser eller indicier på kemiske angreb foretaget af oppositionssoldater.

	Få klare beviser

	De amerikanske resultater bekræfter i store træk oppositionskilders påstande og ikke mindst en nylig reportage og øjenvidneberetning i den franske avis Le Monde om brugen af giftgas i mindre målestok langs med frontlinjen i Damaskus' forstæder. Problemet er, at mens det forekommer relativt sikkert, at nervegas er blevet anvendt, står der stadig spørgsmålstegn ved, hvordan og af hvem gassen er blevet anvendt.

	Ifølge eksperter, Information har talt med, forekommer de videnskabelige beviser for sarin-forgiftning og brug af nervegassen umiddelbart overbevisende, men det præsenterede materiale fortæller ikke så forfærdelig meget mere end det.

	»100-150 anslået dræbte indikerer en meget begrænset brug. Det er svært at forestille sig, hvad Assad-regimet ville ønske med en sådan brug af våbnene. Bevismaterialet for eksponering for gift vokser, men det har været svært at få øje på klare beviser for bestemte steder, det er anvendt, og bestemte materialer,« understreger giftgaseksperten Richard Guthrie over for det amerikanske medie McClatchy.

	Problemet er, at mens beviser for forgiftningen kan føres ud af Syrien, står både amerikanerne og FN’s særlige undersøgelseshold uden adgang til selve kamppladsen, nægtet adgang af det syriske styre (og af forholdene), hvorved det er svært at fremvise en rygende pistol – eller stinkende petriskål – der uomtvisteligt beviser, at giftgasangrebene rent faktisk foretages af styrets tropper. Et forhold, der indirekte understøtter regimets (og tidligere på året den tidligere krigsforbryderanklager Carla Del Pontes) påstand om, at det i virkeligheden er oppositionskræfter, der står bag de kemiske angreb.

	En presset opposition

	Ingen kender dog heller det eksakte indhold af den amerikanske bevisførelse for styrets brug af kemiske våben, karakteren af deres kilder, og hvilke uigendrivelige beviser de ifølge eget udsagn ligger inde med, og derfor er de eksperter, Information har talt med, da også forsigtige med at udtale sig om bevisernes gyldighed. De henviser i stedet til reaktioner i de kommende dage fra lederen af FN’s undersøgelsesgruppe, svenskeren Åke Sellström, og organisationen OPCW, der overvåger overholdelsen af den konvention mod kemiske våben, som et overvældende flertal af verdens lande (med Syrien som en undtagelse) tiltrådte i 1997, og som alle – ligesom den russiske ledelse – er blevet indviet i de amerikanske beviser.

	Indtil noget andet er fremført, er det imidlertid vanskeligt at se den amerikanske udmelding som andet end en forsigtig undskyldning for et dybere engagement til fordel for en opposition, der i den seneste tid har fremstået mere og mere presset af regimets styrker – med eller uden kemiske våben.

