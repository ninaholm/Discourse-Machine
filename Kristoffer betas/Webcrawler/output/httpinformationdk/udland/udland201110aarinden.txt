Et år inden valget er Obama blevet en underdog
Den amerikanske præsident er belastet af ekstraordinær dårlige meningstal. Hvis Barack Obama ikke snart forbedrer sin stilling, taber han med sikkerhed valget i 2012, vurderer en erfaren meningsmåler
Præsident Obama står lavt i folks anseelse, hvad angår hans evner til at løse krisen, men flertallet synes stadig, han er en flink fyr.


 Præsident Barack Obama måtte vinke farvel til Det Hvide Hus, hvis det amerikanske præsidentvalg skulle holdes i dag. Så utilfreds er den amerikanske vælgerbefolkning med USA's leder.
»Sådan som opinionstallene ser ud lige nu, er den republikanske præsidentkandidat absolut favorit til at vinde i 2012. Medmindre Obama kan få ændret på disse dårlige tal, taber han til en hvilken som helst republikaner. Obama er en underdog,« siger Peter Hart, en erfaren demokratisk meningsmåler.
Hart er sammen med den republikanske meningsmåler Bill McInturff ansvarlig for avisen Wall Street Journals opinionsmålinger.
Det er den dårlige økonomi og især den høje arbejdsløshed i USA, som givetvis vil sende Obama hjem til Chicago ved præsidentvalget i november næste år.
»Det er meget svært at se, hvordan præsidenten i kraft af sin politik og retorik skulle kunne ændre på de dårlige meningstal. Selv om han gør det rigtige i øjeblikket og presser Kongressen til at vedtage en beskæftigelsesplan, vejer den økonomiske situation så tungt, at han næppe kan forbedre sin stilling i det næste årstid,« mener Peter Hart, der startede som meningsmåler i 1961.
Protestbevægelsens rolle
Kun udefrakommende begivenheder, som Obama ikke har kontrol over, vil kunne gøre en forskel. Et oplagt eksempel er den over en uge lange finansverdensfjendtlige Occupy Wall Street-bevægelse, som har knopskudt i amerikanske storbyer.
Oprøret bliver taget dødsensalvorligt af de amerikanske politikere og medier og kan ifølge Peter Hart få en mærkbar virkning på præsidentvalgets og kongresvalgets udfald i 2012, ligesom Tea Party-bevægelsen havde det under midtvejsvalgene i 2010.
»Dette her fænomen vil vokse,« forudsiger Hart. Hans meningsmålinger fra valgene i 2006, 2008 og 2010 viser, at befolkningen har været oprørt over den politiske handlingslammelse i lang tid. I den sidste måling siger 54 pct., at alle politikere i Washington bør sættes fra bestillingen; en tredjedel mener, at de politiske institutioner er totalt brudt sammen, og 52 pct. taler om en systemkrise.
»Det interessante ved denne bevægelse er, at den kan vokse så hurtigt uden at have en leder. Det antyder, at den drives frem af en udbredt lede ved de politiske institutioner,« siger Hart.
Kopi af Tea Party
Det brændende spørgsmål er, om Demokraterne vil efterligne Republikanerne, der hoppede på Tea Party-vognen og vandt midtvejsvalget i 2010. Det førte til en stærk højredrejning af partiet i Kongressen.
Deltagere i Occupy Wall Street-bevægelsen afviser ligesom Teaparty-tilhængere at knytte sig til et politisk parti af frygt for blive manipuleret og opslugt. De husker, at Obama-bevægelsen blev indlemmet i det demokratiske parti efter præsidentvalget i 2008 og derefter ophørte med at eksistere.
Men mange af de gamle Obama-aktivister har i dag iført sig protestklæder og kan muligvis fyre op om det Demokratiske Partis base, hvis Obama og partiets ledere formår at omsætte den folkelige vrede mod Wall Streets finansverden til en protestbølge mod det Republikanske Partis ubetingede støtte til netop finansverdenen.
Præsident Obama åbnede i en pressekonference i torsdags døren på klem for denne strategi, da han udtrykte stor sympati for demonstranterens frustration, mens den førende republikanske præsidentkandidat Mitt Romney kaldte aktionerne »farlige« og et udtryk for en »klassekamp«.
Men som så ofte før undlod Obama at optræde som talerør for amerikanernes dybe frustration over, at finanshuse og banker er kommet gennem finanskrisen — som de selv forvoldte — uden en skramme, mens almindelige lønmodtagere har måttet betale en høj pris.
Afviser populisme
Præsidenten forsvarede f.eks. sin beslutning fra 2009 om at redde bankerne uden at stille krav om strenge reformer om et loft over bonusser. At hans justitsminister ikke har retsforfulgt banker og finanshuse, bortforklarede han med, at de ikke gjorde noget ulovligt. Den demokratiske senator Charles Schumer fra New York opfordrer endda sit parti til at undlade at »føre smædekampagne« mod de rige.
»Det er ikke vores mål at kritisere de velbjærgede, vi vil bare hjælpe middelklassen,« sagde han i Wall Street Journal fredag. Schumer er en succesrig pengeindsamler for demokratiske senatskandidater med gode forbindelser på Wall Street.
Men Demokraternes partibase er af en anden mening. Flere store fagforbund har sluttet sig til gadeprotesterne, og folkevalgte på et lavere niveau i partiet er rede til at alliere sig med bevægelsen.
»Obama har kun en chance for at vinde, hvis folk bliver begejstret for ham igen og ofrer deres fritid på at få ham genvalgt. Den entusiasme kan jeg ikke spore lige nu. Hans kampagne taler om at skabe en tilhængerskare, som ikke eksisterer. Folk er trætte af alle de retorisk opløftende taler og løfter. Det preller af på dem,« forklarer Peter Hart.
Manglende lederevner
Præsident Obamas største udfordring er at overbevise amerikanerne om, at han kan lede landet ud af den længste økonomiske krise siden 1930'erne.
Ifølge Hart og McInturffs målinger er tilliden til hans lederevner faldet i det sidste halvandet år fra 57 pct. til 42 pct. af vælgerne. Ved hans tiltrædelse i 2009 var støtten oppe på 70 pct.
»Lige fra begyndelsen blev Obama anset for en leder med en rygrad lavet af gummi, ikke stål. I dette tredje år af hans præsidentperriode kan ingen finde ud af, hvilken slags leder han er er. Det svinger fra uge til uge. Jeg tror ikke, han selv ved det,« påpeger Peter Hart.
»I øjeblikket fornemmer amerikanerne, at Obama bliver kastet frem og tilbage af tumultagtige begivenheder uden at kunne få bare et minimum af kontrol over dem. De savner en præsident som Ronald Reagan, som holdt fast i roret i oprørt sø uden at skifte kurs.«
Måske mest forbløffende er Obamas lave opinionstal som den øverstbefalende for USA's væbnede styrker. Her er en præsident, som fik ram på Osama bin Laden og har decimeret al-Qaeda. Han vil snart have alle amerikanske styrker trukket ud af Irak og planlægger en tilbagetrækning fra Afghanistan. Ikke desto mindre er tilslutningen af Obamas krigskurs faldet fra 49 til 39 pct. siden januar 2010.
Den eneste positive aspekt i meningsmålingerne er Barack Obamas personlige popularitet hos over 70 pct. af vælgerbefolkningen.
»Amerikanerne giver ham meget dårlige karakterer som præsident, men de kan vældig godt lide ham som person. De synes, han er en flink fyr, de stoler på ham. Den egenskab i en præsident skal man aldrig undervurdere. Slaget om Det Hvide Hus i 2012 er derfor endnu ikke afgjort,« understreger Peter Hart.

