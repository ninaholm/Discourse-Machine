Hvad koster europæisk solidaritet?
Tyskland har både fået eftergivet stor gæld og vundet meget på sit medlemskab af euroen. Alligevel er folkestemningen imod at støtte op om Grækenland. Det udstiller svagheden i unionen, hvor alle har demokratisk ret til at blokere, og hvor manglende solidaritet kan betyde, at de gør det
 Den tyske kansler, Angela Merkel, fløj i går til Paris for at tale med den franske præsident, François Hollande, om den græske krise.


 Hvor meget er en tysk skatteyder mon klar til at betale for at opretholde troværdigheden og funktionsevnen af den europæiske valutaunion, som Tyskland mere end nogen anden nation har økonomisk gavn af?
Det er én måde at formulere det dilemma, som Tyskland og eurozonen står i efter det massive græske nej til kreditorernes spareplan ved folkeafstemningen søndag.
Og et svar på spørgsmålet synes at være: Ingenting.
Sådan ser sagen ud sat på spidsen – kernen er, at der blandt tyske vælgere er udtalt modstand mod at eftergive Grækenland noget af landets enorme gældsbyrde som forudsætning for at starte en genrejsning af den græske økonomi, skabe arbejdspladser på ny og bremse bevægelsen mod stadig større nød og fattigdom i det sydeuropæiske land.
Denne tingenes tyske tilstand er den præmis, kansler Angela Merkel og hendes koalitionsregering arbejder under, når Merkel i disse timer og døgn diskuterer en mulig vej ud af krisen med sine europæiske kolleger. Giver kansleren indrømmelser til premierminister Alexis Tsipras, som vil koste tyske skatteydere penge, risikerer hun at få et flertal imod sig i Forbundsdagen og blandt vælgerne.
I den uofficielle meningsmåling, som Tysklands største dagblad, Bild, på eget initiativ gennemførte før folkeafstemningen, var 88 procent af onlinestemmerne et nej til at hjælpe grækerne med tyske milliarder, mens hele 99 procent af stemmerne indsendt pr. mail og fax sagde nej. Og i en anden måling udført for det britiske dagblad The Independent siger 53 procent af de adspurgte tyskere, at de foretrækker, at Grækenland forlader eurozonen – kun 29 procent ønsker det modsatte.
I ingen andre af de EU-lande, der er medtaget i undersøgelsen, er holdningen så grækenlandsskeptisk.
Ifølge en tredje måling, offentliggjort sidste uge, mener 85 procent af tyskerne, at Tyskland og de øvrige kreditorer faktisk gav grækerne for store indrømmelser i det udspil, der blev temaet for søndagens folkeafstemning.
Gældslettelse ikke en mulighed
Den tyske folkestemning afspejledes, da den tyske vicekansler, socialdemokraten Sigmar Gabriel, søndag aften sagde, at grækerne med deres nej har »sprængt de sidste af de broer, ad hvilke Grækenland og Europa kunne have bevæget sig mod kompromis«. Og Martin Jäger, talsmand for Tysklands finansminister, Wolfgang Schäuble, fulgte i går op ved at sige, at »vores position er velkendt ... en gældslettelse er ikke en mulighed for os«.
Hvad det handler om, er antageligt omkring 6.350 kroner pr. tysker. Det er, hvad den græske gæld til Tyskland kan opgøres til, ligeligt fordelt på alle tyskere. En gæld primært opstået, da Tyskland sammen med den såkaldte trojka i perioden 2010-12 med deres redningspakker befriede Grækenlands private kreditorer – bl.a. tyske kommercielle banker – for hovedparten af deres dårlige græske lån. Ingen taler om eftergivelse af al græsk gæld. Alexis Tsipras har selv nævnt 30 procent gældsreduktion som det, han drømmer om. I givet fald ville der blive tale om et engangstab for den enkelte tyske skatteyder på ca. 1.900 kroner – godt fem kroner om dagen i et år.
 Den tyske kansler, Angela Merkel, fløj i går til Paris for at tale med den franske præsident, François Hollande, om den græske krise.
Alain Guizard
Et sådant muligt tab kunne holdes op mod det forhold, at Tyskland ifølge en stribe undersøgelser er det EU-land, der har vundet mest på eurozonens etablering. En McKinsey-opgørelse for året 2010 talte f.eks. om en tysk gevinst takket være den fælles valuta på 165 mia. euro – det svarer til godt 15.000 kroner pr. tysker alene det år. »Tysklands gevinst var næsten halvdelen af (euro-) regionens samlede« gevinst, skrev finansmediet Bloomberg i en omtale af analysen.
Læs også: Det græske ’nej’ bør være et eksempel til efterfølgelse i hele EU
En anden analyse fra den tyske forsikringsgigant Allianz fandt, at Tyskland fra 2010 og nogle år frem har tjent 67 mia. euro på de renteforskydninger i eurozonen, som under krisen gjorde tysk låntagning billigere, mens bl.a. græsk låntagning blev dyrere.
I forhold til lande som Grækenland har Tyskland i eurozonen kunnet »nyde den bedste af alle verdener«, som politologerne Alexander Reisenbichler og Kimberly Morgan skrev i Foreign Affairs for to år siden.
Og når Tyskland i dag er EU’s stærkeste økonomi, har det ifølge professor Albrecht Ritschl, London School of Economics, i høj grad sin årsag i, at Tyskland af USA og andre kreditorer – heriblandt Grækenland – i 1953 fik eftergivet en omfattende gæld, der egentlig skulle være tilbagebetalt ved Tysklands genforening.
Den franske økonom Thomas Piketty påpegede forleden det samme i et interview med den tyske avis Die Zeit: »Tyskland er virkelig mønstereksemplet på et land, som aldrig i historien har betalt sin offentlige gæld tilbage. Hverken efter Første eller Anden Verdenskrig. Det lod man andre betale for.«
Merkels fejl
Ser man på det store billede, forekommer det altså vanskeligt at argumentere for, at tyske skatteydere er ofre og taber på politiske tiltag – såsom en græsk gældssanering – der kan gøre eurozonen mere stabil, funktionsdygtig og lønsom. Ikke desto mindre er den fremherskende folkestemning i Tyskland imod at yde Grækenland hjælp, kombineret med vrede rettet mod Alexis Tsipras. Og det gør det vanskeligt for den tyske kansler at søge en løsning på den forværrede krise ved at komme den græske premierminister i møde.
»De tyske politikere har fra begyndelsen forsømt at fortælle deres befolkning, hvad det her i virkeligheden handlede om. De har i forløbet stillet Grækenland over for umulige krav, som ingen græsk regering – heller ikke den forrige – var i stand til at opfylde,« siger ekspert i tysk samtidshistorie, professor emeritus Per Øhr- gaard, Copenhagen Business School.
Han minder om, at Tsipras faktisk kom til magten, fordi den forrige græske regering heller ikke kunne opfylde de barske sparekrav, som bl.a. Tyskland stillede.
»Hvis der er nogen, der har skabt Tsipras’ succes og den nuværende vanskelige situation, så er det tyskerne,« siger han.
Øhrgaard er på linje med Christian Rickens, erhvervs- og økonomiredaktør ved Der Spiegel, som i en kommentar omtaler situationen som »prisen for fem års kujoneri«, dvs. den tyske regerings og trojkaens foregivelse siden 2010 af, at Grækenland kunne komme ud af krisen ved hjælp af en skrap nedskæringspolitik, der reelt har skåret 25 pct. af landets BNP og udløst den aktuelle bankerot- situation.
»Det var meget dumt af Merkel ikke at tage tyren ved hornene fra begyndelsen ved at gøre det klart for tyskerne, at det for det første ikke har kostet dem noget indtil videre, men også at det faktisk vil koste noget, hvis man skal løse problemet for alvor. Den opinion, der nu er skabt, har selv en så stærk politiker som Merkel meget svært ved at gå op imod,« siger Per Øhrgaard.
»Dem, der havde råd til at være klogere, har desværre ikke været det,« tilføjer han.
Den Internationale Valutafond, IMF, erkender i et aktuelt notat, at nedskæringspolitikken over for Grækenland har fejlet, og at landets økonomi ikke kan bringes på fode uden en betydelig gælds- reduktion.
Altså en melding, der for første gang vender sig mod den tyske position, og som afslører – som påpeget af den europæiske tænketank Bruegel – at Grækenlands kreditorer de seneste uger »har forhandlet med Grækenland i ond tro«.
Reuters skrev forleden, at »lande i eurozonen« på et møde i IMF’s styrelse i onsdags forsøgte at bremse notatets offentliggørelse før den græske folkeafstemning, men blev majoriseret af USA, der ønskede – og fik – offentliggørelsen.
Eurozonens gordiske knude
Dilemmaet for eurozonen er nu, at der i Tyskland – og måske i andre eurolande – hersker en folkestemning imod den type løsning, som det store flertal af økonomer i dag anser for nødvendig.
Ikke kun Bild, men mange andre, har gjort opmærksom på, at både Tysklands og andre eurolandes befolkninger må have samme demokratiske rettigheder som den græske, f.eks. retten til – eventuelt ved folkeafstemninger – at sige nej til græsk gældssanering, sådan som grækerne netop har sagt nej til trojkaens spare- og reformpakke.
Grækenland og Tsipras har ikke nogen demokratisk særstilling, og måske er det dét, EU-kommissionsformand Jean-Claude Juncker vil signalere, når kommissionen mandag i en trelinjers formel kommentar til det græske resultat skriver, at Juncker nu »søger konsultation med de demokratisk valgte ledere af de øvrige 18 eurozonemedlemmer«.
Den gordiske knude for eurozonen synes at være, at alle 19 lande er i deres gode demokratiske ret til at sige ja eller nej i en sag som denne, samtidig med at man savner – både i eurozonens svage politiske overbygning og i praktisk holdning – den indbyrdes solidaritet, der kunne forebygge, at man stemmer mod hinanden og aldrig når holdbare løsninger.
»Hvis jeg vidste, hvordan man håndterer den udfordring, var jeg formand for EU-Kommissionen,« siger Per Øhrgaard.
»Den aktuelle situation udstiller, at Europa har meget vanskeligt ved at finde sine egne ben. Det er der i sig selv ikke noget nyt i – det nye er, at konflikten er båret helt ind i centrum.
LEDER: Euroen er gået i politisk hårdknude

