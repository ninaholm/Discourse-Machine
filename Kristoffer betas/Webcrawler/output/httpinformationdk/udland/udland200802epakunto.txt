EPA: Er det kun tom snak?
De økonomiske partnerskabsaftaler mellem EU og de 78 AVS-lande fra Afrika, Vestindien og Stillehavet er stadig på tegnebrættet


 Både medier og ngo'er har det seneste års tid været meget opmærksomme på handelsforhandlingerne mellem EU og de 78 medlemmer af AVS, lande i Afrika, Vestindien og Stillehavet. Det var meningen, at disse forhandlinger skulle føre til nye aftaler, som erstatning for de gamle, der var i strid med reglerne i WTO. Ifølge disse havde AVS-landene fri adgang til EU's markeder, uden til gengæld at give EU adgang til deres. De nye aftaler, EPA'er, Economic Partnership Agreements, (Økonomiske partnerskabsaftaler) skulle 'i væsentlig grad' være gensidige.
Dette, sammenholdt med EU's klare interesse i at åbne væsentlige markeder for deres egne selskaber, specielt i servicesektoren, var lige noget medierne kunne bruge, f.eks. til opstilling af dette regnestykke: EU = de slemme, AVS-landene = de gode, EPA = udbytning.
Ngo'er, og de fleste uafhængige, akademiske studier af de sandsynlige resultater af EPA'erne understøtter det synspunkt, at AVS-landene stod til at tabe ved at underskrive sådanne aftaler. En undersøgelse fra september 2007, foretaget af Dansk Institut for Internationale Studier og Fødevareøkonomisk Institut ved KU forudsagde handelstab for AVS-landene på omkring 1,2 mia. dollars, når EU-eksporten afløste egenproduktion og eksisterende lokal handel. EU kunne til gengæld forvente en gevinst på 1,7 mia. dollars
EU lovede at kompensere for de sandsynlige virkninger i AVS-landene via hjælp til at forbedre deres eksportkapacitet. Man fastholdt også, at de regionale grupperinger, der blev oprettet for at forhandle sådanne partnerskabsaftaler, ville stimulere syd-syd handlen, og i sidste ende forbedre AVS-landenes stilling på det globale marked. AVS-landene og deres ngo-støtter købte tilsyneladende ikke disse løfter og argumenter.
Markedsadgang
Men mod slutningen af 2007 antydede mange AVS-lande, at de ville underskrive midlertidige partnerskabsaftaler. 15 caribiske lande gik et skridt videre, og underskrev en fast aftale med EU. Andre lande, deriblandt Sydafrika fastslog, at de ikke ville underskrive en aftale, mens andre igen, f.eks. Etiopien, ikke har meldt ud.
Hvorfor indikerede så mange lande, at de ville underskrive partnerskabsaftaler med EU, til trods for de dystre prognoser? Og fik disse AVS-lande noget ud af det?
Det første incitament til at skrive under var frygten for at miste EU-støtte: AVS-lande forventes at modtage 22 mia. euro fra Den Europæiske Udviklingsfond over de næste fem år, samt ekstra to mia. euro årligt til specifikke handelsrelaterede formål. Dernæst frygten for at miste en allerede eksisterende markedsadgang til EU, specielt for lande med lav eller mellemindkomst. Hvis f.eks. Seychellerne og Papua New Guinea ikke havde skrevet under, kunne de stå over for en toldafgift på deres hovedeksport til EU, dåsetun, på 20,5 pct. i stedet for nu 0 pct.
For det tredje, og det er noget nyt, ændrede EU's forhandlingsstandpunkt sig på væsentlige områder fra oktober 2007 og frem. Indtil da havde Kommissionen insisteret på, at der ikke var nogen juridiske eller politiske alternativer til en total accept af partnerskabsaftalerne ved årets udgang. Da den selvvalgte deadline nærmede sig, uden at nogen af AVS-landene havde skrevet under, og samtidig med, at kritikken voksede fra flere medlemslande, deriblandt Danmark, blev Kommissionens position uholdbar.
Stadig på tegnebrættet
Derfor gav Kommissionen væsentlige indrømmelser både i forhold til tidstabellen for færdige aftaler (deadline er nu 2009), og i forhold til indholdet af aftalerne. EU slækkede på 'Regler om oprindelsesland', til fordel for AVS-landene. Man sænkede også kravene til, i hvor høj grad AVS-landene skulle åbne deres markeder, i det mindste på mellemlangt sigt. I visse tilfælde, som ved den midlertidige aftale med Den Østafrikanske Samarbejdsorganisation, der består af Kenya, Tanzania og Uganda, og med Papua New Guinea, er det reelle omfang af den handelsliberalisering, der kræves af AVS-landene, før 2022, minimal. Pludselig er de forholdsvis nye vurderinger af handelsaftalernes virkninger for AVS-landene forældede.
Den aktuelle historie om de økonomiske partnerskabsaftaler kan nu anskues sådan her: EU = tvunget til tilbagetog, AVS = splittet, men med bedre resultater end det så ud til tidligere, Partnerskabsaftaler = i hvert fald indtil videre kun tom snak.
Under alle omstændigheder står det klart, at disse aftaler stadig er på tegnebrættet. Den regionale dimension er faldet fra hinanden, samtidig med at EU er blevet afhængig af AVS-landenes individuelle tilbud. Dette er ikke nødvendigvis en dårlig ting, nogle regionale grupperinger modarbejdede og/eller overlappede allerede eksisterende regionale handelsaftaler. Der er stadig afgørende spørgsmål der skal forhandles, ikke mindst i relation til service, en sektor af afgørende interesse for EU, men det står klart, at EU-kommissionen har tilbudt mere, og accepteret mindre fra AVS-landene, end de fleste kommentatorer havde ventet. EU-kommissionens præsident, José Manuel Barroso har lovet at han personligt vil deltage i forhandlingernes næste fase. 2008 bliver klart et spændende år.

Peter Gibbon og Stefano Ponte er begge seniorforskere ved Dansk Institut for Internationale Studier
Oversat af Ebbe Rossander

