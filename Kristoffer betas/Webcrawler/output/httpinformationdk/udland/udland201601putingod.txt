Putin godkendte ’sandsynligvis’ giftmord
Den russiske stat er ansvarlig for det radioaktive giftmord i London på dissidenten Alexander Litvinenko, konkluderer britisk dommer og nævner Ruslands præsident ved navn som sandsynlig medansvarlig. Information gennemgår indicierne
 En kop grøn te forgiftet med det radioaktive stof polonium-210 slog for snart ti år siden den tidligere FSB-officer Alexander Litvinenko ihjel i London. Nu peger en britisk undersøgelsesdommer på, at drabet formentlig var godkendt fra højeste sted, nemlig af præsident Vladimir Putin.


 Der er en let skramlen af stole, men ikke et ord bliver udvekslet, da 68 akkrediterede journalister målrettet skridter ind i retsbygningen Gray’s Inn i det centrale London og griber fat i hver deres eksemplar af den 300-sider lange lyseblå rapport med titlen The Litvinenko Inquiry – Report into the death of Alexander Litvinenko.
Alle medvirkende i denne såkaldte lock-in – der giver adgang til rapporten halvanden time før offentliggørelsen – foretager nu præcis den samme handling: Først slås op i indholdsfortegnelsen, og derefter bladres der 244 sider frem til konklusionen.
Et spontant gisp bryder stilheden. Russia Todays korrespondent, Anastasia Churkina, har som alle andre læst undersøgelsesdommer Robert Owens konklusion på, hvem der i november 2006 myrdede den russiske dissident og tidligere FSB-spion Alexander Litvinenko med en radioaktiv gift i London.
»FSB-operationen for at dræbe Litvinenko var sandsynligvis godkendt af (efterretningschef Nikolaj) Patrusjev og også af præsident Putin,« lyder de ord, der tydeligvis i russiske ører – men også blandt andre iagttagere, der har fulgt sagen – gik langt videre end forventet.
Anastasia Churkina sunder sig hurtigt.
»Nej,« siger hun til Information, rapporten vil ikke vække opsigt i Rusland, for der er »ikke noget nyt« i den; ingen fældende beviser. Alligevel tydeliggjorde hendes – og efterfølgende Kremls og den britiske indenrigsministers – reaktioner, at denne rapport ikke kan ignoreres og vil få konsekvenser. Storbritannien lovede i går at nedskalere forholdet til Rusland til et minimum.
Men hvad er det, der har fået den pensionerede højesteretsdommer Robert Owen til – trods ordet »sandsynligvis« – at rette så voldsom en anklage imod en magtfuld stat som Rusland og tilmed denne stats overhoved?
Polonium-sporet
Det helt centrale omdrejningspunkt i det usædvanlige mord på Alexander Litvinenko er utvivlsomt den gift, der dræbte ham: det radioaktive polonium 210. At det var Po-210, Litvinenko havde i kroppen, blev først bekræftet, få timer inden han døde efter en tre uger lang sygdomsperiode. Efter bekræftelsen af drabsvåbenet var det imidlertid let for politiets teknikere at følge polonium-sporet, eftersom alle, der kommer i kontakt med giften, efterlader et radioaktivt spor.
 En kop grøn te forgiftet med det radioaktive stof polonium-210 slog for snart ti år siden den tidligere FSB-officer Alexander Litvinenko ihjel i London. Nu peger en britisk undersøgelsesdommer på, at drabet formentlig var godkendt fra højeste sted, nemlig af præsident Vladimir Putin.

To russiske mænd, som Litvinenko mødtes med, den dag han blev syg – Andrej Lugovoj og Dmitrij Kovtun – efterlod begge et sådant spor. Po-210 blev fundet i deres hotelværelser, i mødelokaler, hvor de havde opholdt sig, på flysæder, de havde siddet i mellem London, Hamborg og Moskva, og ikke mindst i den tekande i The Millennium-hotellets Pine Bar, hvor de to havde inviteret Litvinenko til et møde den 1. november 2006.
Resultatet af disse tekniske analyser får Owen til i utvetydige vendinger at konkludere, at han er »sikker på, at Lugovoj og Kovtun placerede polonium 210 i tekanden i Pine Bar«. Han erklærer sig ligeledes »sikker på«, at de to mænd havde »foretaget et tidligere forsøg på at forgifte Litvinenko« ved et møde den 16. oktober. Owen føler sig desuden »sikker på«, at de to mænd vidste, at der var tale om en »dødelig gift«, men han tror ikke, at de »præcis vidste«, hvad de havde med at gøre.
Hvad dommeren heller ikke fandt hos de to var et motiv. Faktisk har han »overhovedet ikke fundet noget bevis på, at hverken Lugovoj eller Kovtun havde nogen personlige grunde til at dræbe Litvinenko«. Selv hvis de skulle have handlet alene, er det »yderst usandsynligt, at de ville have haft adgang til polonium 210«, tilføjer han og konkluderer derfor, at »alle beviser peger i én retning; nemlig at Kovtun og Lugovoj, da de dræbte Litvinenko, handlede på vegne af en anden«.
Hvem stod bag?
De to anklagede har nægtet sig skyldige og har i stedet peget på oligarken Boris Beresovskij, som også var flygtet til London, samt den britiske efterretningstjeneste, som Litvinenko var aflønnet af efter sin flugt til Storbritannien i år 2000. Andre har peget på kriminelle grupper, som Litvinenko havde efterforsket, da han stadig arbejdede for FSB. Også tjetjenske grupper, Mario Scaramella – en tredje person, Litvinenko mødte den 1. november – og selvmord, er blevet foreslået.
Robert Owen gennemgår hver enkelt anklage, men konkluderer i alle tilfælde, at »teorien ikke understøttes af bevismaterialet«.
Igen spiller drabsvåbenet en væsentlig rolle i af- og bekræftelse af mistanker. Årsagen er, at Po-210 er et yderst sjældent radioaktivt materiale, som kun kan fremstilles i reaktorer under statslig kontrol. Owen skriver, at hans to ekspertvidner er uenige om, hvorvidt den store mængde Po-210, der blev brugt til at dræbe Litvinenko, kun kunne være kommet fra en af Ruslands to kommercielle producenter af Po-210. Dermed kan det ikke fastslås, at den brugte polonium med sikkerhed kom fra Rusland.
Alene det faktum, at Po-210 blev brugt som drabsvåben, er dog »væsentligt«, mener Owen, fordi det »som et minimum er en meget stærk indikator for, at en stat er involveret«.
»Det er det, dels fordi almindelige kriminelle kunne forventes at bruge en mere ligefrem, mindre sofistikeret drabsmetode«, dels fordi polonium »må være kommet fra en reaktor, og sådanne reaktorer er generelt under statens kontrol«, skriver han.
Det er dette, der får Owen til at konkludere, at der er »stærke indicier for, at den russiske stat var ansvarlig for Litvinenkos død«. Særligt når en motivanalyse inkluderes.
Hvor Owen ikke mener, at Lugovoj og Kovtun havde et motiv for drabet, var der imidlertid »stærke motiver blandt organisationer og individer inden for den russiske stat for at gribe ind overfor Litvinenko, inklusive ved at dræbe ham«.
Alexander Litvinenko flygtede i sin tid fra Rusland efter at være faldet i unåde hos efterretningstjenesten, som han havde anklaget for korruption og mordforsøg på Boris Beresovskij. Efter ankomsten til London havde han skrevet flere bøger og artikler, hvor han kritiserede præsident Putin og FSB, og han arbejdede ikke kun for den britiske efterretningstjeneste, men også for andre europæiske tjenester, bl.a. den spanske. FSB anså ham af disse årsager for at være en forræder.
Owen tilføjer, at der findes beviser for, at den russiske stat »i årene før Litvinenkos død havde været involveret i drabet på et antal modstandere af præsident Putins administration« (se boks til højre).
Link til Putin
At den russiske efterretningstjeneste – som Lugovoj havde været ansat i, og hvorfra han kendte Litvinenko – stod bag mordet, var så langt, som de fleste iagttagere havde forventet, at Owen ville gå. Ikke desto mindre går han skridtet videre og spørger: »På hvilket ledelsesniveau blev planen om at dræbe Litvinenko autoriseret?«
Den uafhængige Ruslands-kender professor Robert Service sagde under sin afhøring – ifølge rapporten – at hvis Litvinenko var blevet dræbt af FSB, var det »utænkeligt«, at FSB’s daværende chef, Nikolaj Patrusjev, ikke kendte til operationen. Ligeledes fandt han – og andre vidner – det usandsynligt, at Patrusjev ikke ville have sikret sig selv ved at søge godkendelse hos Putin – en nær ven – der som tidligere FSB-chef vidste, hvad der foregik inden for tjenesten.
»Konklusionen må være,« sagde professor Service, »at Putin generelt godkendte, hvad tjenesten foretog sig i disse år op til og efter 2006, og at Patrusjev som dens chef vidste, at han havde sin præsidents opbakning til dens operationer.«
At Litvinenko havde forrådt FSB, var i sig selv motiv nok til at forestille sig, at Putin kunne have godkendt mordet, men Owen mener også, at der ligger et personligt motiv bag.
Han skriver, at der »unægtelig var en personlig dimension ved fjendskabet mellem på den ene side Litvinenko og på den anden side præsident Putin. De to mænds historie gik tilbage til deres (eneste) møde i 1998; en tid, hvor Putin var nyudnævnt chef for FSB, og hvor Beresovskij og Litvinenko stadig håbede, at de kunne implementere et reformprogram. I de efterfølgende år kom Litvinenko med en række yderst personlige angreb mod Putin, der kulminerede i anklager om pædofili i 2006«.
’Anti-russisk’
Ikke overraskende er hverken Andrej Lugovoj eller den russiske stat enige i hans konklusioner. Lugovoj udtalte i går, at de »blot endnu en gang udstiller Londons anti-russiske position«, mens den russiske ambassadør i London kaldte rapportens konklusion for »dybt provokerende«.
Russia Today-journalisten Anastasia Churkina konkluderede i sin tv-rapport, at rapporten »udtrykker en masse meninger, synspunkter og udtalelser, som er yderst tvivlsomme«.
Men en ting stod imidlertid klart i går: Ligeglad er Rusland ikke.

