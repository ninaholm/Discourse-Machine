Korruptionen er ved at kvæle Rusland
Dronning Margrethe kom tæt på den russiske korruption i sidste uge. En korruption, som antager gigantiske dimensioner


 »Goddag, jeg hedder Per Dalgård, jeg vil gerne oprette en forretning her i byen Zjeleznodorozjnyj, kan De hjælpe mig med det?«
»Ja da, du skal blot ansøge om en snes tilladelser og så i øvrigt give mig 25 pct. af overskuddet og pænt betale til de andre embedsmænd også.«
Svaret kommer fra den første embedsmand i by- administrationen. Samme svar kommer titusindvis af gange om året rundt omkring i den russiske hovedstad og i provinsen.
Det fortæller Andrej Gridasov, kriminalreporter og korruptionsekspert ved et af Ruslands førende dagblade.
Ifølge Gridasov, hvis navn er et pseudonym på grund af faren for repressalier, er korruptionen ved at kvæle Rusland. I sidste uge var dronning Margrethe på officielt besøg i Rusland. Hun besøgte også netop byen Zjeleznodorozjnyj, hvor Rockwool har en fabrik. En lokal gruppe af modstandere mod korruption havde på forhånd bebudet at ville overrække dronningen et protestbrev, som hun skulle videregive til præsident Medvedev. De blev straks udsat for chikane og fik forbud mod at vise sig på gaden under besøget. Da de alligevel forsøgte at videregive brevet, blev de mødt af en russisk dame, som udgav sig for at være en repræsentant for den danske ambassade. Hun fik brevet, men på ambassaden kender man ikke damen.
»Det er der ikke noget underligt i. Myndighederne i den by har ligesom embedsmandsvældet i mange andre byer mange ting at skjule. Og de vil gøre alt for ikke at blive afsløret,« siger Gridasov.
Forretningsmænd flygter
Ifølge ham har korruptionen i Rusland nået hidtil uanede højder og er med til at brødføde en hær af embedsmænd i det russiske bureaukrati. Nogle iagttagere anslår, siger han, at 'korruptionsmarkedet' i dag handler om mange hundrede milliarder dollar om året.
»Vi kan i dag se to tendenser,« siger Gridasov. »Den ene er, at forretningsfolk søger at få adgang til statsbudgettet på den ene eller anden måde, f.eks. ved at få ordrer på varer til det offentlige. Det koster mellem 10 0g 70 procent af udbyttet i bestikkelse til embedsmænd. En af dem, der for tiden er ved at asfaltere gaderne i Moskva, har fortalt, at han får 300 dollar (1.500 kr.) pr kvadratmeter fra det offentlige, men efter bestikkelserne til embedsmændene er der kun 300 rubler (60 kr.) tilbage til hans firma.
Den anden tendens er ifølge Gridasov, at russiske forretningsmænd i massevis forsøger at flytte deres virksomheder til udlandet:
»Det er simpelthen blevet umuligt at drive virksomhed i landet under de nuværende omstændigheder. Der skal betales bestikkelse på alle niveauer, fra den lille lokale embedsmand til ministeren i Moskva. Alle må betale. Også danske virksomheder, hvis de vil have en bid af det russiske marked. Det er en form for skat på virksomheder, men en skat, som ikke kommer den russiske borger til gode,« siger Andrej Gridasov.
35 mia. dollar stjålet
Alle russiske ledere bebuder krig mod korruptionen. Også præsident Medvedev, som har sagt, at 35 milliarder dollar blev stjålet fra statsbudgettet i 2010. Hærens stats- advokat sagde forleden, at 20 procent af landets militærbudget forsvinder ud i korruptionen. Ifølge den internationale organisation Transparency International, der holder øje med bl.a. korruption, er Rusland blandt verdens 25 mest korrupte lande, værre end f.eks. Haiti, Pakistan og Zimbabwe.
Ifølge Andrej Gridasov er det ikke engang farligt at afsløre korruption, selv om han selv skriver under pseudonym, for »folk her er simpelthen så vant til det. Vi har stakkevis af sager om korruption hver dag. Domstolene dømmer blot en enkelt lille embedsmand, og så kommer det ikke videre. Efterforskningen når aldrig op på højere niveauer. For så ville det blive farligt for både journalister, politifolk, advokater og dommere.«

