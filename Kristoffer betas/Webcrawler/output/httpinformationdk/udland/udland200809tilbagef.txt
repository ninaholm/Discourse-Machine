Tilbage til forhandlingsbordet
En gruppe konservative dissidenter i det republikanske parti syntes i går rede til at gå i realitetsforhandlinger med deres kolleger i senatet og med demokraterne


 BOSTON - Konservative Republikanere erklærede sig i går aftes rede til at gå i forhandlinger med Bush-regeringen, Demokrater og republikanske partifæller i Senatet i håb om at nå til enighed om et massivt monetært indgreb i den amerikanske fianansindustri, inden børsmarkederne åbner mandag morgen.
Samtidig udtrykte den republikanske præsidentkandidat John McCain behersket optimisme om et mulig kompromis, som kan tilfredsstille ca. 130 konservative medlemmer af Repræsentanternes Hus. De planlagde ellers at stemme imod den redningspakke, som Bush-regeringen, demokratiske lovgivere og republikanske senatorer enedes om torsdag formiddag.
Kompromisset gik imidlertid i opløsning, efter at McCain ankom til Washington og deltog i et møde i Det Hvide Hus, som hans rival Barack Obama også var inviteret til. 
Paulson knælede
I går beskyldte McCain Obama for at have spillet for galleriet og for at bære ansvaret for sammenbruddet i forhandlingerne. Han rejste herefter til Mississippi for at deltage i den første af tre planlagte tv-debatter mellem de to præsidentkandidater.
Topledere i det demokratiske parti lagde ansvaret på McCain. 
"Det hjalp ikke at få blandet præsidentpolitik ind i de delikate forhandlinger om en løsning på finanskrisen," sagde Harry Reid, flertalsleder i Senatet. "Tværtimod, skadede det processen."
Både præsident Bush og hans finansminister, Hank Paulson, virkede, ifølge kilder med kendskab til mødet i Det Hvide Hus torsdag eftermiddag, "helt ude af sig selv". 
Paulson knælede efter mødet for Nancy Pelosi, den demokratiske formand for Repræsentanternes Hus, og tryglede hende om at få sine kolleger til at holde fast i deres støtte til redningspakken. 
Præsident Bush synes ikke at have nogen indflydelse på udfaldet. Hans advarsler om en økonomisk nedsmeltning i en tv-tale onsdag aften blev mødt med skepsis og målløshed landet over.

Læs om tv-debatten lørdag på bloggen Amerikanske Perspektiver på www.luftskibet.information.dk

