Cameron styrtbløder i de britiske aviser
De britiske aviser glædes og forfærdes over Camerons nederlag til parlamentet på hans krigs-anmodning. Hvordan kunne han overhovedet tro, at Storbritannien igen ville gå i en umulig krig med USA, spørger flere
 
	De britiske aviser er ikke i tvivl om, at det er et eklatant nederlag premierminister David Cameron led i parlamentet i går aftes. Foto: Scanpix


 
	De britiske aviser var hurtige til at reagere på resultatet af underhusets afstemning om, hvorvidt Storbritannien skulle gå med på USA’ hurtige angreb på Syrien, og ændrede i 12. time printudgaverne for at køre reaktioner og kommentarer til Camerons nederlag.

	Forsiderne har været ubehagelig læsning for premierminister David Cameron, da stort set alle overskrifter konkluderede , at han er blevet ydmyget og hans autoritet undergravet.

	”Ydmygelsen af Cameron,” skriver The Daily Mail. ”Nej til krig, tæsk til Cameron,” skriver Daily Telegraph. Mens The Sun udkommer med budskabet til den krigs-overivrige Cameron: ”CAM DOWN!”.

	”Cameron vakler efter parlamentets nej til missiler mod Syrien, ” skriver Daily Express og bringer en dugfrisk meningsmåling, der viser, at et flertal af befolkningen er imod en operation i Syrien. Og en del af pressen er enig. ”Vi vil ikke have din krig,” skriver Daily Mirror. ”Flovt nederlag for Cameron,” konkluderer Financial Times, mens andre aviser er mere finurlige. ”En fortælling om to krige,” skriver The Independent med underrubrikken: ”Premierministeren led dramatisk indenrigspolitisk nederlag da Labour optappede sin modstand mod luftangreb.”

	Fejlvurdering

	Flere aviser henviser til fortiden. I The telegrafs leder lyder det, at det var Irak-krigen, der undergravede Camerons autoritet. Minderne om en krig baseret på falske forudsætninger spillede en stor rolle i afvisningen af premierministerens aktuelle krigs-anmodning, skriver avisen. Den konkluderer: ”Afstemningen efterlader fremtiden – både britisk politik overfor Syrien og Camerons eget lederskab – i dybeste uvished.”

	The Telegraph udkommer med en kommentar af Fraser Nelson, redaktør for The Spectator, under overskriften ”David Cameron bestod ikke tillidsprøven. Og betalte prisen”. Han skriver: ”Det er ikke meningen, at britiske premierministre skal tabe afstemninger på sager indenfor områder så grundlæggende som krig og fred. Dette repræsenterer ikke bare et ekstraordinært nederlag, men også en katastrofal politisk fejlvurdering.”

	Parlamentets sejr

	The Guardians bærende artikel anser det som en sejr for parlamentet. ”Regeringen blev forhindret i at deltage i et for tidligt og for dumt angreb på Syrien (…) Parlamentet voksede med sin opgave da det for alvor gjaldt.” og kalder Cameron ”den store taber” der, trods en ”poleret optræden”, mistede kontrol med et så centralt område som udenrigspolitikken. Avisen roser oppositionsleder Miliband for at ”insistere på at Storbritanien skal holde sig til ordentlig proces og international ret” og undrer sig over at Cameron ikke stod fast på det samme: ”Begge lærte jo den samme lektie i 2003.”

	Flovt overfor USA

	The Times – der går ind for en intervention – kalder afstemningsresultatet en ’katastrofe’: ”Det var en katastrofe for premierministeren, der fejllæste sit parti. Det var en katastrofe for landet, et tilbagetog for traditionen om at stå op mod tyranni. Det var en katastrofe for den vestlige alliance, der nu er splittet.”

	Også The Mail bekymrer sig på forsiden om Camerons globale autoritet. Avisen skriver på lederplads at Cameron har ”sat sin personlige troværdighed ind på at det britiske militær ville følge USA i et missilangreb (…) den troværdighed er nu smadret.”

	The Mail giver også kommentator Max Hastings en hel side at udfolde sine udgydelser mod premierministeren: ”Hvad er det ved de britiske premierministre der gør, at når det kommer til udenrigspolitik, driver de ind i sindssyge? Efter de skræmmende sår fra Blairs krige, hvordan kunne Cameron overhoved overveje, igen, at hive landet ind i en krig, hvor der ikke er en eneste national interesse på spil. Og hvor der er ca. 0 % chance for, et godt resultat for det syriske folk eller regionerne?”

© The Guardian og Information. Oversat af Anna Sperling

