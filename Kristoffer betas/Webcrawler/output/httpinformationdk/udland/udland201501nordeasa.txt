Nordea sætter kulindustrien på den sorte liste
Endnu en storinvestor tager konsekvensen af klimabelastningen og den voksende risiko ved investering i den fossile energisektor. Miljøfolk bakker op
En minearbejder går forbi et kulbjerg ved  Datong. Flere storinvestorer vender nu ryggen til kullet.


 Nordens største investeringsforvalter, Nordea Asset Management, vil ikke længere købe aktier i kulindustrien. Storbanken vil »i lyset af klimaforandringer« sætte op til 40 kulmineselskaber i Asien, Australien, USA og Rusland på en liste over firmaer, man ikke vil investere i, antagelig svarende til en investeringsværdi på næsten 750 mio. kr.
Det sker som led i koncernens politik for ansvarlige investeringer og er del af en voksende bølge af investorbevægelse bort fra fossil energi.
Nordea er i øjeblikket i en proces med at forberede listen over udelukkede kulselskaber, en liste der ifølge Line Degner, leder af teamet for Ansvarlige Investeringer i Nordea, ventes klar i marts.
»Vi er ved at se på vores muligheder for at udelukke visse virksomheder, hvor hovedparten af deres indtægter stammer fra kul. Vi kigger især på, hvordan de potentielt forværrer klimaforandringerne, og hvordan virksomhedens finansielle situation ser ud fremadrettet,« siger Line Degner til Information.
Chefen for den internationale Nordea-koncerns arbejde for ansvarlige investeringer, Sasja Beslik, har for nylig i Financial Times karakteriseret kulminerne som »den miljømæssigt mest kompromitterende fossile energiressource«.
Samtidig anses kulmarkedet for i stigende grad økonomisk risikabelt.
»På lang sigt vil efterspørgslen på kul falde. Behovet er allerede faldet i i-lande, og der vil komme et dyk på vækstmarkederne inden for få år,« siger Antii Savilaakso, chef for ansvarlige investeringer hos Nordea Finland, til finsk radio-tv, Yle.
Omstilling og prisfald
Mange lande er således i gang med en grøn omstilling bort fra kul som energikilde, og selv Kina melder for første gang om et faldende kulforbrug.
Ifølge FN’s klimapanel, IPCC, bør omkring 80 pct af de kendte fossile energireserver forblive i undergrunden, hvis den FN-vedtagne grænse på højst to graders global opvarmning skal respekteres. Forskere fra University College London offentliggjorde for nylig mere detaljerede beregninger i tidsskriftet Nature, ifølge hvilke over 80 pct. af verdens kendte kulreserver skal forblive urørt, mens det samme gælder en tredjedel af oliereserverne og halvdelen af gasreserverne.
Prisen på kul i f.eks. Australien og USA har vist langtidstendens til fald gennem årtier og er især siden 2010 dykket bemærkelsesværdigt. Med udsigt til svækket efterspørgsel gør det investeringer i eksisterende og nye kulminer til mere tvivlsomme forretninger. Finansmediet Bloombergs såkaldte Global Coal Index over rentabiliteten af de 32 største børsnoterede kulselskaber viser et fald på 56 pct. i perioden 2011-14. Alene i USA er omkring 25 kulproducenter gået fallit siden 2012, oplyser Energy Transition Advisers, ETA.
Når investorer trækker sig, vil det yderligere presse kulindustrien.
»Beslutninger hos investorer som Nordea vil øge omkostningerne ved at etablere ny kulproduktionskapacitet,« påpeger Antii Savilaakso.
Hvis formodningen om omdirigering af en investeringsværdi i kul på knap 750 mio. kr. holder stik, vil der være tale om en beskeden del af Nordea Asset Managements samlede portefølje af værdipapirer på i størrelsesordenen 1.500 milliarder kr. Nordea har endnu ikke opgjort, hvor stor en del af den samlede investeringsportefølje, der i dag udgøres af fossil energi.
Hos miljøorganisationen Greenpeace hilses Nordeas beslutning ikke desto mindre velkommen.
»Nordeas beslutning om at frasælge sine aktier i kulselskaber er endnu et søm i kisten på en døende industri. Vi kender selvfølgelig ikke de konkrete kriterier for frasalget endnu, så det er svært at sige, om beslutningen er stærk nok i praksis, men det sender under alle omstændigheder et skarpt signal til kulindustrien: jeres tid er forbi,« siger Jens Matthias Clausen, klimapolitisk rådgiver i Greenpeace.
Voksende kampagne
Nordeas forestående kursskifte er i tråd med den stigende tendens til fossil ’divestment’, dvs. afhændelse af fossile aktier, hos institutionelle investorer verden over. Den store Rockefeller Brother’s Fund, hvis formue er bygget på olieindtægter, meddelte i september, at man vil afvikle sine investeringer i fossil energi og føjede sig dermed til listen af investeringsfonde, pensionskasser, universiteter, kirkelige organisationer, byer og andre, som det seneste års tid har erklæret, at de ikke vil investere i fossil energi.
I f.eks. Australien har det offentlige pensionsselskab LGS besluttet at afhænde sine aktieposter på 25 mio. australske dollar – godt 125 mio. kr. – i en række selskaber, der tjener penge på kul, ligesom den store franske bank Societé Generale før jul meddelte, at det trækker sig fra et af Australiens store nye kulmineprojekter
Norges største pensionsselskab, KLP, besluttede i november at sortliste selskaber, som får mere end 50 pct. af deres indtægter fra kulbaserede aktiviteter. Og herhjemme har PFA Pension, Danmarks største pensionsselskab, i dag »ingen investeringer i selskaber, hvis primære aktivitet er i kulminedrift«, oplyser PFA’s direktør for Koncernkommunikation og Public Affairs, Morten Jeppesen, til Information.
Dertil kommer, at pensionsselskabet i slutningen af 2014 formaliserede en beslutning om ikke at investere i energiselskaber, som »genererer deres primære omsætning ved aktiviteter forbundet med tjæresand«. Foreløbig har det ført til, at 7 virksomheder, der udvinder olie fra tjæresand, er kommet på PFA’s sorte liste.
Chefen for FN’s Klimasekretariat, Christiana Figueres, skrev onsdag i Huffington Post om ’et sandhedens øjeblik for den fossile industri’.
»Risikoen for ’strandede værdier’ er ikke længere en akademisk diskussion, men virkelighed for aktionærer,« skrev Figueres med henvisning til en række olieselskaber, der har måttet opgive dyre projekter i bl.a. Arktis, fordi økonomien ikke længere hænger sammen i lyset af den globale oliepriskrig.
»Kun de selskaber, der indser, at strømmen er vendt, vil være i stand til at gennemføre en ordentlig og lønsom omstilling,« advarer FN-chefen.
Information har spurgt Danske Bank, hvorvidt Danske Bank gør sig nogen konkrete overvejelser om at holde op med at investere i kulindustrien. I en skriftlig udtalelse svarer Thomas Hyldahl Kjærgaard, der er chef for ansvarlige investeringer i Danske Bank:
»Vi ser løbende på, om der er områder, hvor vi skal have et større fokus.«

