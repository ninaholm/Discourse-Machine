Obama har ’ingen kvaler’ ved droneangreb
Præsidenten talte lige ud af posen i et interview. Han tager gerne skraldet for ikke at have været mere aggressiv over for Assad og IS


 Barack Obama »har ikke haft nogen kvaler« ved de droneangreb, som har kostet et ukendt antal civile menneskeliv i forbindelse med USA’s forsøg på at slå terrorgrupper tilbage i Mellemøsten. Sådan lyder det i et nyt interview med præsidenten og hans toprådgivere.
Med skarp retorik forsvarer Obama sin strategi om at trække USA tilbage fra sin forventede rolle som den almægtige, proaktive militære globale leder.
»Hvor er det kontroversielt? Når det kommer til brugen af militær magt,« sagde Obama til The Atlantic. »Der er en drejebog i Washington, som præsidenter forventes at følge … og den foreskriver militære svar. Når USA bliver truet direkte, fungerer drejebogen. Men drejebogen kan også være en fælde,« sagde han.
Det ser ud til, at Obama gerne tager skraldet for at have nægtet at følge det udenrigspolitiske parnas’ ønske om en mere aggressiv linje over for Assad og Islamisk Stat (IS), fordi han er overbevist om, at det vil være mindre skadeligt for USA i det lange løb.
Obama tilføjede, at »hvis vi ikke havde invaderet Irak« og derfor ikke stadig var optaget både dér og i Afghanistan, »ville jeg så have overvejet at løbe yderligere risici ved at bidrage til at forme den syriske virkelighed? Jeg ved det ikke«.
Obama er imidlertid stærk tilhænger af brugen af droner mod IS, al-Qaeda og andre terroristmål, også inden for Yemen, Pakistan og dele af Afrika.
