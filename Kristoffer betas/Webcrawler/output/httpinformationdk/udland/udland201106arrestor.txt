Arrestordre kan få NATO til at optrappe krig i Libyen
Når Den Internationale Straffedomstol går efter den store retfærdighed, glemmer de ofte de følgevirkninger, en arrestordre kan have. For en arrestordre fra ICC kan få grupper i Libyen til at vende sig stærkere imod det internationale samfund, og samtidig kan ICC's indblanding blåstemple en mere hårdhændet NATO-indsats
Lederen af Den Internationale Straffedomstol, Luis Moreno Ocampo, foran billeder af medlemmer Gaddafi-styret, som nu er efterlyst af dom-stolen.


 Arrestordren på Muammar Gaddafi, hans søn og lederen af det libyske militær skabte mandag frygt for, at krigen i Libyen ville blive forlænget. Den frygt er dog overdrevet, lyder det fra Anthony Dworkin, specialist i krigsjura og senior policy fellow ved tænketanken European Council.
»Jeg tror ikke, det vil forlænge krigen, for det er allerede meget klart, at Gaddafi ikke vil forlade sin post frivilligt. Arrestordren fra ICC vil gøre det umuligt for det internationale samfund at bidrage til en aftale, der indebærer, at Gaddafi bliver på magten. Men de har allerede gjort det klart, at de ikke ville støtte en sådan aftale ligegyldigt hvad,«
Kommer arrestordren så slet ikke til at påvirke krigen i Libyen?
»Det er klart, at den bekræfter Gaddafis status som en international paria. Og den cementerer, at han ikke under nogen omstændigheder kan ses som legitim leder længere. Men det bekræfter kun det åbenlyse. Så det ændrer ikke dynamikken i konflikten.«
Hvordan vil det påvirke Gaddafis støtter, vil de i begrænse støtten?
»Størstedelen af støtterne vil formodentligt reagere med at se det internationale samfund som en sammensværgelse imod deres land. Kun få af dem vil indse, at Gaddafi er på vej ud. Og at der derfor ikke er den store idé i at kæmpe videre for en mand, der er på vej ned.«
Global retfærdighed
Når man ser tilbage på tidligere arrestordrer, som set i Bosnien og Sudan, hvad kan man så lære af dem i forhold til Libyen?
»Alle sager er forskellige. Men i Bosniens tilfælde var ICC's en stor hjælp. Arrest-ordrerne har gjort det muligt for ledere, der er involveret i krigsforbrydelser, at blive sidestillet. Og i Bosnien hjalp det partierne til at arbejde sammen og til endeligt at indgå en aftale. Det havde en positiv indflydelse i Bosnien, i modsætning til Sudan, hvor ICC's arrestordre på leder Omar al-Bashir ikke har påvirket styret. Det har hverken haft den store indflydelse på Sudans internationale forhold eller på den interne fredsmægling. Det har slet ikke ændret noget som helst.«
Hvordan opfattes det i et land, når det vestlige samfund går så vidt, som til at udstede en arrestordre på dets leder?
»Det er meget forskelligt, men et fællestræk er, at der altid vil opstå en følelse i visse grupper af, at verdenssamfundet vender sig imod dem. Det så vi særligt i Serbien. Her så mange mennesker det internationale samfunds indblanding som en konspiration mod landet. Det spillede en stor rolle i landets selvfølelse en overgang, og af og til kan ledere få medvind på baggrund af international indblanding. Derfor er national rettergang også altid at foretrække. Eftersom det oftest ikke er muligt, kan ICC være den eneste mulighed. Derfor spiller ICC også vigtig rolle for at skabe en global forståelse af retfærdighed og for helt konkret at skabe retfærdighed i disse lande.«
Dybt involveret
Har ICC's arrestordre også været med til at give det internationale samfund en større retfærdighedsfølelse omkring dets tilstedeværelse i Libyen?
»Forskellen mellem Libyen og Sudan og Bosnien er, at det internationale samfund og NATO er dybt involveret i landet, hvor man i Sudans tilfælde kun fungerede som fredsbevarende instans. NATOspiller en stor rolle i Libyen nu, hvor landene uomgængeligt har valgt side i konflikten, og det påvirker også i hvilken retning, ICC sender deres arrestordrer. Det er sandsynligt, at en  arrestordre fra ICC kan påvirke NATO til at ændre på sit engagement i Libyen og sende tropper til landet. ICC og de politiske instanser, der træffer disse beslutninger, har meget lidt omtanke for, hvordan arrestordren vil påvirke den konflikt, de blander sig i. Det bliver den store forkromede retfærdighed, der styrer slaget. Man glemmer at se på, hvilken indflydelse det kan have på landet, se konflikten udefra og lægge det som en del af en strategi.«
Betyder det, at ICC's arrestordre på Gaddafi kan påvirke NATO så langt, at de vil bryde FN-resolutionen?
»De har en forpligtelse ifølge resolutionen til ikke at blive en besættelsesmagt. Og der er ofte ikke særlig langt fra indsætte landtropper til at lave en regulær besættelse. Men inden for en overskuelig fremtid kan ICC's arrestordre være med til at ændre ideen om, hvad der er legitimt at foretage sig i Libyen. Det kan pludseligt virke mere i orden at gå direkte efter Gaddafi, når ICC har stemplet ham.«



