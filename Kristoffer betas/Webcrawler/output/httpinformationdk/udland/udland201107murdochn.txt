Murdoch nægter personligt ansvar for ulovlige aflytninger
Rupert og James Murdoch hævdede under gårsdagens høring, at de var uvidende om arbejdsmetoderne på News of the World


 Efter i mere end to og en halv time at have siddet på fjerde række og lyttet til det britiske parlaments komité for kultur, medier og sports forhør af Rupert og James Murdoch havde Jonnie Marbles fået nok: »Hvad jeg gør nu, er langt bedre, end hvad jeg nogensinde før har gjort,« skrev Marbles fra protestbevægelsen UK Uncut i en Twitter-besked, inden han rejste sig med en paptallerken med barberskum, som han smurte ud i ansigtet på den 80-årige Rupert Murdoch: »Tillykke med at have gjort Murdoch til en martyr under en vigtig høring, dit dumme røvhul,« svarede en anden Twitter-bruger, Adrian Wilson, få minutter senere.
Forinden havde mediemagnaten bedyret, at det var »den mest ydmyge dag« i hans liv. Ikke desto mindre nægtede Rupert Murdoch under høringen, at ansvaret for de ulovlige telefonaflytninger i sidste ende var hans, men derimod lå hos »de personer, som jeg stolede på kunne drive virksomheden, og så måske de personer, som de stolede på,« sagde Murdoch, der senere afviste, at han overvejede at gå af som øverste leder for mediekoncernen News Corp.: »Jeg tror ærlig talt, at jeg er den person, der er bedst egnet til at rydde op i det her.«
Bevidst blindhed?
Et medlem af høringskomiteen, Tom Watson fra Labour, spurgte Rupert Murdoch, hvorfor han havde valgt at lukke avisen News of the World i stedet for at drage selskabets britiske ledere, Rebekah Brooks og James Murdoch, til ansvar for ulovlighederne:
»Jeg blev meget chokeret, forarget og skamfuld, da jeg for to uger siden hørte om Milly Dowler-sagen,« svarede Murdoch med henvisning til sagen om den myrdede engelske skolepige, hvis telefonsvarer journalister fra News of the World havde aflyttet. Han pointerede endvidere, at han er leder for en koncern med 53.000 ansatte, og at han »måske havde tabt følingen med«, hvad der foregik på den britiske tabloid-avis.
På spørgsmålet om, hvorvidt mediekoncernen havde gjort sig skyldig i »bevidst blindhed« i forhold til journalisternes metoder, svarede James Murdoch, at han ikke kender udtrykket. Men det gør hans far:
»Jeg har hørt udtrykket før, og det har vi aldrig gjort os skyldige i,« hævdede Rupert Murdoch, som også sagde, at han ikke kendte til News of the World-journalisten Neville Thurlbeck, der tidligere på året blev anholdt efter mistanke om ulovlige telefonaflytninger.
Afslørende uvidenhed
Under høringen tøvede Rupert Murdoch flere gange længe, inden han svarede på de britiske parlamentsmedlemmers spørgsmål. Og flere gange hævdede hans søn, at han var den rette til at give fyldestgørende svar om arbejdsmetoderne på Murdoch-imperiets britiske aviser. Men det er også interessant, hvad koncernens øverste chef ikke ved, påpegede et medlem af høringskomiteen:
»Det er i sig selv afslørende, hvad han ikke ved, og hvad avisens leder valgte ikke at fortælle ham.«
Efterfølgende hævdede Rupert Murdoch, at han ikke havde haft kendskab til ulovlige telefonaflytninger eller bestikkelse af politifolk, før sagen blev offentligt kendt. James Murdoch sagde, at firmaet ikke havde formået »at leve op til de standarder, vi efterstræber«.
I løbet af den tre timer lange høring, som undervejs blev afbrudt i knap 20 minutter på grund af overfaldet på Rupert Murdoch, stillede de britiske parlamentsmedlemmer endvidere spørgsmål til selskabets regnskabspraksis: Blev det indberettet til skattemyndighederne, når News Corp.'s journalister betalte kontantbeløb til politifolk og andre kilder:
»Nogle gange er det i orden, at journalister og ledere udbetaler kontantbeløb,« svarede Rupert Murdoch, mens hans søn forsikrede, at virksomheden tager den britisk skattelovgivning »meget alvorligt«.
Adspurgt om, hvorfor en af hans mest betroede medarbejdere, Rebekah Brooks, havde valgt at forlade virksomheden, svarede Rupert Murdoch, at han først havde nægtet at acceptere hendes opsigelse, fordi »jeg troede på hende, jeg stolede på hende, og jeg stoler stadig på hende«:
»Men til sidst insisterede hun. Hun var ekstremt berørt af sagen.«
Efter Murdoch-familien blev Rebekah Brooks forhørt af parlamentskomiteen:
»Tanken om, at Milly Dowlers telefonsvarer blev aflyttet af en person, der blev betalt af News of the World, eller endnu værre, var blevet autoriseret af nogen på News of the World, er lige så afskyelig for mig, som den er for alle i dette rum,« sagde Rebekah Brooks, der benægtede, at hun kendte til ulovlige telefonaflytninger, mens hun var chefredaktør på News of the World:
»Det er klart, at det, der foregik på News of the World, og påstandene om ulovlige aflytninger af voldsofres telefonsvarere er forfærdelige og afskyelige.«
 
Leder på bagsiden

