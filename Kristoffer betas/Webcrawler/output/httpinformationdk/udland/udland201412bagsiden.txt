Bagsiden: Irans storayatollah tweeter om amerikansk racisme
Den Islamiske Republik Irans øverste åndelige leder bruger hashtags til at kritisere politivold mod amerikanske sorte


 Irans øverste leder blander sig nu i debatten om politivold og racisme i USA. Det sker på det sociale medie Twitter, hvor han i en række tweets under hashtagget #BlackLivesMatter bl.a. sammenligner politiets skuddrab på sorte i Ferguson og andre amerikanske byer med den palæstinensiske frihedskamp.
I en strøm af kommentarer på sit engelsksprogede Twitter-feed vender Ayatollah Ali Khamenei tilbage til et tema, han allerede har berørt flere gange, siden Michael Brown – en ubevæbnet sort teenager – blev skudt og dræbt af politibetjent Darren Wilson i Missouri 9. august.
I sin seneste udgydelse søger Khamenei at fremhæve, hvad han ser som hyklerisk adfærd i et USA, som fejrer jul. Det gør han ved at koble Jesu lidelser sammen med de amerikanske myndigheders nedkæmpelse af demonstranter i Ferguson.
»#Jesus udholdt lidelser for at trodse tyranner, der havde sat dem i helvede i denne verden & det hinsides, imens han støttede de undertrykte. #Ferguson«, tweetede han.
I et andet tweet fra juleaftensdag skriver storayatollahen: »Hvis #Jesus var blandt os i dag, ville han bruge hvert et sekund på at bekæmpe de arrogante & støtte de undertrykte #Ferguson #Gaza«.
Hyppig kommentator
I forvejen har Khamenei vist sig som en jævnlig kommentator af amerikanske indenrigspolitiske forhold. I 2011, da Occupy-protesterne var i udbrud i store dele af USA, forudsagde han, at bevægelsen ville kunne bringe hele det kapitalistiske system til fald.
Og da protesterne eksploderede i Ferguson efter Browns død, tog han afsæt i disse begivenheder for at rette en generel kritik mod de spændte racerelationer i USA. Han skrev: »I dag som tidligere år er afroamerikanere fortsat under pres, undertrykte og udsat for diskrimination. #Ferguson«.
Da en storjury frikendte betjent Wilson for al videre tiltale med yderligere optøjer i Ferguson og andre amerikanske byer som resultat, vendte Khamenei igen tilbage til spørgsmålet. Han beskyldte USA’s regering for at være i krig med sine egne borgere og tweetede: »Ved begivenheder som i #Ferguson bekæmper USA sin egen befolkning #BlackLivesMatter«.
Hos Twitter vil man hverken be- eller afkræfte, hvorvidt storayatollahens kontor vitterligt står bag det engelsksprogede Twitter-feed i Khameneis navn.
Men er det tilfældet, kaster meddelelserne en smule mere lys over tankegangen hos den mand, der har udøvet ultimativ magt over Iran i de sidste 25 år i en tid med løbende spændinger med USA om landets atomprogram. Khameneis Twitter-feed fungerer i forvejen også som megafon for officiel iransk politik, ikke mindst med stadige udfald imod den israelske regering og zionismen.
© The Guardian og Information.
Oversat af Niels Ivar Larsen

