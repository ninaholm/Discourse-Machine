Eksplosion af mindreårige fra Mellemamerika, som flygter alene til USA
Siden oktober sidste år er der ankommet 52.000 uledsagede børn og unge fra Mellemamerika til USA. USA’s præsident Obama kalder udviklingen for ’en humanitær katastrofe’. Han opfordrer forældre i Mellemamerika til ikke at sende deres børn ud på en rejse, der i værste fald koster dem livet
På taget af et godstog op gennem Mexico sidder hundreder af unge, der håber på at nå til USA. De vil væk fra deres fattige og voldelige hjemlande i Mellemamerika.


 Når der pludselig sker forandringer i de ruter, som flygtninge følger – eller antallet af flygtninge tilsyneladende uden grund stiger dramatisk – er der ofte et løst rygte bag udviklingen.
Det er også en del af forklaringen på, at der siden oktober sidste år er ankommet mere end 50.000 uledsagede mindreårige fra Mellemamerika til USA.
Mange af de ankomne børn og unge fortæller, at har de hørt, at den amerikanske indvandrerlovgivning er blevet lempet, og at de derfor ikke længere risikerer at blive deporteret hjem igen.
Det er imidlertid ikke rigtigt. Lovgivningen er ikke ændret, men i løbet af vinteren og foråret fik mange, især enlige mødre med børn, lov at fortsætte videre ind i USA efter at være taget af immigrationsmyndighederne. Ikke på grund af lempelser i lovgivningen, men fordi modtagercentrene i de sydlige delstater i USA blev overbelastet af de enorme mængder flygtninge, og derfor så sig nødsaget til at lade en del rejse videre. Der er dog ikke givet nogen opholdstilladelser, men derimod et varsel om, at de illegale indvandrere senere – når systemet magter det – vil blive indkaldt af myndighederne med henblik på senere behandling, der for de flestes vedkommende ender med en deportation.
Selv om rygtet altså ikke er korrekt, er effekten markant. Og det har nu forstærket strømmen af især mindreårige, der enten på eget initiativ eller opfordret af familien sætter kursen nordpå mod USA. Som en 26-årig mor, der er flygtet med sin fireårige søn, forklarer til New York Times.
»Jeg hørte i Guatemala, at de, der blev taget af immigrationsmyndighederne, fik lov at gå igen – og at de fik en opholdstilladelse,« siger Carmen Ávila, der foruden at rejse med sin lille søn er gravid i syvende måned.
Frygter volden hjemme
At der blandt de enorme strømme af flygtninge fra især Mellemamerika er en del uledsagede børn og unge, er i sig selv ikke en nyhed. Fra 2004 til 2011 ankom hvert år i gennemsnit 13.000 mindreårige uden medrejsende forældre til USA. Det tal steg til 24.000 i 2013, og i løbet af det sidste halve år er antallet igen fordoblet.
Langt de fleste er rejst fra Honduras, der igennem de seneste 10 år har oplevet en voldsom stigning i vold og kriminalitet. Med omkring 90 mord om året pr. 100.000 indbyggere er landet i dag verdens farligste, når der ikke medregnes lande i decideret krig.
Det er også volden, de fleste angiver som årsag til, at de er flygtet. Enten den vold, som unge i både Honduras, El Salvador og Guatemala oplever fra bander – de såkaldte maras, der i stigende grad kontrollere byer og byområder, og som presser unge piger og drenge til at lade sig rekruttere. Eller vold og overgreb i hjemmet, der er et stort problem i flere af de fattige mellemamerikanske lande. En anden grund til at mange børn og unge flygter alene til USA er ønsket om at genforene sig med deres forældre eller andre familiemedlemmer, der er blandt de 11 millioner illegale immigranter, der allerede opholder sig i USA, hvoraf en meget stor del er fra Mellemamerika eller Mexico.
I Honduras har den dramatiske stigning i flygtende børn og unge skabt en voldsom debat.
Klare regler for flygtninge, tak
Menneskerettighedsorganisationer beskylder den honduranske regering for ikke at tage hånd om årsagerne til den masseflugt, der over de seneste år har præget landet. Fattigdommen, straffefriheden, ungdomsarbejdsløsheden, de manglende uddannelsesmuligheder og det politiske kaos får skylden for, at især unge ikke ser en fremtid i landet.
Den nuværende honduranske regering – der blot har siddet i otte måneder – forsvarer sig omvendt med, at USA en gang for alle bør afklare »reglerne for flygtninge«.
Uklarheden omkring især flygtende børns status er ifølge den honduranske regering årsagen til, at folk tror, at de kan rejse til USA og blive.
I sidste uge rejste en komité anført af Honduras’ førstedame, Ana García, således til Texas i USA for at besøge nogle af de mange honduranske mindreårige, der lige nu opholder sig i modtagelsescentre. Efterfølgende sagde hun til honduransk presse, at hun vil opfordre de honduranske familier til at tænke sig om en ekstra gang, inden de sender deres børn og unge op igennem Mellemamerika og Mexico for at nå USA:
»Jeg vil opfordre fædre og mødre til ikke at sende deres børn af sted alene, fordi 70 procent af alle mindreårige, der rejser til op USA, bliver udsat for seksuelle overgreb.«
Om det tal er korrekt, er uklart, men sikkert er det, at rejsen nordpå for mange ender i et mareridt eller det, der er værre.
Ifølge de mexicanske myndigheder dør flere tusind immigranter hvert år alene på rejsen igennem USA. Et langt større antal bliver overfaldet, voldtaget eller mister førligheden på grund af ulykker.
Obama går solo
USA’s regering har dog længe arbejdet for at gøre noget ved problemet med illegale indvandrere i landet.
Efter Obamas sundhedsreform står en ny udlændingelov næsthøjest på listen over de reformer, som præsident Obama har sat sin politiske tyngde ind på at få gennemført.
I 2011 lykkedes det Obama med stemmerne 68 for og 32 imod at opnå flertal i Senatet for en reform, der blandt andet har til formål at give de omkring 11 millioner illegale indvandrere, der allerede bor og arbejder i USA, permanent opholdstilladelse.
Men siden da har Kongressens andet kammer, Repræsentanternes Hus – hvor republikanerne sidder tungt på flertallet – blokeret for det videre lovgivningsarbejde.
Republikanerne beskylder modsat Obama for at have forårsaget den nuværende immigrationsbølge, fordi han med sit ønske om reform, har stillet potentielle flygtninge i udsigt, at de i fremtiden vil få lettere adgang til et permanent og legalt ophold i det forjættede land.
Mandag meddelte præsident Obama, at han agter at gå uden om Kongressen og i stedet regere pr. dekret – egenhændigt – for at gennemføre en nødvendig reform af USA’s indvandrerlovgivning.
Om det vil få en effekt på det store pres af mindreårige, der forsøger at komme til USA, er dog ikke sikkert. Men ideen er, at en reform endegyldigt skal afklare forholdene for blandt andet de mange familier, der ønsker sammenføring med de børn, der er blevet tilbage i hjemlandene.
Indtil videre skal tilrejsende mindreårige dog ikke gøre sig nogen forhåbninger om at kunne blive, hvis de når så langt som til USA.
I et interview med TV-stationen ABC sagde præsident Obama i sidste uge, at mellemamerikanske forældre bør tænke sig en ekstra gang om, inden de sender deres børn ud på den 6-8.000 km lange rejse fra Mellemamerika til USA.
»Send ikke jeres børn til grænsen. Hvis de ankommer her, bliver de sendt tilbage. Og – hvad der er endnu vigtigere – de risikere aldrig at nå så langt.«

