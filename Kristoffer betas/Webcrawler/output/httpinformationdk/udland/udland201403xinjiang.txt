Xinjiang i undtagelsestilstand
Kinas regering sender massive militærstyrker til Xinjang-provinsen for at bekæmpe jihadister og terror, men den lokale uighuriske minoritet ser i stedet de kinesiske soldater som undertrykkere. Den voldelige uro handler ikke om religiøs ekstremisme, siger uighurer, men om økonomi
 
	Kinesisk politi hjælper en kvinde efter et terrorangreb i Kunming 2. marts, hvor 29 døde. Stemningen er anspændt mellem hankineserne og de lokale uighurer, der føler sig udstødt af det kinesiske jobmarked


 
	Mohammed står i sin skobutik. Han tager en æske ned fra hylden og præsenterer en lædersko. Han peger på den kraftige sål og hiver lidt i snørebåndene. Men hans hænders salgstale er blot skuespil opført for de fem kampklædte kinesiske soldater, der står uden for hans butik bag et sort jerngitter. De har fingeren på aftrækkeren på hver deres maskingevær, mens de stirrer intenst på de forbipasserende. Mohammed er bange for, at soldaterne fatter mistanke om, at han taler om andet end fodtøj med den besøgende udenlandske journalist.

	»Folk er nervøse for at tale om situationen,« siger den midaldrende mand, mens han demonstrativt bøjer skoens fleksible sål. »Regeringen siger, soldaterne er her for at beskytte os, men vi er bange for dem.«

	Mohammed fortæller, at han tit advarer sine teenagebørn: »Lad vær med at pege eller kigge på soldaterne. Hvis I passer jer selv, så lader de jer være.«

	Situationen er yderst anspændt her i den vestkinesiske Xinjiang-provins. Mohammed bor i provinshovedstaden Urumqi og tilhører det uighuriske mindretal, som den kinesiske regering anklager for at stå bag et stigende antal terrorangreb. Det seneste fandt sted 1. marts, hvor 29 blev dræbt og 143 såret i et blodigt knivangreb på en togstation i storbyen Kunming i den sydvestlige Yunnan-provins. Drabene på tilfældige og uskyldige var en dramatisk eskalering af en konflikt, der ifølge kinesiske statsmedier sidste år kostede mindst 100 livet i adskillige sammenstød mellem uighurer og kinesiske sikkerhedsstyrker.

	Kinas regering har reageret ved at sende et stort antal paramilitære soldater til Xinjiang, som er hjemsted for de næsten 10 mio. uighurer, et hovedsageligt muslimsk mindretal, der kulturelt, sprogligt og i udseende adskiller sig markant fra hankineserne, Kinas dominerende befolkningsgruppe. I denne måned har regeringen meddelt, at den vil sende en 13.500-mand stor sikkerhedsstyrke til provinsen for at »opretholde stabiliteten«. Der er allerede omkring 5.000 soldater på gaden i Xinjiang, der grænser op mod Centralasien.

	»De ser ud som om, de er i krig,« siger Mohammed om soldaterne, mens han lægger skoæsken på plads.

	Krig mod hvem?

	Spørgsmålet er, hvem der er fjenden i den krig – og hvad der har forårsaget den. Regeringen i Beijing siger, at den seneste terrorhandling i Kunming er bevis på, at global jihad er nået til Kina. Og at soldaterne i Xinjiang er her for at bekæmpe religiøse ekstremister og separatister, der inspireret af militante islamister i nabolandene Pakistan og Afghanistan begår terror i Kina med det mål at opnå en selvstændig stat for uighurerne.

	Men uighurerne selv ser anderledes på situationen. De er overbevist om, at det ikke er islamisme og separatisme, der er den reelle grund til den voldelige vrede blandt uighurerne. I stedet handler det om økonomi og manglende jobs – og om det kinesiske styres kompromisløse affejning af deres klager om kulturel og religiøs undertrykkelse.

	»Deres eneste reaktion på vores klager er at sende flere soldater og rette geværløbene mod os alle sammen,« siger Abdulkarim. »Det får folk til at blive mere og mere frustrerede og vrede.«

	Abdulkarim bor i byen Hotan, der ligger i den sydlige udkant af den gigantiske Taklamakan-ørken. Også her er militærets tilstedeværelse øget markant på det seneste, fortæller lokale – bl.a. fordi de otte mænd og kvinder, som udførte knivangrebet i Kunming, angiveligt kommer her fra området. I de større gadekryds står soldaterne i grupper af fem i små cirkler med ryggen til hinanden, mens de peger deres maskingeværløb og bajonetter mod omgivelserne. Samtidig stopper politiet uighurer i flæng på gaden, tjekker deres id og udspørger dem.

	»De behandler os alle som terrorister og kriminelle,« siger Abdulkarim. »Folk er vrede, men vi er ikke terrorister. Vi vil bare have et anstændigt liv.«

	Ingen jobs

	For Abdulkarim og mange andre uighurer handler et anstændigt liv om at have et arbejde. 29-årige Abdulkarim er arbejdsløs og tager tidligt hver morgen ud til et gadehjørne i Hotan, hvor han sammen med hundreder af andre unge og ældre uighuriske mænd faldbyder sin arbejdskraft. Mændene flokkes om bilerne, der passerer forbi, i håb om, at der bag rattet sidder en sjakbajs, som kan tilbyde dem dagsarbejde på en af byens mange byggepladser. Der burde være rigeligt med arbejde. Hotan er i en rivende økonomisk udvikling, eftersom den kinesiske regering investerer massivt her, ligesom i resten af Xinjiang. Nye boligblokke bliver opført i et rasende tempo. Men der er ingen jobs. I hvert fald ikke til uighurerne.

	»Det er hankineserne, der får alle jobsene,« siger flere af de unge uighuriske mænd. For få år siden boede der næsten udelukkende uighurer i Hotan. Men på det seneste er der flyttet store mængder hankinesere til. De har sat sig på arbejdsmarkedet, og dermed er det dem, der nyder godt af den økonomiske udvikling i Hotan og resten af Xinjiang.

	»Der bliver diskrimineret mod uighurerne på arbejdsmarkedet,« siger Reza Hasmath, professor fra Oxford Universitet, der har analyseret jobmuligheder for minoriteter i Kina. »I Xinjiang domineres alle højstatus og velbetalte jobs af hankineserne, mens alle lavstatus og dårligst betalte jobs domineres af uighurer. Det er hovedårsagen til de etniske spændinger i Xinjiang.«

	Samtidig viser Reza Hasmaths analyser, at uighurer i gennemsnit får op til 17 procent mindre i løn end en hankineser med præcis samme arbejdstitel eller samme uddannelsesniveau.

	Kinas regering har promoveret hankinesisk migration til provinsen, bl.a. for at styrke grebet om det strategisk vigtige og ressourcerige område. Siden kommunisterne i 1949 overtog magten i Kina og i Xinjiang er andelen af hankineserne i provinsen eksploderet fra 6,7 procent til 40,6 procent. Uighurerne udgør i dag ca. 45 procent af befolkningen i provinsen.

	»Det her er vores hjem, men vi er de fattige, mens hankineserne bliver rige,« siger en ung uighurisk mand. »Hvorfor skal vi behandles som affald i vores eget hjem? Hvis vi ikke har nogle muligheder for at overleve, så er det klart, at der er vrede og hele tiden opstår kampe.«

	Etniske spændinger

	Kinas regering afviser uighurernes klager og slår hårdt ned på ytringer om utilfredshed. Flere menneskerettighedsorganisationer anklager regeringen for at overdrive terrortruslen og bruge den som undskyldning for at stramme grebet om uighurerne. Human Rights Watch mener dog, at den kinesiske regerings nervøsitet over sikkerhedssituationen i Xinjiang er legitim, men menneskerettighedsorganisationen siger samtidig, at regeringen »nægter at anerkende uighurernes klager«. Human Rights Watch fortæller, at uighurerne er udsat for stærk etnisk diskrimination, religiøs undertrykkelse, og at utilfredse uighurer ofte arresteres, torteres eller simpelthen forsvinder – og at det er undertrykkelsen og det kinesiske jerngreb, som »fortsætter med at øge spændingerne« i Xinjiang.

	De kinesiske myndigheder insisterer imidlertid på, at der er harmoni mellem befolkningsgrupperne i Xinjiang. Men sandheden er, at der er dyb gensidig frygt og mistro mellem hankineserne og uighurerne – en situation, der har været drastisk forværret siden juli 2009, da 200 hovedsageligt hankinesiske migranter blev dræbt i voldelig etnisk uro i Urumqi. Det har i dag ført til, at uighurer og hankinesere i endnu højere grad end tidligere lever adskilt. I Hotan er situationen i dag så anspændt, at hankinesiske børn bliver kørt i skole i busser fra de paramilitære styrker med jerngitre for vinduerne.

	»Før i tiden kunne vi leve nogenlunde fredeligt sammen, men nu er vi bange for uighurerne,« siger hankineseren Zhang Wei, der arbejder i en elektronikbutik i Hotan. »Vi holder os fra hinanden.«

	Zhang Wei står en tidlig morgen på den centrale plads i Hotan. Der er en gylden statue af formand Mao Zedong, der hjerteligt trykker en ældre uighurisk mand i hånden. Det er det eneste tegn på samhørighed her, hvor morgensolen kaster lange skygger fra kranerne på byggepladserne og fra moskeernes minerater. Kineserne laver tai chi-morgengymnastik på pladsen, mens uighuriske mænd med store fuldskæg og firkantede kalotter på hovedet bevæger sig ind i moskeerne til morgenbøn.

	Presset ind i moskeen

	Selvom de fleste uighurer mener, at den voldelige uro i provinsen mest af alt handler om økonomi og ikke religion, så siger mange af dem dog også, at det kinesiske pres mod deres kultur har fået dem til i stigende grad at søge tilflugt i islam.

	»Unge uighuriske mænd bliver presset ind i moskeerne, fordi det kinesiske samfund ikke tilbyder dem muligheder,« siger Dru Gladney, ekspert i det uighuriske mindretal fra Pomona Universitet i USA og forfatter til bogen Muslim Chinese: Ethnic Nationalism in the People’s Republic.

	»De føler sig udstødt af det kinesiske uddannelsessystem og fra jobmarkedet, men moskeerne modtager dem med åbne arme.«

	Uighurerne er primært sunni-muslimer, og mange af dem ser religionen som samlingspunkt for deres kultur. Men de kinesiske myndigheder betragter religionen som et farligt samlingspunkt for uighurernes stærkere ønske om selvstændighed og en forhindring for at få uighurerne assimileret i det kinesiske samfund. Og selvom regeringen insisterer på, at uighurerne nyder religionsfrihed, så er det en frihed på kommunistpartiets præmisser: Imamer skal godkendes af staten. Regeringsansatte og drenge under 18 år må ikke bede i moskeer. Lærere bliver fyret, hvis de lader skægget gro, da det ses som et religiøst symbol. Og uighurerne kan ikke tage på pilgrimsfærd til Mekka.

	»Regeringen vil blande sig i alt, hvad vi gør,« siger en ældre uighur, kort efter han har forladt Idkah-moskeen i Kashgar, en gammel oaseby tæt på grænsen til Pakistan. »Hvis de bare kunne lade vores religion være, så ville vi føle os friere.«

	Blandt uighurerne selv er der dog ikke megen støtte at spore til de af dem, som reagerer på undertrykkelsen med voldelige angreb, sådan som det der fandt sted i Kunming. Flere i Hotan er vrede både på det kinesiske styre og uighuriske terrorister.

	»Den kinesiske regering behandler os skidt, men på grund af terroristerne behandler de os endnu værre,« siger Seytoff, en chauffør i Hotan.

	Det samme siger Ruzmamat, en ældre uighurisk herre iført kjortel og pelshue, men han lader dog også til at give den kinesiske regering en advarsel: »Vi støtter ikke terror, men regeringen må forstå, at presset er blevet for stort. Hvis de ikke lytter til os, så vil volden brede sig.«

