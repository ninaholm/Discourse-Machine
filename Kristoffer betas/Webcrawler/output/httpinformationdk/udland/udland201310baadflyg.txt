Bådflygtningene finder hele tiden farligere veje
Jo mere det europæiske grænseagentur skærper kontrollen, desto større risici tager desperate bådflygtninge på deres vej fra Afrika til Europa. Seneste bevis er de knap 300 døde bådflygtninge ved italienske Lampedusas kyst
 
De papirløse immigranters vej til Europa. Hvert år kommer tusindvis af papirløse immigranter til Europa. Når en rute lukkes – som f.eks. da Spanien fra 2007 øgede overvågningen af farvandet mellem Vestafrika og De Kanariske Øer – finder flygtningene nye veje. Italien fik nedbragt strømmen af flygtninge med en aftale med Libyens Gaddafi – men da Gaddafi blev væltet, vendte flygtningene tilbage. Oversigten her tæller samtlige papirløse immigranter, ikke kun bådflygtninge. Grafik: iBureauet


 
	Tidligere så man dem i overfyldte træbåde. Nu forsøger bådflygtninge at sejle fra Marokko til Spaniens kyst i gummibåde, der ligner legetøj. Somme tider uden årer. Dem har de ikke haft råd til, da de købte båden. For i Marokko koster en gummibåd cirka 4.000 kr. i sammenligning med de knap 600 kr., en tilsvarende ville koste i Spanien.

	»Det siger lidt om presset. Migranterne tager farligere og farligere veje for at undgå at blive opdaget,« siger Martin Lemberg-Pedersen fra Institut for Medier, Erkendelse og Formidling ved Københavns Universitet.

	Han forsker i EU’s grænsekontrol og de teknologier, der de senere år har ændret flugtvejene og gjort turen over Middelhavet stadig farligere for de flygtninge, der forlader deres hjemlande, på det seneste især Somalia, Eritrea og Syrien, for at nå Europas kyster. At Frontex, det europæiske grænseagentur, der blev oprettet i 2005, har skrærpet overvågningen af Middelhavet ved hjælp af helikoptere, fly, motorbåde, radar og nu formentlig snart også droner for at forhindre bådflygtningene i at nå Sydeuropa, har ikke fået flygtningestrømmen til at stoppe, blot flyttet den. Det har betydet, at bådflygtningene ikke længere tør tage de korteste og dermed sikreste ruter. Det illustrerer gummibådene, der er for små til, at radaren kan fange dem. Og det viser de mindst 274 bådflygtninge, der torsdag omkom ved et forlis uden for italienske Lampedusa.

	»Jo flere penge man poster i overvågningen, desto større risici tager flygtningene. Det er helt tydeligt. Der er mange, der er så desperate, at de for eksempel søger ud i vildt vejr, som gør, at radarsystemerne ikke opdager dem, fordi de har sværere ved at registrere objekter i vand med høje bølger. Eller at de tager længere veje hen over Middelhavet.«

	Øget militarisering

	Udviklingen går tydeligt i retning af mere kontrol og øget militarisering af Middelhavszonen, påpeger Hans Lucht, der er antropolog ved Københavns Universitet og forfatter til The Killing Seas om Middelhavets bådflygtninge. Men det har ikke nogen effekt, konkluderer han.

	»I stedet for at fjerne flygtningestrømmen har militariseringen blot flyttet den og gjort det mere risikabelt at flygte,« siger han og bliver bakket op af tallene.

	I 2011 forsvandt eller døde 1.500 mennesker på deres vej over Middelhavet, og siden 2009 er antallet 4.000. I 2007 var det 630. De reelle tal er formentlig højere.

	»Folk prøver mere og mere desperate måder at komme til Europa på. De tager større chancer, de forsøger sig på tidspunkter, hvor risikoen er enorm. Tidligere var der sæsoner, hvor de ikke turde sejle ud, nu tager de ud i sæsoner med dårlige vejrforhold, fordi chancen for at blive opdaget bliver mindre. Det har ændret sig meget,« siger han.

	Tilsvarende har ruterne ændret sig over de seneste 10 år. Da Spanien øgede sin kontrol i de vestafrikanske farvande og derved blokerede ruten fra Senegal til De Kanariske Øer ved at overvåge kystlinjen med infrarøde kameraer, der på det nærmeste gjorde det umuligt for større skibe at komme uregistreret igennem farvandet, fik det en umiddelbar effekt: I 2006 nåede 39.180 bådflygtninge Spaniens kyster. Sidste år var tallet minimeret til 3.804, og nu forsøger flygtningene i stedet at krydse Middelhavet længere østpå, når de forsøger at nå Lampedusa fra Libyen. Italien har da også set en drastisk stigning i antallet af migranter. I årets første seks måneder er 8.400 migranter og asylansøgere kommet til Italien og Maltas kyster. Det er en stigning i forhold til de første seks måneder i 2012, hvor der ankom 4.500 bådflygtninge til de to lande, viser de nyeste tal fra UNHCR.

	»Frontex fik nærmest lukket ruten fra Senegal til De Kanariske Øer, ved at man patruljerede målrettet i senegalesisk farvand, og ved at man begyndte at give ydelser til senegalesisk politi, både strukturelt og for de enkelte politifolk i form af gadgets. Så i begyndelsen af 2010 blev ruten fra Libyen til Lampedusa den, migranterne tog. Og det er her, man sætter hårdt ind nu,« siger Hans Lucht, der forudser, at flugtvejene vil flytte yderligere, når ruten mellem Libyen og Lampedusa bliver for svær.

	»Senere i år vil EU formentlig introducere sit nye grænseovervågningssystem for den Europæiske Union, som er kendt under navnet Eurosur. Bliver resultatet ’Fort Europa’ – en sci-fi-grænse, som bliver patruljeret af droner?« spurgte Hans Lucht i en artikel i The New York Times for nylig og svarede selv:

	»At bruge milliarder af euro til at rejse grænser på land eller til vands vil ikke stoppe migrationen. Desperate mennesker vil altid finde desperate måder.«

	Rygende reklamesøjle

	Det er 20-årige Khalil beviset på. Han står på en bro i hjertet af Rom og ryger marihuana. Han er afghaner og klædt i slidt, beskidt tøj:

	»Jeg kom til Italien for to år siden,« siger han og fortæller om sin lange rejse:

	»Først var jeg i Iran i to år. Så rejste jeg gennem Tyrkiet og med en båd til Grækenland. Derfra kom jeg videre med en anden båd til Crotone i Syditalien. Først dér tog de mine fingeraftryk.«

	Fingeraftrykket afgør, hvor i EU en flygtnings ansøgning om politisk asyl eller humanitær hjælp behandles. Efter at have været gennem de obligatoriske modtage- og identifikationscentre fik Khalil tilkendt humanitær hjælp i Italien:

	»At få papirer her betyder, at man skal bo på gaden,« siger han og tilføjer: »Så jeg tog videre til Storbritannien, men blev sendt retur med det samme.«

	Nu ernærer han sig som en slags rygende reklamesøjle, så de kriminelle organisationer også kan sælge hash til skoleklasser på studietur og backpackers. Ingen romere ville turde at købe, sælge eller ryge så åbenlyst. Når der er kunder, sendes to andre afghanere af sted efter varen. Halvdelen af de indsatte i landets fængsler er immigranter med skæbner, der ofte minder om Khalils.

- Hvad gør du, hvis politiet kommer?

	»Så læner jeg mig bare bagover,« siger han med et grin og peger ned på den brusende flod.

- Hvad tænker du om ulykken på Lampedusa?

	»At jeg selv har været heldig.«

	På den rute mellem Tyrkiet og Grækenland, som Khalil brugte på sin vej mod Italien i 2011, druknede 24 flygtninge i august i år.

