Voldsomme demonstrationer mod Uber i Frankrig
De franske taxi-chauffører strejker med bål og brand mod de alternative taxaer, der sprænger de almindelig arbejds-markedsforhold
De er ikke specielt omgængelige til hverdag, og i denne uge fik prisdumpende konkurrence franske taxichauffører til virkelig at skrue bissen på, da chaufførerne lavede protester mod taxiservicen Uber.


 Brændende biler og gadekampe? Det er hverken 1968 eller forstadsoptøjer, men franske taxichauffører, der den forgangne uge strejkede i vrede over den snigende udbredelse af den amerikanske taxiservice Uber. Ifølge taxichaufførerne har Uber og lignende virksomheder i løbet af et blot et år overtaget 30 procent af markedet. Den parisiske ringvej blev torsdag morgen lukket af brændende bildæk, og ved Porte Maillot blev en bil sat i brand. I de parisiske lufthavne kom det til håndgemæng mellem taxichauffører og Uber-chauffører, men også med en anden ny form for turistchauffører kaldet VTC. Strejken gik viralt, da Courtney Love, enke til Nirvanas Kurt Cobain twittede fra de Gaulle-lufthavnen, hvor hendes taxi blev overdænget med æg: »François Hollande, hvor fanden er politiet henne?(...) Få din røv ud i lufthavnen«.
Også i andre franske byer som Marseille, Bordeaux, Toulouse og Nice var der strejke og optøjer.
Især dens billigste udgave Uber – Pop fungerer ligesom Aibnb med en simpel app, der sætter almindelige mennesker i forbindelse med hinanden. Derved omgås de love og foranstaltninger, der normalt indrammer en virksomhed som taxichauffør i Frankrig: En obligatorisk 250 timers uddannelse, købet af en taxilicens til over 1 million kroner samt betaling af sociale afgifter. Prisen for en transport med Uber kan derfor ligge betydeligt lavere.
Uber udnytter i øjeblikket et lovmæssigt limbo i Frankrig, hvor det er uklart, om det er ulovligt, hvilket vurderes forskelligt alt efter politikreds. Derfor griber politiet kun tøvende ind, hvilket har bragt taxichaufførerne på desperationens rand. De ønsker at den franske regering skal forbyde app’en.
Den franske indenrigsminister, Bernard Cazeneuve, fordømte torsdag de strejkendes voldsomhed, men støttede deres krav.
»Jeg har påbudt alle politikredse at gribe ind mod illoyal konkurrence,« sagde han.
Men samtidig måtte Cazeneuve gøre opmærksom på, at det at forbyde en app kun kan ske ved en domstol. En sådan sag tager tid i Frankrig. og Uber håber inden da at have implementeret sig så meget, at de er blevet uomgængelige for den almindelige franske kunde. Der en tid nød godt af venlige og langt billigere chauffører, end de legendarisk sure franske taxichauffører.

