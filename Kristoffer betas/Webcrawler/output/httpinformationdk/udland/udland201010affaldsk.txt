Affaldskrisen i Napoli blusser op igen
I dagevis har landsbybeboere fra Napoli-området kæmpet mod politiet for at forhindre åbningen af en ny losseplads. Silvio Berlusconi har tidligere sagt, at affaldsproblemet nu er definitivt løst, men lokalbefolkningen stoler ikke på regeringens løfter
Åbningen af en ny losseplads ved foden af Vesuv har ført til voldelige protester fra lokalbefolkningen, der frygter giftaffald og forurening.


 Affaldet er igen begyndt at tårne sig op i Napolis gader. De seneste dage har der været voldsomme kampe mellem demonstranter og politi i tre kommuner i nationalparken ved foden af Vesuv, hvor myndighederne har planlagt at anlægge en af Europas største lossepladser:
»Borgerne gør oprør, fordi de ikke ved, hvad der ender på den losseplads. Vi har at gøre med en region, hvor der i årtier er blevet deponeret giftaffald fra hele Italien - hvis ikke sågar fra hele Europa,« siger den napolitanske forfatter Roberto Saviano til avisen La Repubblica. Der har også været protester i selve Napoli, hvor befolkningen har brændt uafhentet affald af i gaderne. Mafiaen i Campania-regionen, la Camorra, har siden starten af halvfemserne tjent store summer på at bortskaffe giftigt og sågar radioaktivt industri- og hospitalsaffald, som siden bliver blandet med almindeligt husholdningsaffald og deponeret i omegnen af Napoli: i klippehuler, i jorden, i havet eller på såvel illegale som legale lossepladser.
Oprør
Myndighederne forsikrer, at den nye losseplads i Terzigno kun er beregnet til regionens husholdningsaffald:
»Der ender alt muligt på den losseplads. Mens staten er ved at åbne den, kan du som borger gøre oprør. Men hvordan gør du oprør, når Camorraens lastbiler ankommer? Det ved alle indbyggere i Campania. Derfor stoler de ikke på staten,« siger Roberto Saviano. Der er allerede én losseplads i den naturbeskyttede park på vulkanens skråning. Foruden det omstridte deponeringsanlæg i Cava Vitiello, som er fem gange større end det eksisterende anlæg, er der planlagt endnu en ny losseplads i området:
»Befolkningen har i flere dage lavet vejblokader og kæmpet mod politiet for at forhindre, at den planlagte losseplads i Cava Vitiello bliver åbnet,« siger journalisten Antonio Massari, som er i området for at dække situationen for avisen Il Fatto Quotidiano.
Affaldshåndteringen har haft en mærkbar indvirkning på sundhedsstatistikkerne i Campania med øgede dødelighedsrater for kræft og andre sygdomme. Også levnedsmiddelindustrien i den frugtbare region er påvirket af forureningen:
»Området er fyldt med vinmarker, hvor druerne til den berømte Lacryma Christi dyrkes. Jorden er vulkansk og porøs, hvilket får vegetationen til at blomstre, men den porøse jordbund medfører også en øget risiko for forurening af grundvandet. Endvidere kan vegetationen på Vesuvs skråninger i tilfælde af vulkanudbrud forhindre, at lavaen når ned i dalen. Men det vil ikke være tilfældet, hvis Cava Vitiello bliver fyldt med affald,« siger Antonio Massari.
Løsninger og økoballer
I slutningen af 2007 vakte affaldssituationen i Campania international bekymring. Skraldet tårnede sig op i Napolis gader, og Romano Prodis centrum-venstreregering blev tvunget til at sætte hæren ind for at få bragt situationen nogenlunde under kontrol. Fire måneder senere tabte Prodi regeringsmagten, efter at Silvio Berlusconi havde gjort nødsituationen til et af valgkampens hovedtemaer. Den nye regering gav affaldskrisen højeste prioritet og afholdt månedlige regeringsmøder i Napoli:
»Affaldsproblemet er nu definitivt løst,« sagde Berlusconi for knap en måned siden i det italienske senat.
Indtil videre er der kun blevet opført ét nyt forbrændingsanlæg til affaldsbjergene, som bliver omdannet til såkaldte økoballer af komprimeret affald. Økoballerne fylder efterhånden godt op i landskabet i en af Europas smukkeste regioner, som nu har fået tilnavnet »Italiens Tjernobyl«. Mange af de anslået seks millioner økoballer, som også mistænkes for at indeholde giftaffald, er »indtørrede« og kan således ikke anvendes i forbrændingsanlæg, som skulle forvandle skraldet til energi. Regeringen havde ophævet undtagelsestilstanden i renovationssektoren i Napoli-området, som gav regeringsudpegede affaldskommissærer særlige beføjelser. Undtagelsestilstanden medførte, at deponerings- og forbrændingsanlæg blev betragtet som steder af særlig strategisk interesse, og at såvel offentligheden som pressen således var forment adgang.
I forrige uge dekreterede Berlusconi en ny undtagelsestilstand, som i første omgang er berammet til 10 dage. Trods protesterne agter regeringen at gennemtvinge den nye losseplads ved Vesuv: »Jeg tror, at det kan blive nødvendigt at gribe ind på en endnu hårdere måde, end vi hidtil har gjort,« udtaler indenrigsminister Roberto Maroni.
Europæisk bekymring
EU's miljøkommissær, sloveneren Janez Potocnik, udtrykker bekymring over situationen i Campania:
»Kommissionen vurderer stadig den dokumentation, som de italienske myndigheder fremsendte i begyndelsen af oktober, men den nuværende situation får os til at tænke, at de tiltag, som er blevet gjort siden 2007, ikke har været tilstrækkelige.«
Ifølge miljøkommissæren har situationen ikke ændret sig, siden kommissionen i 2007 besluttede at tilbageholde 135 millioner euro i udviklingsstøtte til renovationssektoren for perioden 2006-13.
I slutningen af september gav EU-parlamentet en gruppe borgere fra området medhold i en klage mod de italienske myndigheder:
»Skiftende nationale regeringer af forskellig observans og kommissærer har ikke formået at løse dette dybt rodfæstede problem, som har indflydelse på sundhed og trivsel for hundredvis af lokalsamfund,« konkluderede en rapport fra parlamentets borgerklageudvalg, som i april gennemførte en undersøgelsesrejse i området:
»Vi er ekstremt bekymrede over rapporterne om affaldssituationen i Campania-regionen i Italien. Det tyder på, at Campania bevæger sig i retning af en ny affaldskrise på grund af den totale tilsidesættelse af EU's affaldsregulativer, myndighedernes vilje til at ignorere italienske regler og en helt uduelig tilgang til håndteringen af affald,« skriver det danske medlem af undersøgelsesudvalget, Margrete Auken (SF), i en pressemeddelelse:
»Vi opfordrer de italienske myndigheder til øjeblikkeligt at stoppe denne miljøforbrydelse. Vi opfordrer tillige EU-Kommissionen til øjeblikkeligt at skride til handling for at stoppe det planlagte deponeringsanlæg, bl.a. ved at indbringe sagen for EU-Domstolen.«


