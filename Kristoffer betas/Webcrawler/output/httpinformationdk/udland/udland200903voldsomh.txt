Voldsom himmelflugt i dødsstraffe
Selvom stadig flere lande forbyder dødsstraf, steg antallet af henrettede med næsten det dobbelte sidste år
Fire iranske kriminelle hænges offentligt i byen Shiraz, 950 km syd for Teheran. Den 5. september 2007 havde Iran rekordmange henrettelser med 21 kriminelle på én dag, fordi -det højner sikkerheden i samfundet-, sagde en embedsmand.


 Hver dag i 2008 blev næsten syv mennesker halshugget, hængt, sprøjtet med en dødelig gift, sendt i den elektriske stol eller på anden vis straffet med døden . 
Og det er næsten en fordobling sammenlignet med 2007, hvor 1.252 personer måtte tage imod den ultimative straf. Tallet steg sidste år til 2.390. Det viser nye tal fra Amnesty International, som offentliggøres i dag. 
Organisationen skønner, at det faktiske tal er endnu højere. Og det er en bekymrende udvikling, mener de:
"Dødsstraf er den ultimative form for grusom, umenneskelig og nedværdigende straf. Halshugning, hængning, dødssprøjter og stening hører ikke hjemme i det 21. århundrede," siger Irene Khan, generalsekretær i Amnesty International. 
Især i Kina er antallet af dødsstraffe steget. Mens der i 2007 var mindst 470 henrettelser, steg det tal i 2008 til mindst 1.718. 
Politisk dødsstraf
Arthur Stroud, der er psykolog og forsker i teknologi og dødsstraf ved RUC kalder stigningen en underlig tendens. Han forklarer, at en af grundene til den voldsomme stigning kan skyldes, at landene føler sig truet nationalt:
"Når en sag bliver ophæv-et til en national sikkerhedstrussel, er det ikke usædvanligt, at antallet af dødsstraffe stiger. Så ændrer landene normal retspraksis for at komme truslen til livs - for eksempel ved at ty til henrettelser. På den måde er mange dødsstraffe politisk motiverede," lyder vurderingen fra Arthur Stroud, der dog understreger, at der findes forskellige forklaringer i de forskellige lande. 
Selvom de mange henrettelser sidste år er foretaget i 25 forskellige lande, stod kun fem lande for hele 93 procent af henrettelserne: Kina, Iran, Saudi Arabien, Pakistan og USA. Amnesty International mener, at det er positivt:
"Den gode nyhed er, at dødsstraf kun foregår i et lille antal lande. Det viser, at vi bevæger os hen imod en verden, der er fri for dødsstraf. Den dårlige nyhed er, at hundredevis af mennesker fortsat bliver dødsdømt og lider i de lande, der endnu ikke har afskaffet dødsstraffen," siger Irene Khan. Næsten hvert år afskaffer et eller flere lande dødsstraffen. Det skete sidste år i Usbekistan og Argentina, og i sidste uge lagde også den amerikanske stat New Mexico dødsstraffen på is. Men i en lang række lande går udviklingen kun den forkerte vej:
I blandt andet Kina, Hviderusland og Nordkorea betragter de fortsat deres henrettelser som en statshemmelighed. 
Afghanistan, Iran og Irak idømmer deres borgere dødsstraffe efter retssager, som på ingen måde lever op til internationale standarder, lyder det fra Amnesty. 
Fordobling af domme
Amnesty International frygter, at det kommer til at koste uskyldige livet. Også antallet af dødsdomme steg voldsomt i 2008. Sidste år blev 8.853 mennesker dømt til døden - det tal var kun 3.347 i 2007. I Europa eksisterer dødsstraffen stadig i ét land - Hviderusland. I en særskilt rapport, som Amnesty International også offentliggør i dag, anslås 400 personer at være blevet henrettet i Hviderusland siden uafhængigheden i 1991. 
Martin Martensen-Larsen, stud.jur. og ekspert i dødsstraf understreger også, at der er flere grunde til den voldsomme stigning.
"Udover at man har fået bedre information, er det typisk, at et land udvider brugen af noget mere totalitært som dødsstraffe, når det er under pres. Det er mange lande nu på grund af terrortrusler og finanskrise. Så de mange dødsstraffe bliver ofte politisk motiverede," siger Martensen-Larsen.


