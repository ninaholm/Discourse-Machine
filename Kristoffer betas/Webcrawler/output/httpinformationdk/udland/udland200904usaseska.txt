'USA's eskalering i Afghanistan er dømt til at mislykkes'
Den britiske diplomat og eventyrer Rory Stewart frygter, at præsident Barack Obamas nye strategi med optræning af 400.000 sikkerhedstropper vil føre direkte til et militærdiktatur i Kabul med dystre konsekvenser for landet og regionen
En afghansk politimand over-våger afbrændingen af opium og heroin på en mark uden for Kabul. Rory Stewart mener, at opbygningen af en hær og politi-styrke på 400.000 mand vil føre direkte til et militærdiktatur.


 CAMBRIDGE, Massachusetts - Præsident Barack Obamas planlagte eskalering af krigen i det sydlige og østlige Afghanistan med udstationeringen af 19.000 nye amerikanske kampsoldater er "idiotisk, ekstravagant og dømt til at forværre situationen".
Så hård er dommen fra den britiske Afghanistan-veteran Rory Stewart.
"Det er idiotisk, fordi af-ghanernes antipati mod en udenlandsk besættelse vil vokse og derved gavne Taleban-oprøret," siger Stewart i et interview med Information.
"Det er ekstravagant, fordi det koster 10 mia. dollar ekstra om året, hver gang man øger styrketallet med 10.000 soldater. Det er ikke økonomisk bæredygtigt på sigt. Pengene ville være bedre brugt til økonomisk udvikling af landets fredelige provinser. Eskalering vil med andre ord forværre situationen."
Stewart er ikke én af de mange iagttagere eller eksperter i Vesten, som gør sig klog på Afghanistan uden at have et førstehåndskendskab. Trods sin unge alder (36) har han fået lige så meget snavs under neglene og set lige så mange sider af verden som en klog og livserfaren 60-årig intellektuelt rejsende.
Kort efter Taleban-regimets fald i vinteren 2001-02 vandrede den unge britiske diplomat tværs gennem det øde og bjergrige Afghanistan - fra landsby til landsby, fra kultur til kultur, sprog til sprog og krigsherre til krigsherre. I 2004 udgav han en øjenåbnende bog om oplevelsen, Stederne imellem.
I 2003-04 tjente han som britisk viceguvernør i den sydirakiske provins Maysan, om hvilken han skrev sin anden bog, The Prince of the Marshes (2006).
National identitet
De seneste tre og et halvt år har han tilbragt i Kabul som grundlægger og leder af Turquoise Mountain Foundation - en ngo-gruppe, der beskæftiger sig med at renovere et kvarter i den afghanske hovedstads historiske centrum og promovere landets traditionelle håndværk. Fondens formål er at styrke afghanernes 'nationale identitet'.
Fra januar i år blev Stewart udnævnt til direktør for Carr Center for Human Rights Policy på Harvard University.
Den britiske eksdiplomat, ekssoldat, forfatter og akademiker ankommer til sit kontor fra en forelæsning af den verdenskendte canadiske politiske filosof Charles Taylor og glæder sig over en ting, den store tænker har sagt.
"Taylor sagde, at vi har en etnocentrisk opfattelse af demokratiets muligheder i Af-ghanistan - at der er mange forskellige former for acceptabelt demokrati afhængig af den nationale kultur," fortæller Stewart begejstret.
Og det er netop britens pointe:
"Vestens mission i Afghanistan er skiftet fra det ene til det andet. Den startede i 2002 som en kontraterroristisk operation mod al-Qaeda. Fra 2003 til 2006 ville vi skabe en demokratisk centralstat baseret på lov, orden og respekt for de vestlige menneskerettigheder. Siden er opgaven blevet forvandlet til en kontraoprørsoperation rettet eksklusivt mod Taleban - ikke mod al-Qaeda, fordi de jo ikke længere opererer i Af-ghanistan," konstaterer briten.
En sikkerhedsstat
Under USA's nye præsident er strategien blevet næsten eksklusiv militært, mener Stewart.
"Idéen er at træne en national hær og politistyrke på 400.000 mand i et land med kun 30 mio. indbyggere - en slags sikkerhedsstat, som vil give Vesten mulighed for at trække sig ud. At oppebære en så stor national styrke vil koste tre mia. dollar om året, men den afghanske stats årlige skatteindtægt er kun 700 mio. dollar," siger han.
Stewart mener, at Obamas strategi vil bane vej for et militærkup.
"Jeg er overbevist om, at vi snart vil se et militærdiktatur i Kabul. Obama og Clinton taler stadig om valg og demokrati, men det afgørende er, at næsten alle pengene går til at opbygge et enormt nationalt sikkerhedsapparat," siger han.
I hans øjne er en opprioritering af sikkerhedsapparatet baseret på en fejlvurdering af det afghanske samfund.
"Det er en etnocentrisk tilgang, fordi vi vælger at ignorere det afghanske stammefællesskab og traditionelle værdier. Det er upraktisk, fordi det afghanske samfunds politiske institutioner altid har været decentraliserede. Det er umuligt at indføre en centralistisk stats-model i Afghanistan gennem et militærdiktatur, fordi landet er splittet op i så mange kulturer og stammesamfund."
Andre veje
Taleban skal ikke bekæmpes med et sikkerhedsapparat. Der er andre veje, mener Stewart.
"Hvorfor skal vi opgive bestræbelserne på at skabe et levedygtigt civilsamfund, som kan lægge pres på lokale myndigheder og skabe rum for mere frihed og demokrati? Lad os lette det militære fodaftryk og gøre det civile aftryk tungere og så væbne os med tålmodighed. Det vil tage mindst 15-20 år at stabilisere Afghanistan," mener Stewart.
Briten vil have afghanerne til selv at opbygge og styre en decentraliseret stat.
"I nogle provinser vil folk fra den nuværende regering dominere. I andre vil det være Taleban. De må så selv rode med at skabe magtbalancen gennem kompromisser. Af denne proces vil der komme en national identitet, som er forudsætningen for at skabe sikkerhed og stabilitet," forudser han.
Rory Stewart er også dybt uenig i Obama-regeringens ide om at knytte Afghanistan og Pakistans skæbne til hinanden som siamesiske tvillinger. 
"Jeg er overbevist om, at man kan inddæmme og styre Afghanistan uden først at skulle løse en krise i Pakistan, der efter min mening ikke kan løses med pres udefra. Men Afghanistan er et meget fattigt land traumatiseret af 35 års krig. Det maksimale, vi kan gøre, er at reducere den trussel, Afghanistan udgør mod resten af verden, og samtidig håbe at forbedre almindelige afghaneres liv," siger han.
Når man beskæftiger sig med et af verdens fattigste lande, hvor analfabetisme og livstruende sygdomme stadig florerer, og hvor der er tradition for at bilægge stridigheder med vold eller bestikkelse, gør Vesten klogt i at erkende sine begrænsninger.
"Vi kan gå ind og bombardere, skyde talebanere ned og begynde at genopbygge. Men det væsentlige projekt er opbygningen af en national identitet og en nationalstat - en i grunden mystisk og obskur ting. Den opgave kan vi ikke løse. Det må de selv gøre. Det værste, vi kan gøre, er at påføre dem vores værdier med tvang," siger Stewart.
Stewarts dilemma
Men hvordan finder denne usædvanlige britiske soldat, diplomat og eventyrer sig til rette som leder af Harvards menneskeretscenter? Instituttet hører til på fakultetet Kennedy School of Government - en semiofficiel udklækningsanstalt for den amerikanske embedsstanda la franske École Normale Supérieure.
En af Stewarts forgængere er Michael Ignatieff - lederen af oppositionen i Canada. En anden forgænger hedder Samantha Power. Hun arbejder i præsident Obamas sikkerhedsråd. Direktøren, Rory Stewart afløser, hedder Sarah Sewell. Hun var med til at udarbejde afsnit i den amerikanske hærs kontraoprørs-manual om kampsoldaters respekt for menneskerettigheder.
Stewart svarer ærligt. Stillingen byder på et dilemma. På den ene side medbringer han en kulturrelativistisk bagage fra Afghanistan og Irak. På den anden side skal han hver dag håndtere vestlige menneskeretsdogmatikere- herunder Obamas officielle Amerika.
"Lad mig give dig et eksempel," siger briten, mens han kigger ud af vinduet og et øjeblik lader sine øjne hvile på nogle både, der glider lydløst gennem vandet ude på Bostons Charles-flod.
"For et par uger siden vedtog det afghanske parlament en 200 sider lang lov, som bl.a. pålægger hustruer i shia-mindretallet at have sex med deres mænd mindst én gang hver fjerde dag, medmindre de er syge. Præsident Hamid Karzai underskrev loven. Pludselig bliver det udskreget til at være en legalisering af voldtægt af kvinder. Obama kalder det afskyeligt. NATO's generalsekretær siger, at vi ikke kan have NATO-soldater i et sådant land."
Tvang i landsbyerne
Stewart begynder at tale om kontekst.
"Jeg bliver nødt til at forene to ting. Jeg er enig i, at den praksis er forkert. Men jeg forstår også den virkelighed, afghanerne lever i. For de fleste har statens love ingen betydning. 95 pct. af alle stridigheder bliver bilagt af landsbyens ældre. Rent faktisk er den seksuelle tvang i landsbyerne langt værre end lovens påbud - én gang hver fjerde dag."
Rory Stewart er den vesterlænding, som har tilbragt mest tid med landsbybeboere i de mest øde og isolerede bjergegne af det centrale Afghanistan. Mutters alene på steder, der generelt anses for dødsensfarlige for fremmede - også udenforstående afghanere.
"Hvis du gik ind i en af disse landsbyer og fortalte mændene, at de ikke kan tvinge deres koner til at have sex med dem, ville de ikke forstå, hvad du taler om," siger han.
"Og er der ikke noget om, at vi i Europa indtil for 50 år siden havde det samme problem. Er denne holdning stadig ikke til stede i dele af Sydeuropa? Det er nok bekvemt at se bort fra det. Så hvilket ærinde er Obama og andre vestlige ledere egentlig ude i med deres forargede udtalelser? Jeg spørger bare -"


