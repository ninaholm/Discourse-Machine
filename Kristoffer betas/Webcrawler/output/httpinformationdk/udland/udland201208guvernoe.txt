Guvernøren der helst vil glemme sin stat
Den republikanske præsidentkandidat var  ikke specielt populær som guvernør i Massachusetts. Selv republikanere udtrykker skuffelse over de tabte muligheder. Mitt Romneys store bedrift var en sundhedsreform, som han siden er løbet fra
Mitt Romney kunne i november 2002 fejre, at han havde slået demokraten Shannon O’Brien i kampen om at blive guvernør i Massachusetts. Men det er ikke en tid, som den republikanske præsidentkandidat bruger aktivt i sin kampagne, og det skyldes, at der er meget lidt at være stolt af, lyder det fra partifælle.


 Én mindeværdig bedrift. Det er alt, Mitt Romney kan prale af fra sin tid som guvernør i Massachusetts fra 2002 til 2006.
Den er til gengæld betydelig: En sygesikringsordning, der dækker alle delstatens borgere, og som senere tjente som inspiration for præsident Obamas kontroversielle sundhedsreform i 2010. Ellers efterlod guvernør Romney ikke den nordøstlige New England-stat i bedre økonomisk stand til sin efterfølger, den sorte demokrat Deval Patrick, end den var, da han overtog den fra sine tre republikanske forgængere.
Tværtimod.
Romney hævede godt nok ikke indkomstskatten og momsen, men masser af gebyrer fik et hak op. I valgkampen i 2002 havde han lovet at skaffe nye foretagender til Massachusetts ved hjælp af et bredt netværk af kontakter i erhvervslivet, men der blev i hans fire år som guvernør kun skabt 26.000 nye arbejdspladser i en delstat med seks mio. indbyggere – det fjerdelaveste antal for en stat i den periode. Over for den republikanske partibase kunne han dog bryste sig af at have ophævet den 30 år gamle lov om positiv særbehandling i offentlige ansættelser og have forsøgt at indføre et gebyr på 120 dollar for enkeltindividers rapportering af diskriminering til et særligt statsagentur. Den demokratiskdominerede lovgivende forsamling afviste imidlertid at godkende gebyret.
Forspildt chance
Guvernør Romneys ret til at prale af sine præstationer er altså i bund og grund begrænset til en sundhedsreform, som han siden af opportunistiske årsager har taget afstand fra.
»I forhold til forventningerne var han for mig at se en kæmpe skuffelse,« siger den republikanske partikonsulent Todd Domke, der kender Romney og hans kampagnerådgivere.
»Her havde han opbygget al den ekspertise fra ledelsen af investeringsfirmaet Bain Capital, som kunne benyttes til at reformere statens regeringsbureaukrati og skære ned på reguleringer for at tiltrække flere virksomheder og flere job til Massachusetts. Vi republikanere regnede med, at han ville bruge sit kolossale salgstalent til det formål. Men det skete desværre ikke,« siger Domke og fortsætter: »Han havde virkelig potentiale til at blive en storartet guvernør. Og det ville oven i købet have gavnet ham i bestræbelserne på at blive præsident. I stedet valgte han en mere forsigtig linje – at gennemføre små ubetydelige ting.«
Men der er to næsten glemte eksempler på, hvilken slags guvernør Romney kunne være blevet, hvis han havde lagt alle sine kræfter i jobbet.
Republikanere i Massachusetts
Selv hans kritikere måtte løfte på hatten og uddele rosende ord, da han i sit sidste år som guvernør i 2006 handlede resolut efter en tragisk bilulykke i en tunnel – et skandaleplaget projekt i Bostons indre by.
»Det kan godt være, at ingen uden for vores stat interesserer sig for den historie, men dengang var det virkelig en stor nyhed her. Det siger ikke så lidt om, hvad Romney kan, hvis han vil,« siger Margery Eagan, journalist ved avisen Boston Herald og vært på et dagligt radiotalkshow. Interessant nok har den republikanske præsidentkandidat undladt at nævne sin blændende håndtering af affæren i den aktuelle valgkamp. Det er, fordi Romney for alt i verden undgår at nævne sin hjemstat, der i konservative vælgeres øjne er en højborg for venstretorienteret tænkning og politik – den angiveligt mest blå af alle USA’s 50 delstater.
At kalde Massachusetts en venstreorienteret stat er dog at skyde noget over målet. Godt nok har demokraterne haft et flertal i den lovgivende forsamling siden 1970’erne, men fra 1990 til 2006 styredes staten af republikanske guvernører.
Den konservative republikaner Ronald Reagan vandt endog Massachusetts under præsidentvalgene i 1980 og 1984. Men ved valget i november forventes Romney at tabe sin hjemstat til Obama, og selv om hans hovedkvarter ligger i hovedstaden Boston, har Romney ikke ofret penge og kræfter på at vinde Massachusetts, hvor han stadig bor – i den idylliske Boston-forstad Belmont.
Bilulykken i tunnelen
Bilulykken i tunnelen skete i sommeren 2006, da der kun var nogle få måneder tilbage af Romneys fireårige periode som guvernør: »Han var allerede dybt engageret i at lancere sin første præsidentkampagne, der officielt startede i 2007. Romney havde drejet skarpt til højre, rejst landet rundt for at skaffe nyttige partikontakter, indsamlet penge og talt nedsættende om den stat, han stadig var guvernør for,« husker den demokratiske medierådgiver Dan Payne.
Vælgerne – selv traditionelle republikanere – så frem til, at guvernør Romney ville forlade Beacon Hill, en bakke midt i Boston, hvor guvernørens kontor og de to lovgivende forsamlinger er samlet.
En sen aften den 10. juli 2006 mistede en kvinde livet, da hendes bil blev ramt af en flise, der havde revet sig løs fra loftet i en nybygget vejtunnel under Bostons indre by. Ulykken var blot det seneste eksempel i en lang række af forsinkelser, uregelmæssigheder og systematisk korruption i et stort offentligt anlægsprojekt kaldt ’The Big Dig’. Romney afbrød sin ferie i sommerhuset i New Hampshire og rejste i stor hast sydpå til Boston.
»Jeg husker, at han var iført en orange sikkerhedsvest, da han ankom til ulykkesstedet i tunnelen, hvor han på direkte tv lovede at få hånd i hanke med sikkerheden i tunnelen. Det var lige præcis sådan en optræden, vælgerne havde forventet af den tidligere forretningsleder, fortæller Eagan, som ellers ikke har meget tilovers for Romney og Det Republikanske Parti.
Fyret på gråt papir
Romney tilkaldte direktøren for Massachusetts transportnet, Matthew Amorello – en republikansk lokalpolitiker, der havde beklædt stillingen siden 2002. Amorello var i længere tid blevet beskyldt i pressen for at være korrupt.
Romney fyrede ham på gråt papir og overtog personligt ansvaret for en omfattende reparation af tunnelen. Et par måneder senere var Boston-bilisternes tillid til sikkerheden i tunnelen genoprettet.
»Sagen viser, at Romney ikke forspilder en lejlighed til at fremvise sine talenter, når det giver politisk kasse. Han ville ikke have haft en chance som kandidat ved de republikanske primærvalg i 2008, hvis han havde forkludret den sag,« mener Payne.
Romney bliver også husket for et opgør med en af den demokratiske delstats tungeste politiske sværvægtere, William Bulger, tidligt i sin guvernørperiode.
Bulger, en lærd irsk-amerikaner, der kan citere Shakespeare og antikke græske filosoffer ad libitum, havde i løbet af en 40 år lang politisk karriere akkumuleret en enorm politisk magt i Massachusetts, senest som formand for statens senat. Ligesom flere andre demokratiske partiledere på Beacon Hill havde Bulger ry for at være korrupt og manipulerende.
Da Romney blev guvernør i 2002, var Bulger rektor for det statsejede University of Massachusetts. Men han var blevet trængt op i et hjørne af et kongresudvalg i Washington, der bl.a. undersøgte forbindelserne mellem FBI og hans bror, James ’Whitey’ Bulger, Bostons mest berygtede og voldelige mafiaboss fra 1970 til 1990. Mafiabossen havde været på flugt i over et årti, og der var mistanke om, at de to brødre var i kontakt med hinanden.
»Billy Bulger afviste at vidne i Kongressen, hvilket Romney anså for uetisk for en offentlig ansat. Han fik ham afsat fra rektorposten med en generøs pension,« siger Eagan.
I 2011 blev den aldrende mafiaboss opdaget i en lejlighed i Santa Monica Beach, Californien. Han sidder i dag fængslet i Boston; retssagen begynder i 2013.
Uengageret og distanceret
I guvernørårene virkede Romney desuden uengageret.
»Det lå ham fjernt at aflægge besøg i Bostons fattige bydele eller opsøge familier, som havde mistet en søn eller en far i nogle af de narkorelaterede bandekrige i de sortes og latinoernes kvarterer,« siger journalisten Margery Eagan.
»Det virkede ikke, som om han forstod eller interesserede sig for middelklassens problemer. Han er uforstående over for, at nogle mennesker faktisk behøver en hjælpende hånd fra staten i svære tider.«
Romneys personlige stil og hans akavede vittigheder passede heller ikke til den brovtende og til tider profane atmosfære i Bostons politiske verden, der stadig i høj grad domineres af irsk- og italiensk-amerikanske mænd.
»På mig som kvinde – og jeg har spist frokost med ham en enkelt gang – virkede han besynderligt umoden af en mand at være, nærmest som en halvvoksen og meget nervøs fyr, for hvem det aldrig rigtig lykkedes at gøre lykke med sine vitser,« siger Margery Eagan.

