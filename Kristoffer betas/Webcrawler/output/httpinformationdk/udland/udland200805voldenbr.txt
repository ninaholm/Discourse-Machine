Volden breder sig i Sydafrika
Angrebene mod immigranter har nu bredt sig til Cape Town og Durban. Flere nabolande forsøger at hjælpe deres landsmænd ud af Sydafrika, og også FN udtrykker bekymring


 FN’s Højkommissariat for Flygtninge (UNHCR) udtrykker dyb bekymring over angreb vendt mod udlændinge i Sydafrika. Volden bredte sig i går til Cape Town i syd og Durban i øst. Flere nabolande forsøger at hjælpe indbyggere, der er fanget i bølgen af vold, ud af landet.
»UNHCR er dybt bekymret over de fremmedhadske angreb mod udlændinge i Sydafrika og mod flygtninge og asylsøgere, der er flygtet til Sydafrika for at søge beskyttelse mod forfølgelse i deres hjemlande,« siger talsmand Jennifer Pagonis fra Geneve. 
Over 17.000 er blevet fordrevet og adskillige dræbt i ofte brutale angreb vendt mod udlændinge. De beskyldes for at stjæle sydafrikanernes arbejde og kvinder og bebrejdes for den stigende kriminalitet.
Ifølge Pagonis’ oplysninger kommer »en stor procentdel« af de fordrevne fra Zimbabwe.
»Selv om mange zimbabwere flygter hjem, er dette for mange slet ikke en mulighed,« siger Jennifer Pagonis.
Hun hentyder til det økonomiske sammenbrud og den dybe politiske krise, der hersker i Zimbabwe.
Volden, der tidligere var koncentreret i Sydafrikas største by, Johannesburg, spredte sig i går til andre dele af landet, herunder Durban og landets næststørste by, Cape Town.
Tusinder på flugt
Det fik Malawis regering til at meddele, at den er begyndt at evakuere 850 landsmænd fanget i den blodige bølge af vold.
»Over 850 malawier er påvirket af forbrydelserne. Alle malawier, der har lyst til at komme hjem, vil blive evakueret,« siger Ben Mbewe, sekretær for udenrigsministeriet.
Han bekræfter, at en malawisk indbygger er dræbt i Durban, og oplyser, at en særlige enhed er oprettet for at koordinere evakueringen. Det første hold kan komme hjem i weekenden.
Mozambiques viceudenrigsminister, Jose Mandra, fortalte i går, at mindst 23 mozambiquer er dræbt under angrebene, der har varet i godt to uger og kostet omkring 43 livet.
 I et forsøg på at klare strømmen af mozambiquer, der flygter tilbage til hjemlandet, har præsident Armando Guebuza genåbnet det nationale operative nødcenter. 
Immigrationsmyndighederne oplyser, at flere end 10.000 mozambiquer er flygtet fra Sydafrika de sidste par dage.
Kort hukommelse
De brutale drab på zimbabwere, mozambiquere, nigerianere, malawier og andre afrikanere med macheter har vakt afsky over hele det afrikanske kontinent.
Fra Maputo over Lusaka til Luanda og længere mod nord er den afrikanske befolkning, der i sin tid tilbød husly til flygtninge fra anti-apartheid partiet ANC, chokeret over at se deres egne folk blive nedsablet og brændt i det ANC-styrede Sydafrika.
»Hvis Sydafrika kunne huske, hvad vi gjorde for dem under apartheidstyret, ville de ikke gøre det her mod os,« siger Emmanuel Efuk, en indbygger i Nigerias kommercielle hovedstad Lagos.
Den sydafrikanske regering er blevet mødt med kritik for at have reageret for langsomt på angrebene.
ritzau/Reuters

