Putinisme i Ukraine
Ukraine bevæger sig i retning af totalitarisme og risikerer at miste chancen for et tæt samarbejde med EU
Præsident Viktor Janukovitj (forrest) og hans Regionernes Parti er tilsyneladende ved at overtage den totale kontrol med Ukraine, præcis som Putin og Et Forenet Rusland har gjort det.


 Både USA og EU har inden for den seneste uge udtrykt bekymring for udviklingen i Ukraine, og EU har advaret om, at en kommende partnerskabsaftale med Ukraine afhænger af demokratiudviklingen i landet. Ifølge The Financial Times kom der 30. december en skarp kritik fra USA af, at de nuværende ukrainske myndigheder forfølger oppositionen og har foretaget en stribe  arrestationer af tidligere premierminister Julia Timosjenkos støtter af politiske årsager.
»Det er desværre sandt, at Ukraine bevæger sig i retning af totalitarisme, som den de har i Rusland og endnu værre i Hviderusland,« siger filosofiprofessor Miroslav Popovitj over telefonen fra Kiev. Popovitj var en af lederne af den ukrainske demokratibevægelse i slutningen af 1980'erne. Og han er stadig aktiv og respekteret i landet.
Forfølger oppositionen
Han peger på, at præsident Viktor Janukovitj og hans  Regionernes Parti er ved at overtage den totale kontrol med landet, som Putin og Et Forenet Rusland har gjort det: »Vi har fået Putinisme, et reelt etpartisystem, regimet har kontrollen med domstolene og misbruger dem til at forfølge især medlemmer af tidligere premierminister Timosjenkos parti. Jeg tror også, at Julia Timosjenko selv snart bliver fængslet af politiske årsager. Vi har fået  censur på de statslige tv- og radiokanaler og på en række aviser, som sviner oppositionen til og roser regeringen, selvom der intet er at rose,« siger Popovitj.
Slagsmål i parlamentet
Ifølge ham er der dog stadig håb forude: »De næste valg vil vise, om regimet går så vidt som til at forfalske resultaterne. Jeg håber det ikke. Vi har en opposition, selv om den er splittet, og ved næste valg til parlament og præsident kan vi igen få indført demokratiske tilstande. Lige nu går det skidt på alle punkter, demokrati, retssikkerhed, ytringsfrihed, men det kan og skal ændres, så vi igen kan komme ind på en kurs imod integration med resten af Europa. Ukraines næsten 50 millioner indbyggere har også ret til at blive en del af den civiliserede verden med alle dens plusser og minusser.«
I december demonstrerede det ukrainske parlament, Radaen, at der stadig er lang vej igen. Timosjenkos parti blokerede talerstolen - som partierne ofte har gjort det tidligere - i protest imod domstoles anklager imod Timosjenko og andre tidligere ministre - og det endte i et drabeligt slagsmål med stole fygende i luften og døre smadret.
Professor i journalistik ved Taras Sjevtjenko Universitetet i Kiev og mangeårig kommentator Vladimir Vladimirov er enig i, at der er sket demokratiske tilbageskridt i Ukraine, siden Viktor Janukovitj og Regionernes Parti overtog magten efter de meget provestlige Viktor Jusjtjenko og Julia Timosjenko fra den såkaldte Orange Revolution. Vladimirov siger til Information, at det nuværende styre er i færd med at dømme og fængsle folk fra det gamle styre. Og det er udvalgte folk, »mens mange andre fra begge fløje i ukrainsk politik burde sidde buret inde«.
Frihed uden ansvar
»Viktor Jusjtjenko gav ukrainerne frihed, men uden ansvar, hvilket førte til kaos. Janukovitj er ved at trække denne frihed tilbage under påskud af at ville bekæmpe kaos og korruption« siger Vladimir Vladimirov og fortsætter: »Jeg mener endnu ikke, at der er direkte censur i medierne, men den gamle sovjetiske vane med selvcensur er vendt tilbage under Janukovitj. I det hele taget opfører han og Regionernes Parti sig som en dårlig efterligning af det gamle kommunistiske parti, som på ingen måde var eller er arbejdernes parti. Det er den stenrige industrielle elites parti. Og den opfører sig som sådan.«
Den autoritære udvikling i Ukraine kan sætte en stopper for tilnærmelsen mellem EU og Ukraine. Det mener i hvert fald menneskerettighedsorganisationen Helsinki Komiteen. En talsmand, Orest Dejtjakievskij, siger til netavisen Segodnya.ua, at Vesten næppe lader sig tage ved næsen af Janukovitj. »Alle, som jeg har talt med i Vesten, er udmærket klar over, at forfølgelsen af den tidligere Timosjenko-regering er politisk motiveret. Hvis situationen for demokratiet forværres i samme tempo som nu, så tror jeg ikke, at EU vil have noget med Ukraine at gøre mere.«

