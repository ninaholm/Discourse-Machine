Islamisk Stat kan bidrage til forsoning i Libyens borgerkrig
Ironisk nok kan Islamisk Stats nye bastion i Libyen blive fødselshjælper for et kompromis mellem de stridende parter i den libyske borgerkrig, der nu har fået en ’tredje fjende’
Pro-regeringsstyrker i en militærlejr i Libyens næststørste by Benghazi. Landet er hærget af borgerkrig, hvor stridighederne er en kompleks mosaik af lokale konflikter, og nu har Islamisk Stat også etableret positioner i hele landet.


 Libyen som tilstand beskrives bedst med en velkendt forkortelse: snafu – situation normal all fucked up. I en rapport til sikkerhedsrådet af FN’s Libyen-udsending, Bernadino Leon, få dage efter offentliggørelsen af videoen af Islamisk Stats massakre på 21 koptisk-kristne egyptere på en øde strandbred ved hovedstaden Tripoli, hed det således, at »kun en samlingsregering med stærk international støtte kan tilvejebringe en strategi, der effektivt kan bekæmpe Islamisk Stats terrorisme«. Hvilket i Libyen læses som: enten enighed eller intervention udefra.
Problemet er imidlertid, at enighed i landet, der er Afrikas største olieproducent, ikke er på den aktuelle dagsorden trods presset fra den ’tredje fjende’, Islamisk Stat, der meldte sig sidste år. FN’s mæglingsforsøg i Geneve i januar resulterede i en skrøbelig våbenhvile mellem landets to ’regeringer’, den islamiske koalition i Tripoli, kaldet Fajr (Daggry), der kontrollerer ministerier, retsvæsen og – ikke mindst – nationalbanken, overfor en liberal gruppering, al-Karama (Værdighed), der er i eksil i Tobruk i det østlige Libyen og låner legitimitet hos godt og vel halvdelen af de 200 parlamentsmedlemmer, der blev valgt i juni sidste år.
Kompleks voldsmosaik
Parlamentsvalget, som islamisterne tabte, resulterede i den de facto deling af landet, der allerede var på vej efter de libyske oprøreres drab på Muammar Ghadafi i oktober 2011. Libyens borgerkrig er på overfladen et opgør mellem islamister og såkaldt liberale. Begge parter har begået krigsforbrydelser, begge har allieret sig med jihadgrupper, revolutionære krigsherrer eller gamle Ghadafi-proselytter – i alt 1700 militser slås indbyrdes undertiden med skiftende loyaliteter og i nye alliancer. På det felt ligner Libyen andre arabiske fallent-stater, hvor nye politiske grupperinger er knopskudt fra det arabiske forårs revolter. Således er Fajr, hvis kerne er det islamistiske parti, modelleret efter Det Muslimske Broderskabs politiske arm i Egypten, i løs alliance med jihad-organisationen, Ansar al-Sharia i Benghazi, der begik mordet på den amerikanske konsul Christopher Stevens i 2012, efter devisen min fjendes fjende er min ven. al-Karama er dannet af militærfolk fra Ghadafis elitestyrker, som ’beskyttere’ af det liberalt dominerede parlament.
Men som analytikeren Frederic Wehrey fra Carnegie-tænketanken noterer, er brudfladerne mangeartede: Der er modsætningerne mellem unge revolutionære militante overfor gamle bureaukrater og officerer fra Ghadafi-tiden, mellem de regionale centre – Tripoli i vest mod Bengazi i øst – og mellem rivaliserende nabobyer som Zintan og Mistrati, der slås om lufthavne og olieinstallationer. Stridighederne udgør en kompleks mosaik af lokale konflikter mellem de forskellige stamme-, by- og milits-netværks kontrol med de institutioner, der fungerer eller kaster penge af sig. Hvilket i øvrigt er stadigt færre – den libyske olieproduktion er faldet til en tiendedel fra 1,5 mio. tønder om dagen, da det gik bedst efter revolutionen, til 160.000 tønder i dag. Borgerkrigen har på et halvt år kostet 2500 liv og flere hundrede tusinde af de ca. seks millioner libyere er internt fordrevne.
Sponsorerne udefra
Bernadino Leon har nu flyttet FN-mæglingen til Ghadames, en grænseby i det vestlige Libyen, og våbenhvileaftalen brydes regelmæssigt i de stridende parters forsøg på at få kontrol med landets lufthavne og olieinstallationer, altså de finansielt attraktive transport- og energifaciliteter. Og som det er normen i mellemøstlige borgerkrige er konflikten også her en stedfortræderkrig: Det islamiske Fajr i Tripoli med rødder i Det Muslimske Broderskab er støttet af Qatar, Sudan og Tyrkiet – traditionelle støtter af Det Muslimske Broderskab. Den liberale, militær- og stamme-baserede al-Karama-regering i Tobruk anerkendes af USA og EU og støttes militært og finansielt af Egypten og De Forenede Arabiske Emirater – begge lande, der har Det Muslimske Broderskab som en hovedfjende, og sponsor-interesserne kan spores helt ud i mediedækningen. Således gør den Qatar-baserede globale tv-kanal al-Jazeera konsekvent opmærksom på, at Tobruk-regeringen er ’dømt illegal’ ved en forfatningsdomstol med sæde i det Fajr-dominerede Tripoli.
Truslen fra IS
Virkeligheden er, at begge ’regeringer’ kan hævde en vis legitimitet. Eller i hvert fald folkelige rødder i deres respektive etniske grupper, geografiske tilhørsforhold og religiøse doktriner. I libysk politik er det nyttesløst at tale om traditionelle politiske partier også i en arabisk kontekst, idet den arabiske nationalisme stort set undveg det tyndt befolkede ørkenland, der frem til 1947 var koloniseret af Italien. Først med revolutionen i 2011 blev der stiftet egentlige partier, men på lokal basis og langs etniske og sekteriske linjer. Det er moderate elementer fra de partier, der fører an i forhandlingerne i FN-regi, om hvordan truslen fra Islamisk Stat kan imødegås – som altså ifølge FN-mægleren kun lader sig gøre med enten en samlingsregering eller en militær intervention udefra.
IS har været i Libyen siden den selvudnævnte ’kalif’ Abu Bakr al-Baghdadi i foråret 2014 sendte en gruppe veteraner – den såkaldte ’Battar’-brigade – til Derna, en by i det østlige Libyen, hvis jihadgrupper tidligere plejede forbindelser med IS-forgængeren al-Qaeda i Irak allerede i 2003.
I oktober sidste år var Islamisk Stat i Libyen vokset til en international styrke på, ifølge nogle kilder, 800 militante i Libyen, og har i dag træningslejre, domstole og sociale institutioner i det østlige Libyen og i Tripoli-området som de egyptiske kampfly bombede efter videoen med massakren på de 21 koptere.
Egyptens skjulte krig
Det er i øvrigt ikke første gang, egypterne har bombet i Libyen – ifølge den britiske avis The Telegraph angreb egyptiske kampfly og specialstyrker allerede i august og oktober sidste år jihad-stillinger i det østlige Libyen – hvilket den egyptiske regering naturligvis har benægtet. Men det var åbenlyst, at angrebene var bestilt af Tobruk-regeringens ’beskytter’, den tidligere Ghadafi-general, Khalifa Hiftar, der kommanderer en militær slagstyrke, suppleret med enheder i den libyske hær. General Hiftar var da også i Kairo i forrige uge for at koordinere den fremtidige militære aktivitet.
For Libyen er problemet, at Islamisk Stat har etableret positioner i hele landet, for Egypten er problemet, at Islamisk Stat nu er etableret både i Libyen mod vest og på Sinai-halvøen mod øst. Og som ifølge Egyptens præsident Abdel-Fattah el-Sisi er allieret med det nu i Egypten forbudte muslimske broderskab, og altså en alvorlig trussel mod hans ’demokratiske’ militærstyre.
 
 

