Kinas farlige gamle mand
Bao Tong var en af kommunistpartiets ledere. I dag er han en af dets største kritikere. Den 77-årige, der var fængslet i syv år, og som systemet har fastansat 24 mand for at kontrollere, skubber fortsat på for demokratisering. Partiet er blevet en korrupt magt, der er nødt til at ændre sig for at overleve, advarer han sine gamle kammerater


 BEIJING - Ifølge Bao Tong er der to slags mennesker i Kina. Der er de privilegerede medlemmer af kommunistpartiet, der altid får deres vilje. Og så er der resten af befolkningen, som har fået mundkurv på og må bøje sig for eliten.
"Jeg har været i begge verdener," siger han.
For 20 år siden var han en af Kinas mest indflydelses-rige politikere. I dag forsøger de tidligere partikammerater at lukke munden på ham.
Han er tydeligt irriteret, når det lykkes dem. Det sker, da to mænd for et par uger siden trænger ind i den 77-åriges hjem. De vil ikke sige, hvem de er. Blot at de repræsenterer regeringen og partiet. Og de tilbyder ham den kop te, som myndighederne har for vane at stille i udsigt, når de vil have dissidenter med til afhøring.
"De sidder lige nu på sofaen over for mig og siger, du ikke må besøge mig. De har inviteret mig på te, men jeg har ikke lyst til deres te," siger Bao over telefonen.
Uden for hans boligblok står samtidig fem andre af systemets anonyme mænd og holder fast i Informations journalist. "Det er ikke belejligt at møde hr. Bao i dag", siger den ene uden forklaring.
Bao klager over telefonen:
"Det, de gør, er absolut ulovligt."
Fra ven til fjende
Men det gør ingen forskel. Bao har reelt fået frataget sine rettigheder. Alligevel gør han de kinesiske ledere nervøse. Han var tidligere en af deres egne. I dag er han en af deres største kritikere. Han var medlem af partiets centralkomite i 1980'erne og stod for statsrådets daglige gang. Samtidig udpegede partiet ham til at udtænke reformer af det politiske system. Han var overbevist om, at partiet var nødt til at opgive sin allestedsnærværende kontrol og give folket større frihed.
Men de reformvenlige tabte til partiets konservative kræfter. Hans egen situation bevidner, at den politiske liberalisering, han arbejdede for, fortsat ikke har fundet sted.
"I stedet er partiet blevet en korrupt magt," siger han. "På grund af etpartistyret er korruptionen ekstremt udbredt, hele vejen op fra systemets rødder til trækronen."
Den kontrarevolutionære
Da studerende i 1989 gik på gaden i Beijing og protesterede mod korruption og forlangte politiske ændringer, tiggede Bao Tong og hans politiske mentor, partichefen Zhao Ziyang, den aldrende leder Deng Xiaoping om ikke at sætte hæren ind mod de unge idealister.
Deng lyttede ikke. Militæret blev sat ind, og hundreder, hvis ikke tusinder, blev dræbt i de første dage af juni 1989.
Baos modstand mod den blodige undertrykkelse førte til, at han ved en skueproces blev dømt til syv år i fængsel for at "røbe statshemmeligheder og sprede kontrarevolutionær propaganda".
Efter han er blevet løsladt, er han fortsat ikke fri. Han er under konstant overvågning og ofte i husarrest.
De anonyme vogtere
Han er ikke en mand, det er let af få lov til at møde.
Den dag i sidste uge, hvor det endelig lykkes, sidder en flok mænd, sandsynligvis fra ministeriet for statssikkerhed, i stueetagen i ejendommen, hvor Bao bor. De forlanger at se ID, og i en tyk bog skriver de langsomt og omhyggeligt alle informationerne ned.
De kræver, at Bao personligt kommer ned og tager imod. Og da den tynde mand med store briller dukker op, værdiger han ikke sine vogtere et eneste blik. Han giver et fast håndtryk og viser hen til elevatoren.
"Vi er heldige i dag," siger han på vej op til lejligheden på sjette sal. "Det er som vinden blæser, om de giver mig tilladelse eller ej til at få besøg."
Mændene har i mere end et årti forfulgt ham overalt og hele tiden. Der er hele 24 mand, som fordelt over døgnets tre skiftehold er fast-ansat til at holde øje med ham.
"Så farlig er jeg heller ikke, at jeg fortjener det," griner han.
Det eneste, han ved om dem, er, at de må komme fra et regeringsbureau med et anseeligt budget. Når de forfølger ham på Beijings gader, foregår det i en BMW og en Mercedes. Og når de mener, han nærmer sig et område, han af uransagelige årsager skal holde sig fra, løfter de ham simpelthen op i arme og ben og smider ham tilbage i lejligheden.
Det er en ydmygende behandling for den tidligere partispids.
"Jeg har skrevet til landets ledere for at klage over behandlingen, men har ikke fået svar," siger han.
Hans venner i partiet har vendt ham ryggen. Inden sit dramatiske politiske fald arbejdede han tæt sammen med Wen Jiabao, som i dag er Kinas premierminister. Men siden han blev løsladt, har de ikke haft nogen form for kommunikation.
"Hvis han var interesseret i at hjælpe mig, ville det være let for ham at gøre det," siger Bao.
Forbilleder
I dag bor Bao sammen med sin kone og datter i en ryddelig lille lejlighed et par kilometer vest for Den Himmelske Freds Plads. På reolen i stuen er et stort billede af den tidligere partichef Zhao Ziyang, der ligesom Bao blev straffet for sin støtte til demonstranterne i 1989. Han blev sat i husarrest og var der, da han døde i januar 2005.
Bao og Zhao er to mænd, som mange af Kinas systemkritikere ser op til med beundring. De betragtes næsten som martyrer og et stærkt symbol på, at der inden for partiet engang fandtes kræfter, der ville demokratisere landet.
"De kræfter findes stadig i partiet," siger Bao dog. "De er bare ikke blandt landets ledere."
Fornyet modstand
Partiet ønsker, at Bao Tongs gnist går ud, og at hans stemme forsvinder. Men den aldrende mand har fortsat en stærk, klar røst. Og hans iver efter at lade sin stemme høre vokser.
I et åbent brev i 2007 krævede han respekt for de universelle menneskerettigheder. Og han er medforfatter til sidste decembers kinesiske manifest, Charter 08 - en slagkraftig opfordring til demokratisering. Han siger, det er hans forsøg på at blive tilgivet for den fejl, han mener, det var at tilslutte sig partiet for 60 år siden.
Partiet ynder at hylde sig selv. Men han sætter spørgsmålstegn ved dets bedrifter.
"Det er rigtigt, at livet er blevet bedre for mange," siger han. "Men de positive ændringer bygger på et dårligt fundament. Det er ligesom i Egypten, hvor pyramiderne blev bygget takket være blodet og tårerne fra tusindvis af slaver. Men det eneste, vi ser i dag, er pyramidernes skønhed og storhed."
I dag fokuseres der på Kinas overordnede økonomiske styrke, men ikke på, at den er baseret på udnyttelsen af underbetalte fattige, hvis produktivitet kun kommer eliten til gode, mener han.
"Der er ingen lighed. Prisen, vi har betalt, har været for stor," siger han.
"Kommunistpartiet har gjort gode ting," fortsætter han. "Men det er blevet træt nu, og det eneste, det bekymrer sig om, er at beholde magten. Det har korrumperet styret, og det tjener ikke længere folket."
"Denne situation er nødt til at ændre sig med større demokratisering, og hvis partiet ikke selv er i stand til at ændre det, så vil partiet blive ændret af kræfter udefra," siger han.
Det lyder næsten som en trussel fra den gamle mand. Han kan da også fortsat gøre sine gamle kammerater i partiet nervøse. I stueetagen sidder deres håndlangere stadig. Bao Tong er opsat på at ignorere dem.


