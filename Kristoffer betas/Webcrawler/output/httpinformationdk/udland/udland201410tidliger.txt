Tidligere oligark udfordrer Putin
Mikhail Khodorkovskij frygter, at Putins autoritære styre vil ende i en voldelig russisk revolution. Derfor har han grundlagt en organisation, der skal fremme en fredelig overgang til demokrati. Han afviser ikke at tjene som Ruslands præsident i overgangsperioden, sagde han i New York i denne uge
Mikhail Khodorkovskij har tilbragt ti år bag tremmer efter at have lagt sig ud med Putin. Men han er ikke færdig med at kæmpe imod den russiske leder.


 Den forhenværende russiske oligark og fængselsfange Mikhail Khodorkovskij vil stille sig i spidsen for et initiativ, der skal bane vej for en afsættelse af præsident Vladimir Putin og en fredelig overgang fra et autoritært styre til en demokratisk retsstat i Rusland.
»Jeg ser det som min opgave at få indkaldt en forfatningsgivende forsamling til at udfærdige en grundlov, der forvandler Rusland til en demokratisk retsstat med en tredeling af magten, frie valg samt fri presse og ytringsfrihed. Herefter trækker jeg mig,« sagde han til medlemmer af Det Udenrigspolitiske Selskab og en håndfuld journalister i New York i denne uge.
Den prominente russiske systemkritiker sagde endvidere, at han ikke agter at stille op i et »pseudovalg« til præsidentposten mod Vladimir Putin i 1917.
Han ville dog ikke afvise at tjene som Ruslands leder i den kritiske overgangsfase, han forestiller sig efter Putins afgang, som han mener vil komme hurtigere, end de fleste russere forventer og måske vil ske med et brag.
Khodorkovskij har netop grundlagt organisationen Open Russia, der sigter mod at bistå og samle de mange proeuropæiske civile grupper i Moskva, Skt. Petersborg og i andre russiske storbyer omkring en demokratisk platform.
Planen er bl.a. at træne og støtte uafhængige kandidater til det russiske parlament, Dumaen, under de næste valg i 2016 og oprette et korps af tilsynsførende, der skal tjekke, om alting går efter reglerne på valgstederne rundt omkring i Rusland.
Ingen blød landing
I sin tale til det Udenrigspolitiske Selskab og efterfølgende svar på spørgsmål leverede Khodorkovskij, der tilbragte 10 år i en fangekoloni, en analyse af Putins magtstilling, som står i kontrast til den generelle antagelse i Vesten om, at præsidentens greb om magten er fastere end nogensinde.
»I Rusland var der nogle, der håbede, at Putin ville trække sig tilbage, efter at Dimitri Medvedevs præsidentperiode udløb i 2012. Det ville have været en god og tryg løsning for ham. Den form for rotation har Kina praktiseret med succes,« sagde systemkritikeren.
»Nu kan alle se, hvor svært det bliver for ham at finde en blød landing. Han har fremmet forestillingen om, at Putin og magten er en og samme ting. Hvis han forlader embedet i levende live, vil hans efterfølger utvivlsomt anse ham for en trussel og skaffe ham af vejen.«
Khodorkovskij mener, at Putin har gravet sig ned i et hul, hvorfra der ikke er nogen let og sikker vej ud.
»Autoritære systemer, der er baseret på en enkelt leders magt fremfor en ideologi, er ekstremt ustabile. Det skyldes, at lederen for at bevare sin magt bliver nødt til at fjerne alle rivaler og undlade at opfostre efterfølgere,« sagde han.
Khodorkovskij fortalte, at han lærte Putin at kende i hans første regeringsår fra 2000 til 2003, da han selv var Ruslands rigeste person og mest indflydelsesrige oligark som indehaver af olieselskabet Jukos.
De mødtes jævnligt under fire øjne i Kreml, indtil Khodorkovskij i 2003 kritiserede udbredt korruption og præsidentens regeringsførelse. Kort efter blev han arresteret og stillet for en domstol anklaget for skatteunddragelse.
Hader ikke Putin
Adspurgt om han hader Putin, svarede Khodorkovskij:
»Jeg kan ikke sige, jeg elsker ham eller nærer sympatiske følelser for ham. Det er svært at gøre over for en person, der har buret mig inde i 10 år. Men jeg er rede til at lægge alt det til side. Desværre tror jeg ikke, det vil hjælpe. Putin er ikke villig til at afholde frie valg eller opgive præsidentposten, hvis han taber.»
»Jeg tror ikke, at han frygter mig. Men jeg er overbevist om, at han er bekymret over mine aktiviteter. Det hele afhænger af, hvor effektiv jeg er som opponent mod ham og det autoritære system, han har opbygget.»
I Khodorkovskijs optik kan udgangen på Putins regime tage tre former. Det bedste for Rusland ville være, at Putin dør i embedet, for så undgår man en revolution og politisk kaos. Det næstbedste er Krustsjov-løsningen. Den tidligere sovjetiske leder blev kuppet fra sin lederstilling af en sammensværgelse anført af Leonid Brezjnev.
»Mareridtet er en gentagelse af begivenhederne i 1917 (borgerkrigen efter zarens fald, red.). Alle i Rusland ved, at dette scenarie ikke kan udelukkes,« sagde den tidligere oligark.
Han udmalede herefter de mulige følger:
»Det mest foruroligende aspekt ved 1917-scenariet er, at vi ikke kan forudsige, hvornår det sker. Husk Rumænien i 1989. En måned før Ceausescus fald, blev han genvalgt med 100 pct. af stemmerne. Og så bliver han henrettet. Og i et Rusland i revolutionært kaos er det let at forestille sig, at Putins efterfølger endda kunne blive værre end ham.«
Ukraine og sanktioner
Putins og Ruslands skæbne er nøje bundet sammen og vil ifølge Khodorkovskij i høj grad være afhængig af udviklingen i Ukraine i de næste år.
»Det værste for Putin og bedste for Ruslands fremtid er økonomisk succes for et vestligt orienteret og demokratisk Ukraine. Det vil inspirere det russiske folk til at arbejde for regimeskifte i Kreml,« forklarede den russiske systemkritiker.
»Omvendt vil økonomisk fallit i Ukraine styrke Putins argument for at blive siddende. Det er præcist derfor, at ukrainernes oprør mod korruption i den politiske verden og i samfundsøkonomien var en dødelig trussel mod Putin.«
Men han måtte med beklagelse meddele amerikanerne, at sanktioner indført af USA og EU i forbindelse med annekteringen af Krim-halvøen og krigen i Ukraine næppe vil have den ønskede effekt – nemlig at svække Putins stilling i Kreml og tvinge ham til at respektere Ukraines territoriale integritet.
»Hvis sanktionerne skal have nogen meningsfuld effekt, skal de skærpes. Det vil betyde et meget stort tab for erhvervslivet i Vesten, og det tror jeg ikke, man er rede til i USA og EU. Og bortset fra det vil så skarpe sanktioner næppe virke på kort sigt,» mente Khodorkovskij.
»Set med den jævne russers øjne er problemet en dobbeltmoralsk holdning i Vesten. Russerne har set deres statskasse blive plyndret og enorme illegitime formuer blive overført til europæiske og amerikanske banker uden protester. Når så Rusland begynder at føre en selvstændig udenrigspolitik, som jeg er uenig med, hyler man op i Vesten og vil straffe Rusland.»
»For russerne er sanktionerne ikke moralsk motiverede. Vi skal straffes for en udenrigspolitik, som falder Vesten for brystet. Hvis de blev opfattet som moralske begrundet, ville det foranledige russerne til at genoverveje deres holdning.»
Men bærer oligarken Khodorkovskij ikke selv et stort ansvar for plyndringen af Ruslands statskasse og naturressourcer, lød et spørgsmål fra en journalist.
»Jeg sagde engang til Putin, at selv om vi måske ikke kan følge en moralsk rettesnor konsekvent, bør det ikke retfærdiggøre en total umoralsk adfærd. Problemet er, at plyndringen af statskassen er blevet total. Og jeg, som er blevet straffet for at deltage i denne plyndring, har en moralsk ret til at tale om det,» svarede Khodorkovskij.
/@martinburcharth

