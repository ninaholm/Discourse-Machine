Zimbabwes orkestrerede skæbnevalg
Der er ingen tvivl om, at valget i Zimbabwe i dag bliver alt andet end frit og fair. Men Robert Mugabes store politiske tæft truer endnu engang med at dræbe alt håb om et magtskifte
I dag går Zimbabwe til valg for første gang siden 2008, og befolkningen har – i hvert fald officielt – en mulighed for at vippe præsident Robert Mugabe af pinden.


 
	I tusindtal vifter de med det våben, der skal sikre dem magten i Zimbabwe.

	»Hvis I har en mobiltelefon, vil jeg se den!,« dundrer Nelson Chamisa, en ung politiker fra oppositionspartiet Movement for Democratic Change, der holder stemningen sydende under den ifølge kommentatorer største demonstration mod præsident Mugabe i Zimbabwes historie. 100.000 fremmødte, lyder et bud. Der er to dage til det længe ventede præsidentvalg. Rygtet vil, at bøller tilknyttet Mugabes parti ZANU-PF vil gå målrettet efter at skræmme ældre vælgere i landområderne fra at stemme. Håbet er, at de moderne kommunikationsformer denne gang vil gøre det sværere for Mugabe at orkestrere sin egen sejr.

	»Tag nu telefonen og send denne besked: Forældre, vær ikke bange!«

	I dag går Zimbabwe til valg for første gange siden 2008. I dag har befolkningen i Zimbabwe – i hvert fald på papiret – mulighed for at vende fingeren nedad for den 89-årige præsident Robert Mugabe, som har ledet landet i de 33 år, der er gået siden uafhængigheden af kolonimagten Storbritannien. Men kan vi forvente bare et nogenlunde frit og fair valg?

	»Nej,« lyder det klare svar fra konsulent og Zimbabwe-ekspert Peter Tygesen. Han har fulgt valgprocessen fra sit hjem i hovedstaden Harare, en proces, der har været præget af systematiske forfølgelser af Mugabes modstandere, terror mod potentielle oppositionsvælgere og undertrykkelse af enhver kritisk mediedækning. Det er en proces, der endnu engang har vist, at Mugabe vil gøre alt for at holde på magten og besidder den politiske snuhed, det kræver.

	»Mugabe og ZANU-PF er ved magten med det eneste formål at holde den. Og endnu engang har de vist, at de i udpræget grad evner at læse spillet og navigere i det. Det bliver uhyggelig spændende at se, om det også lykkes denne gang,« siger Peter Tygesen. Robert Mugabes eneste rival er Morgan Tsvangirai, leder af Movement for Democratic Change (MDC), der har besat premierministerposten siden magtdelingen i 2008. Den konstruktion var i udgangspunktet midlertidig, og efter valget i morgen forsvinder posten igen. Det er altså et reelt valg om, hvem af de to der skal lede Zimbabwe. Og det valg har Mugabe og hans parti gjort uendeligt kompliceret. Strategien har nemlig denne gang været at sikre sig, at landet slet ikke var klar til valg. »Situationen er totalt kaotisk, hvad selv officielle kilder bekræfter,« fortæller Peter Tygesen: »Valglisterne er totalt mangelfulde, op mod en tredjedel af befolkningen kan ikke stemme, men til gengæld er der en hel del døde mennesker og fiktive personer på valglisterne.« Man mener, at der er omkring en million ugyldige navne, blandt andet er 100.000 vælgere 100 år gamle eller ældre, mens to millioner unge ikke er blevet registreret som vælgere. »Det tragiske er, at alt dette har været forudset siden 2008, men intet er sket,« siger Peter Tygesen.

	Magtens mester

	Forklaringen på, hvorfor et af de mest ventede valg i morderne afrikansk historie er endt så kaotisk, er samtidig et strålede eksempel på, at Mugabe er meget mere end en brutal hersker: Han er også en yderst kompetent politisk strateg. Efter vedtagelsen af landets forfatning i maj i år stiftede han en forfatningsdomstol, som det jo sig hør og bør i et demokratisk land, og fik denne til som det allerførste at fastsætte valgdatoen til 31 juli.

	Da den sydafrikanske samarbejdsorganisation SADC senere bad ham udsætte valgdatoen, da det var åbenlyst, at selv de mest basale forudsætninger for et retfærdigt valg ikke var til stede, blinkede Mugabe end ikke med øjnene. »Han accepterede at forsøge at ændre datoen, men måtte vende tilbage med meldingen om, at det kunne desværre ikke lade sig gøre, da en præsident jo ikke kunne underkende forfatningsdomstolen. Alle ved, at Mugabe styrer domstolene, men de havde jo accepteret at domstolen fastsatte valgdatoen. Han satte simpelthen en demokratisk fælde, som ingen rigtig kunne slippe ud af,« siger Peter Tygesen. »Det var jo en genistreg«.

	Mindre vold

	Og det burde ikke være kommet bag på nogen. På mange måder kan man sige, at det internationale samfund ligger, som det har redt, mener eksperten. »Politik i Zimbabwe er en konstant vippe, og den tungeste er ikke den, der kan tiltrække vælgere, men den, der har magten og evnen til at træffe de strategiske beslutninger. ZANU-PF og Mugabe har denne gang kunnet definere betingelserne for det her store opgør og derved med stor sandsynlighed afgjort det.«

	Men der er lyspunkter. Mange har frygtet, at den omfattende vold, der fulgte med valget i 2008 ville gentage sig. Det har, trods en række episoder og endnu flere trusler, ikke været tilfældet. Peter Tygesen medgiver, at politisk vold er et vilkår i Zimbabwe og vil ikke forklejne den enorme smerte, som overgrebene og drabene har forvoldt.

	»Men set i en international sammenhæng er der meget lidt vold. ZANU-PF er brutale, men deres succes kan først og fremmest tilskrives en kombination af stor politisk tæft og en risikovillighed, der betyder, at deres handlinger kommer helt bag på omgivelserne. Mugabe er situationens mester,« siger han.

	Hvorfor Mugabe igen?

	Han er måske en mester, men han er også 89 år og klarer næppe mange flere runder. Hvorfor har ZANU-PF ikke kørt en yngre og måske mindre kontroversiel kandidat i stilling?

	»ZANU-PF er skabt med ét formål, som er at have magten. Det er en ’underdog’-bevægelse, der, den dag den fik magten, lovede sig selv aldrig at slippe den igen,« siger Peter Tygesen, der beskriver ZANU-PF som en kolloids på lerfødder, der helt har mistet sit folkelige fundament, men som holdes sammen af en sammensmeltning af økonomiske, politiske og sikkerhedsmæssige interesser. Og så af Mugabe. »Uden Mugabe er der intet. Han har aldrig udnævnt en nummer to og sørger for at holde alle i skak i interne stridigheder og slå hårdt, hvis det lykkes for nogen at kravle for højt op,« siger Peter Tygesen og tilføjer: »Mugabe kommer nok til at dø i spidsen for ZANU-PF, derefter vil partiet rive sig selv i stumper og stykker i magtkampe, og jeg vil låse døren og kravle ind under mit skrivebord.«

	Igen svingvælgere

	Den seneste tid har de vestlige medier desperat forsøgt at komme med spådomme om valgets udfald. Bl.a. viste en undersøgelse udført af Freedom House i London, at ZANU-PF var mere populært end MDC. En del af forklaringen er, at det var lykkedes for Mugabes folk at sætte Tsvangirai i et dårligt lys med afsløringer om sidespring, uægte børn og andre private eskapader. Peter Tygesen tvivler meget på, at det har flyttet stemmer. »For det første er folk så vant til at høre dem svine modstandere til, at de er blevet lidt døve overfor det, for det andet er Tsvangirais forhold til kvinder ikke den store nyhed i et land, hvor det er en kollektiv erfaring, at kvinder gør klogt i ikke at stole for meget på mænd, og for det tredje er der intet alternativ til Tsvangirai. Det er noget, de snakkesalige klasser ligger og roder med, og det har meget lidt betydning for alle andre,« fastslår Peter Tygesen, der i det hele taget ikke har megen fidus til meningsmålinger i Zimbabwe: »Hvordan skal man kunne vide, hvad folk ønsker i et land, hvor talen ikke er fri?«

	Kaffegrums

	Men hvordan vil valget sandsynligvis falde ud? Peter Tygesen vil ikke spå – »det ville være som at kigge i kaffegrums« – men han har sine egne bange anelser: »Når jeg siger, at det her bliver et spændende valg, er det primært, fordi det bliver spændende at se, hvordan i alverden Mugabe og ZANU-PF kan bilde nogen ind, at de stadig skal have magten efter et så beskidt valg som dette.«

	De to kamphaner er ikke i tvivl om, hvem der afgør udfaldet. »Kun Gud« kan fjerne ham fra posten som Zimbabwes frelser, siger Mugabe. »Det er Guds ønske,« at han derimod skal overtage posten, indvender Tsvangirai. Gud ved, om Zimbabwes vælgere får noget at skulle have sagt.

