Sovjetreservatet Krim
Skiftende ukrainske regeringer har medansvar for miseren på et Krim, der sidder fast i fortiden
 
	Russiske pansrede mandskabsvogne på vejen fra Sevastopol til Simferopol tidligt i morges


 
	»Skrid hjem med dig! Vi vil ikke leve som i Europa med Jeres pædofili og bøsserøve. Det er imod biblen! Vi er kristne her!« Bølgerne går højt på gågaderne midt i Simferopol på Krim, hvor en pro-russisk skare har samlet sig om en ældre gubbe med en megafon. Det fyger med beskyldninger om vold og drab fra demokratioprørets side oppe i Kijev, fascisme og USA – og EU-imperialisme:

	»I tror nok, at I kan få Ukraine bare ved at lokke – uden at kæmpe for det, hvad?!« Hoben består mest af samfundets absolutte bund og denne bærmes had til omverdenen stikker så dybt, at vestlige journalister konspiratorisk får skylden for alt lige fra Vietnamkrigen over NATO-bombningerne af Serbien til planlægning af Maidan-oprøret i Kijev.

LÆS: Kamptropper er Ruslands første udspil til forhandling

	Den prorussiske skare benægter overhovedet eksistensen af russiske tropper i Simferopol, men: »Nu er hele verden, USA, EU og Kijev imod os! Vi har kun os selv og Rusland på vores side. Vi vil selv bestemme – uden Kijev, uden Donetsk!«

	Demokratiaktivisten Oleksandra Tselishtjeva er uddannet socialpædagog og sukker med den psykologiske del af sin uddannelse, fordi hun indser, at Vestens krav til Putin om at trække sig ud af Ukraine kun forstærker de prorussiske demonstranters paranoide forestillinger om at stå med ryggen op mod muren – presset af en fascistoid fare fra Kijev bakket op af vestmagterne, men »frustrationerne ophobet gennem mange år«, siger Oleksandra.

	»Se, hvordan de brokker sig over Donetsk. Janukovitj indsatte sine folk fra hjembyen Makejevka ved Donetsk her på Krim, da han kom til magten. De har kørt Krim med hård mafiahånd i fire hånd,« forklarer Oleksandra en del af den reelle baggrund for modviljen mod at blive styret nordfra. Janukovitj er upopulær på Krim, og derfor ser det ikke ud til at være en god idé at forsøge at indsætte ham som ukrainsk ’præsident’ på Krim. Det forlyder, at Janukovitj har stukket store midler stjålet fra statskassen til side på Krim og regner med, at Putin vil hjælpe ham tilbage.

	»Så er der sprogspørgsmålet, der dog ikke er noget problem for mig,« siger Oleksandra. Hun er opvokset sammen med Krims oprindelige befolkning af krimtatarer i bjergbyen Bakhtjisaraj og blev i en tidlig alder inspireret af deres kærlighed til deres skrøbelige tatarske nation og kultur. Derfor blev hun god til ukrainsk i skolen og foretrak at studere i Kijev:

	Det var »bare ufedt i Moskva«, som hun også var omkring. Trods Krims selvstyrestatus og befolkningsflertal af russisksprogede er myndighedssproget på Krim ukrainsk, noget der falder de prorussiske demonstranter for brystet.

	Ukrainificeringen

	Oleksandra giver demonstranterne ret i, at russisksprogede er blevet set ned på.

	»Ukraine har sat sig mellem to stole,« siger hun. I Ukraine fik alle indbyggere statsborgerskab efter Sovjets sammenbrud i modsætning til f.eks. Estland, hvor russerne måtte lære estisk for at blive medborgere med fulde rettigheder. I stedet iværksatte Ukraine en ukrainificering, der f.eks. indebar, at undervisningssproget i langt de fleste skoler blev ændret fra russisk til ukrainsk – blot ikke på Krim. Forældre åd ellers ukrainificeringen – også i det overvejende russisksprogede Østukraine – i erkendelse af, at deres børns fremtid lå i den nye ukrainske nationalstat.

	»Hvis man også havde gennemført denne sproglige chokterapi på Krim, så ville vi i dag have en hel generation af unge, der havde et naturligt forhold til ukrainsk,« siger Oleksandra drømmende om en situation, hvor det ville have været meget sværere at piske en stemning som den nuværende op, meget sværere at få en russisk femte kolonne på gaderne på Krim.

	En stemning, der er næret af det nye ukrainske styres beslutning om at ophæve en Janukovitj-sproglov fra 2012, der førte til omfattende protester i Kijev og reelt ville gøre russisk til det eneste officielle sprog i store dele af Ukraine. De russiske medier har fremstillet ophævelsen som om, at det nye nationalistiske styre i Kijev krænker de russisksprogedes rettigheder – og ophævelsen blev da også i sidste øjeblik opgivet for at undgå beskyldninger om nationalisme. »Ville gøre ...« fordi sagen er en storm i et glas vand: Loven har aldrig virket, som den 70-årige advokat Viktor Mihailovitj siger på gaden i Simferopol: »Hvorfor kan vi ikke blive betjent af anklagemyndigheden på russisk?« spørger han.

LÆS: Set fra Moskva

	I stedet for den sproglige chokterapi kunne Ukraine som den anden konsekvente mulighed ifølge Oleksandra have erklæret sig som et multikulturelt land med ligeret for alle sprog og folkeslag. I stedet fik vi bare ukrainsk uden nogle egentlige politisk tiltag – et udtryk for den svage stats manglende evne til at føre politik.

	»Universitetet i Skt. Petersborg afholder konkurrencer for dygtige skolebørn på Krim,« siger Oleksandra og beskriver den stærke kontrast til et Rusland, der trækker med en yderst aktiv politik overfor Krim.

	Fremmedfrygt og homofobi

	Oleksandra har arbejdet som skolelærer og fik ved at tilbyde udvidet lektiehjælp forældrene med på at undervisningen foregik på ukrainsk:

	»Min drøm var at have dem i de sidste 4-5 år af deres skoletid og forandre verden ved at gøre dem til gode ukrainere.« Hun måtte opgive efter hendes kollega fik bank af russiskchauvinistiske kosakker. Tilbage på gaden beskriver Oleksandra de prorussiske demonstranter som angste for det fremmede.

	»Tag deres homofobi. Det tror homoseksualitet er smitsomt. De fantaserer. Den maskingeværsbevæbnede russiske ’værnemagt’ er håndgribelig og derfor nemmere at forholde sig til,« siger Oleksandra.

	Hun sætter trumf på beskrivelsen af et Krim, hvor mange betragter Putins invasionshær som værnemagt og hænger fast i sovjettidens søhelte fra Anden Verdenskrig med demografiske fakta. Størstedelen af den russiske befolkning på Krim er indvandret efter krigen og lider af det alment psykologiske emmigrantsyndrom, hvor udviklingen hos udvandrere ofte går i stå, fordi man er presset på identiteten i nye omgivelser: »Derfor er der lidt sovjetisk frilandsmuseum over mentaliteten hos mange her,« siger hun.

	På gaden fortsætter skænderierne. Jevgenij, der adskiller sig fra mængden ved at udstråle middelklasse, går lidt væk og siger: »Vi er mange, der er imod den russiske invasion, men vi er tvunget til at holde lav profil. Jeg er russer, men jeg vil leve i et ukrainsk Krim. Ukraine er langt friere end Rusland og har efter oprøret en reel chance for at udvikle et demokrati. Vi var mange russere og ukrainere, der sammen med tatarerne forleden forsvarede selvstyreparlamentet mod de russiske chauvinister.«

	Blomster er der ikke er nogen, der møder de russiske soldater med på Krim.


		And here the actual "self-defence", working with Russian troops. Spent hour being abused as a "European gay" by one pic.twitter.com/AeVVUx7JaT
	— Shaun Walker (@shaunwalker7) March 4, 2014
 
