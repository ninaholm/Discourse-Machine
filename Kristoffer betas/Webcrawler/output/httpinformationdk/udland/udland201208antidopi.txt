Antidopingagentur: Armstrong mister sine toursejre
Lance Armstrong mister sine toursejre og får livsvarig karantæne, siger det amerikanske antidopingagentur


 Den amerikanske cykelstjerne Lance Armstrong mister sine syv Tour de France-sejre og får livsvarig karantæne fra cykelsporten. Det siger det amerikanske antidopingagentur Usada.
Beslutningen kommer, efter at Armstrong meddelte, at han opgiver sin kamp mod anklagerne, om at han brugte ulovlige præstationsfremmende stoffer for at vinde verdens største cykelløb i perioden fra 1999 til 2005.
Chefen for det amerikanske antidopingagentur, Travis Tygart, kalder Armstrongs beslutning "hjerteskærende".
- Det er en sørgelig dag for alle os, der elsker sporten og vores helte, skriver Tygart i en erklæring.
- Det er et hjerteskærende eksempel på, hvordan vind-for-enhver-pris-kulturen i sporten, hvis den ikke kontrolleres, overtager den retfærdige, forsvarlige og ærlige konkurrence.
- Men for rene atleter er det en betryggende påmindelse om, at der er håb for fremtidige generationer for at konkurrere på lige vilkår uden bruge af præstationsfremmende stoffer, skriver Tygart.

