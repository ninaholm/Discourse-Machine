Den ene procent der bestemmer
Goderne bliver fortsat mere ulige fordelt i USA. Landets rigeste ene procent sidder på 40 procent af værdierne i samfundet. Men det vil komme dem selv til skade, siger nobelpris-vinder i økonomi Joseph Stiglitz, som forudser et folkeligt oprør i USA ikke ulig dem, vi har set  i Mellemøsten


 »Den rigeste ene procent i USA har de bedste huse, de bedste læger, de bedste uddannelser, og deres livsstil kan ikke matches. De rigeste en procent  tjener 25 procent af nationens indkomst, og ser man på landets samlede værdier, kontrollerer den ene procent 40 procent af disse. For 25 år siden lå de samme tal på henholdsvis 12 procent og 33 procent. Men pengene har øjensynligt ikke fået de mest velstående til at forstå, at deres skæbne i det lange løb er bundet op på, hvordan de andre 99 procent af befolkningen lever.«
Citatet stammer fra en af verdens mest berømte økonomer, amerikaneren Joseph Stiglitz, og kan læses i det kommende majnummer af magasinet Vanity Fair. Her går Stiglitz, som til daglig er professor ved University of Columbia i New York, til frontalangreb på den voksende ulige fordeling af goder og velstand i sit fædreland.
Al magt til toppen
»Al væksten i USA har gavnet toppen af samfundet. Når vi ser på uligheden i USA, halter vi nu bagefter samtlige lande i Europa; de lande vi kommer tættest på i indkomstfordeling er Rusland og Iran. Selv de latinamerikanske lande som f.eks. Brasilien har været bedre til at fordele goderne, løfte de fattigste og lukke noget af gabet mellem de rigeste og resten,« siger han.
Den Nobelprisvindende økonom giver ikke meget for den såkaldte 'marginale produktivitetsteori': At højere indkomster til de bedst lønnede vil gavne samfundet gennem et øget forbrug og investeringer. Det er denne teori, som neo-liberale og visse neo-klassiske økonomer oftest benytter sig af, når de skal argumentere for, hvorfor øget ulighed i et samfund i det lange løb kommer alle til gode.
»Beviserne er for tynde,« siger Stiglitz i førnævnte essay. Topcheferne er tværtimod dem, der har været med til at frembringe den økonomiske bølgedal, som verden har befundet sig i igennem nu tre år, og samtidig har de væltet sig i økonomiske bonusudbetalinger og massive lønstigninger.
Den amerikanske drøm
Hvad vil konsekvenserne være for USA af den øgede ulighed? Stiglitz tror, de vil være massive og alvorlige. For det første fordi den øgede ulighed rører ved en fundamental kerneværdi om selve forestillingen om USA som et land, hvor alle kan stige til tops: Den amerikanske drøm om at selv om alle ikke er født lige, så har alle lige muligheder for at ende et langt bedre sted end der, hvor de kommer fra.
Og her er han ikke alene. Den græskfødte samfundsdebattør, forfatter og succesrige stifter af internetmediet Huffington Post, Ariana Huffington, er inde på det samme i sin bog fra 2010, Third World America:
»Hvis vi ikke justerer kursen .... kan vi i sandhed ende som et tredjeverdens-land. Et land, hvor der blot eksisterer to klasser: de rige og alle andre. Tænk Mexico eller Brasilien, hvor de velhavende lever bag hegn bevogtet af mænd, der svinger de maskingeværer, der skal holde kidnapperne væk.«
Stiglitz ser en tredje fare: At økonomien simpelthen ophører med at fungere effektivt, når monopoler får lov at dominere samfundsøkonomien, og når specialgrupper via lobbyaktiviteter opnår særlige skattefordele og særbehandling. Han giver et eksempel:
»Alt for mange af vore mest talentfulde unge vælger i dag at gå ind i finansverdenen, fordi de er tiltrukket af de astronomiske økonomiske fordele. Men denne sektor er ikke produktiv og skaber ikke basis for en sund økonomi.«
Endelig medfører uligheden en alvorlig risiko for underinvesteringer i kollektive goder  f.eks. den offentlige sundhed, forskning, uddannelse og infrastruktur, der historisk har været basis for innovationer som internettet.
Det nye Mellemøsten?
En sådan udvikling vil ikke gå i det lange løb, spår Stiglitz:
»Det er præcist sådanne ulige, uretfærdige systemer, som har givet anledning til de oprør, vi har set i de seneste måneder og uger i Mellemøsten ... Med en ungdomsarbejdsløshed i USA på 20 procent (og i visse socioøkonomiske grupper og i geografiske områder ligger tallet på det dobbelte); med en situation, hvor en ud af seks amerikanere gerne vil have et fuldtidsjob uden at kunne finde et; med en ud af syv amerikanere afhængige af madkuponer ... lægger vi fundamentet til oprør, der minder om dem, vi har set i Mellemøsten, hvor millioner af mennesker er gået på gaden for at protestere mod de politiske, økonomiske og sociale forhold, de bliver budt af deres samfund.«
»De rigeste ser nervøst på fra deres airconditionerede penthouses – står de mon for tur? Og de gør ret i at være nervøse. Vi taler om samfund, hvor færre end en procent kontrollerer broderparten af velstanden, og hvor korruption hører til dagens orden. Her står de rigeste i vejen for en udvikling af samfundet i mere retfærdig retning. Og mens vi betragter folkets oprør i gaderne, bør vi stille os selv spørgsmålet: Hvornår kommer dette oprør til USA? På flere vigtige områder, er vort land blevet ligesom disse fjerne, problemfyldte steder.«

