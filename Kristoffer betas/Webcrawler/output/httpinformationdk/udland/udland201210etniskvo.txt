Etnisk vold blusser igen op i Myanmar
Satellitfotos af ødelagt kystby dokumenterer nye voldsomme overgreb mod det muslimske rohingya-mindretal – oppositionsleder Aung San Suu Kyi kræver hæren indsat for at beskytte rohingayerne


 Myanmars præsident, Thein Sein, erkender, at den muslimske rohingya-befolkning er blevet udsat for endnu en bølge af etnisk vold. Hele landsbyer og store dele af rohingyaer beboede byer er blevet ødelagt.
Thein Sein indrømmelse sker, efter at der kommet chokerende satellitbilleder frem, som viser omfanget af ødelæggelser i en kystby, hvor det meste af den muslimske befolkning, hvis ikke den hele, synes at være fordrevet og at have fået sine hjem ødelagt.
Billederne, som menneskeretsgruppen Human Rights Watch har fremlagt, viser sporene af omfat-tende hærgen af byen Kyaukpyu på landets vestkyst. De afslører ødelæggelser i 14,4 hektar stort område, hvor så mange som 811 bygninger og husbåde er blevet ødelagt.
Billederne bekræfter forlydender om massive voldsudbrud i byen i løbet af 24 timer omkring 24. oktober, tre dage efter den første angrebsbølge. Hændelserne i Rakhine-provinsen har fortrængt tusindvis af mennesker i, hvad der synes at have været en bølge af etnisk udrensning iværksat af lokale buddhister mod muslimer. »Der har været tilfælde, hvor hele landsbyer og dele af byer er brændt ned,« siger en talsmand for Thein Sein. En embedsmand angav oprindeligt dødstallet til 112, men nedjusterede det senere til 67.
Thein Sein udtalelser følger efter en advarsel fra FN’s generalsekretær, Ban Ki-moon, om, at den etniske vold bringer Myanmars politiske fremskridt i fare. Den seneste vold i Burma kommer i en situation, hvor regeringen kæmper for at bgrænse de etniske og religiøse spændinger, som har været undertrykt igennem næsten et halvt århundrede med det militærstyre, der ophørte sidste år. Den mellemetniske vold brød ud tidligere på året og blev angiveligt udløst af tre muslimske mænds voldtægt af og mord på en buddhistisk kvinde.
Human Rights Watchs efterforskere siger, at man havde registreret 633 bygninger og 178 husbåde og flydende pramme som ødelagt i et område, der overvejende bebos af rohingyaer.
Et udvalg af parlamentsmedlemmer under ledelse af nobelpristageren Aung San Suu Kyi opfordrede allerede i sidste uge til indsættelse af flere sikkerhedsstyrker og hurtig retsforfølgelse mod gerningsmændene for drabene og ødelæggelserne.
Antimuslimsk vold
Ifølge Reuters flygtede snesevis af både fulde af rohingyaer fra Kyaukpyu, en industrizone, hvor kinesiske virksomheder har slået sig ned, og fra andre nyligt voldsramte områder og prøvede at nå frem til de overfyldte flygtningelejre omkring delstatshovedstaden Sittwe.
Omkring 3.000 rohingyser rapporteres at være forhindret i at nå til Sittwe af regeringsstyrker og er i stedet gået i land på en nærliggende ø.
»Myanmars regering skal omgående skal sørge for sikkerheden for de rohingyaer i Rakhine, der er udsat for ondartede angreb,« siger Phil Robertson, vicedirektør i Human Rights Watch i Asien.
»Medmindre myndighederne også tager fat på de grundlæggende årsager til volden, vil situationen sandsynligvis kun blive værre.«
Human Rights Watch frygter at dødstallet kan være langt højere end hidtil antaget. Organisationens skøn bygger på påstande fra vidner, der er flygtet fra blodige scener, og på den myanmarske regerings tidligere dokumenterede tendens til at oplyse for lave tal. Rohingyaernes er officielt statsløse. Regeringen, der kontrolleres af buddhister, opfatter de anslået 800.000 rohingyaer i landet som illegale indvandrere fra Bangladesh og ikke som en af landets 135 officielle etniske grupper og nægter dem statsborgerskab.
Men mange af de fordrevne fra Kyaukpyu er ikke rohingyaer, men muslimer fra det officielt anerkendte Kaman-mindretal, siger Chris Lewa, direktør for gruppen Arakan Project, der taler rohingyaernes sag.
»Det er ikke længere bare anti-rohingya-vold, det er antimuslimsk vold,« siger Chris Lewa.
© The Guardian og Information
Oversat af Niels Ivar Larsen

