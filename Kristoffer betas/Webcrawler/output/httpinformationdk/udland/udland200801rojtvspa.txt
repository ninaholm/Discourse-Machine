ROJ-tv's påståede grundlægger anholdt
Tyrkisk politi har arresteret en mand, det hævder har grundlagt den kurdiske tv-station, der sender fra København. ROJ-tv orker næsten ikke at tilbagevise påstanden
ROJ-tvs generaldirektør, Manouchehr Tahsili Zonoozi, (i forgrunden) er ved at være træt af at skulle forsvare sig: -Vi er vant til, at de tyrkiske medier kommer med falske nyheder, og vi orker næsten ikke at svare på den her også,- sagde han i går efter anholdelsen af en mand, tyrkisk politi påstår er grundlægger af ROJ-tv.


 ISTANBUL - Det var en træt tv-chef, der i går kom til røret for at forsvare sig. 
Manouchehr Tahsili Zonoozi driver ROJ-tv, der sender på kurdisk fra København, og gennem toethalvt år har han forsvaret sig mod tyrkiske anklager om, at hans station er styret af PKK, der står på EU og USA's terrorlister. 
Sideløbende har der været alle mulige tyrkiske initiativer, der skulle forbinde stationen med PKK, og alt sammen har Manoucher Tahsili Zonoozi måttet afvise. Således også i går, hvor tyrkiske medier rapporterede, at en Abdülkadir Bilsiz var blevet anholdt i feriebyen Antalya, og at manden er grundlægger af ROJ-tv.
Ifølge tyrkisk presse gemte Abdülkadir Bilsiz sig i et hus i en landsby, hvorfra han chattede på internettet via MSN Messenger med familier til PKK-krigere, der opholder sig på baser i Nordirak.
Det er ikke umiddelbart klart, hvad manden er anholdt for, men han var angiveligt i besiddelse af falske identitetspapirer og computerfiler og cd'er, der hævdes at tilhøre PKK. 
Ingen hemmeligheder
Ifølge de tyrkiske aviser er han dårligt uddannet, men taler alligevel tre sprog, og så har han, hævdes det, været med til at grundlægge ROJ-tv, hvor han sidder i bestyrelsen, og har han lavet hjemmesider for både ROJ-tv og PKK.
"Vi er vant til, at de tyrkiske medier kommer med falske nyheder, og vi orker næsten ikke at svare på den her også. ROJ-tv er en lovlig medievirksomhed i Danmark. Ledelsen, bestyrelsen og medarbejderne er ikke hemmelige, men offentligt kendte," siger Manouchehr Tahsili Zonoozi.
"Abdülkadir Dilsiz har aldrig arbejdet for os, og har ingen kontakt med os. Formanden for vores bestyrelse er advokat, og ROJ-tv er drevet og ledet af fire personer, der alle sammen bor i Danmark."
Københavns Politi har i snart tre år efterforsket de tyrkiske anklager mod tv-stationen, men er endnu ikke nået frem til, om der skal rejses sigtelse eller ej.


