Bosætterproblemets hamsterhjul
Israels regering vinder tid i striden om total frysning af de jødiske bosættelser i håb om at opnå et kompromis
I Jerusalem har det israelske bystyre godkendt en byplan nedenfor den gamle by, der blandt andet indebærer nedrivning af palæstinensiske huse, der er opført uden byggetilladelse.


 BEIRUT - Det er fascinerende at følge Israels taktik over for præsident Barack Obamas bastante krav om total frysning af al byggeaktivitet i de jødiske bosættelser på besat område, som blev formuleret i hans Kairo-tale den 4. juni. 'Al byggeaktivitet' omfatter altså også det, israelerne kalder »naturlig vækst«, altså opførelse af nye boliger, der skal huse nye ægtepar og deres kommende børn.
Som Avigdor Lieberman, Israels udenrigsminister, gjorde gældende, da han for nylig mødtes med Hillary Clinton i Washington for at tale sin (og sine vælgeres) sag:
»Vi kan ikke kvæle os selv: Børn bliver født, folk bliver gift. Som et minimum må vi sørge for et normalt liv for disse mennesker.«
Clinton var ubøjelig, og i denne uge var det så forsvarsminister Ehud Barak, leder af det en gang så magtfulde Arbejderparti, der var i New York i sin egenskab af Israels regerings mest moderate medlem. Her mødte han Obamas særlige Israel-udsending, tidligere senator George Mitchell, og det blev lækket til den israelske presse, at han ville foreslå Mitchell et kompromis: At Israel standsede al byggeaktivitet (dog ikke den igangværende) i tre måneder.
Hvis han kom med det forslag - der er ikke offentliggjort noget referat af mødet - havde det tilsyneladende ingen virkning. Da de to mænd kom ud af mødelokalet efter fire timers forhandlinger, var de kun enige om, dels at samværet havde været 'positivt', dels at mødes igen om to uger »for at nå en endelig aftale om bosætter-konstruktioner på Vestbredden«.
Byggekranerne arbejder
Mens der forhandles, arbejder byggekranerne i Jerusalem og på Vestbredden med at tilvejebringe 'fakta på landjorden', som de kaldes. Israel har eksempelvis rettet ind efter en domstolsafgørelse om at rømme bosættelsen Migron på Vestbredden - i en sag, der var rejst af den israelske fredsorganisation Peace Now på vegne af arabiske jordejere - kun for at tilføje 50 nye boliger til planen for 1.450 nye lejligheder i Geva Binyamin, en anden bosættelse øst for Israels 'sikkerhedsbarriere', der skærer gennem landskabet på den palæstinensiske side.
I Jerusalem har det israelske bystyre godkendt en byplan neden for den gamle by, der dels indebærer nedrivning af palæstinensiske huse, der er opført uden byggetilladelse, dels ifølge israelsk tv for en stor dels vedkommende er opkøbt af en bosætterorganisation via stråmænd. Lige siden det arabiske Østjerusalem i strid med Geneve-konventionen blev annekteret efter juni-krigen i 1967, har Israel gennemført gradvis afvandring af arabiske borgere - hvis de f.eks. forlod byen i en længere periode blev deres ID-kort inddraget - og 'judaisering' i nye, jødiske boligkvarterer, bl.a. French Hill's grå boligkarréer, der knejser oven for Jerusalem østlige udfaldsvej.
Fra indgåelsen af Oslo-aftalerne i 1993 til i dag er antallet af jøder i Østjerusalem steget fra 152.800 til 186.000. Tallene for Vestbredden i samme periode er 116.300 til 289.600 - mere end en fordobling. En vækst, der ifølge USA-ambassadør i Israel i perioden 2001-2005, Daniel Kurtzer, »er langt hinsides naturlig vækst«.
Israel lancerede begrebet 'naturlig vækst' i 2001, da den samme George Mitchell producerede en hvidbog om de internationalt set ulovlige bosættelser som en slags optakt til den 'køreplan for fred', præsident George W. Bush tilsluttede sig - og derefter glemte. Eks-ambassadør Kurtzer gør i en kommentar til Washington Post gældende, at samtlige amerikanske administrationer siden 1967 har »artikuleret sig imod« Israels bosættelses-politik, reelt en jødisk kolonisering af 'Judæa og Samaria', og som først blev sanktioneret af nuværende præsident Shimon Peres i hans egenskab af minister i den daværende regering.
Kompromis på vej?
Efter 42 års besættelse har USA omsider ikke kun 'artikuleret', men lige ud krævet, at koloniseringen ophører. Men hvor kravet ender, er stadig usikkert - den israelske avis Ha'aretz kunne i går citere det amerikanske udenrigsministeriums talsmand for ikke at udelukke et fremtidigt kompromis, hvis der kommer skred i forhandlingerne med den palæstinensiske leder, Mahmoud Abbas' hjemmestyre i Ramallah. Ian Kelly - navnet på Hillary Clintons talsmand - sagde, at »nedfrysning af al bosætter-aktivitet, inklusiv naturlig vækst, er et krav, men jeg siger ikke, at vi undervejs mod en aftale ikke vil indgå kompromiser.« Hvad Kelly mente, er, at USA også vil sætte politiske tommelskruer på den palæstinensiske side - som er Fatah-regimet på Vestbredden - og som den seneste tid har 'intensiveret sikkerhedsforebyggelsen' ved at anholde Hamas-aktivister og andre, der mistænkes for at være en sikkerhedsrisiko.
Men foreløbig synes processen frem mod egentlige fredsforhandlinger mellem de to parter placeret i et hamsterhjul. Og indtil videre er det amerikanerne, der driver det rundt.

