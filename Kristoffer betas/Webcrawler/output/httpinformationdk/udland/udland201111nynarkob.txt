Ny narkobølge gør EU rådvild
En ny slags narko, der sælges som badesalt og plantegødning, breder sig over Europa. Producenter ændrer konstant stoffernes navne og indhold. EU’s center for narkotikaovervågning erkender nu at have mistet overblikket


 De har kulørte navne — Bliss, Happy Caps og Druids Fantasy — og de sælges i netbutikker, der reklamerer med bevidsthedsudvidende rejser til Pluto eller Månen. De er såkaldte legal highs eller uregulerede, psykoaktive stoffer, der markedsføres som lovlige alternativer til velkendte stoffer som ecstasy og kokain.
Lige nu er stofferne EU’s helt store udfordring for fremtidig narkobekæmpelse, for de nye stoffer befinder sig i en legitim gråzone og forhandles i intimt samspil med myndighedernes kontroltiltag: Når EU retter blikket mod et stof, ændrer producenten produktnavnet eller fremstiller et ukontrolleret alternativ med tilsvarende virkning.
Det er musens leg med katten, lyder det nu fra Europas overvågningscenter for narkotika (EONN).
»Vi har simpelthen ingen viden om de nye stoffers påvirkning på sundheden på kort eller lang sigt. Måske er de relativt milde, måske ikke. Men vi kan se, hvor hurtigt narkomarkedet reagerer på kontroltiltag,« siger analysechef Paul Griffiths og tilføjer, at man end ikke ved, om bagmændene er narkoglade lykkeriddere, der opererer på egen hånd, eller organiserede kriminelle.
»Nogle stoffer vil etablere sig, de fleste vil hurtigt komme og gå. Men de nye stoffer vil spille en voksende rolle fremover,« siger han og understreger, at selv om stoffernes indpakning eksempelvis er den samme, kan to pakker have vidt forskelligt indhold.
Netbutikkerne, de såkaldte smart shops, markedsfører stofferne som alt fra plantegødning, badesalt og duftfriskere til partypiller og rygeblandinger. I sin årlige rapport påpeger EONN, at der senest er identificeret 600 af den slags fungerende onlinebutikker. Hastigheden, hvormed nye stoffer dukker op, er steget markant, og siden starten af 2010 har ét nyt narkotikum om ugen fundet vej til det europæiske marked.
Det fremvoksende marked for legal highs sker på et tidspunkt, hvor Europas samlede kokainforbrug tilsyneladende har toppet, mens forbruget af ecstasy, cannabis og amfetamin er stabiliseret eller faldende.
Piller til plantegødning
EONN har sit hovedsæde i Lissabon — helt nede ved Tagus-floden, hvor mågerne skriger og joggerne pruster. Her sidder analytikere hver dag og indsamler viden om narkoforbruget i de enkelte medlemslande. Men 15 minutters gang derfra ligger smartshoppen Magic Mushroom på en kuperet gade med designerfrisører og blafrende tøj på tørresnore. Her kommer drenge i hættetrøjer og ældre fyre i stilfulde jakker for at købe stoffer og grej: diskrete snifferør, rygeredskaber med Bob Marley-symboler, psykedeliske urter, festpiller og svampe. I de aflåste glasmontre er varerne opstillet med beskrivelser af deres psykoaktive virkning, ofte flankeret af en besked om, at varen ’ikke er til menneskelig brug’.
Selv om ekspedienten konstant har fem kunder i butikken, er han yderst behjælpsom med at forklare, hvordan den ene plantegødning minder om kokain, mens den anden virker som ecstasy.
Producenten bag pillerne Bloom, der er et af butikkens bedst sælgende varer, tog for nylig det psykoaktive stof mephedron ud af pillerne og reklamerer nu med det på emballagen. Det er fremsynet, da Portugal som et af de sidste EU-lande til december forbyder netop mephedron, der er i familie med amfetamin og kat.
Mephedron er et af de mest udbredte legal highs og har levet en omtumlet tilværelse i EU’s registre. Det blev opdaget i 2008, og de efterfølgende to år var det lovligt tilgængeligt. Ifølge en undersøgelse blandt britiske klubgængere havde 61 procent et længerevarende forbrug af stoffet i 2010. Sidste år begyndte de fleste EU-lande, herunder Danmark, at kontrollere det, hvorefter en række onlineforhandlere lukkede eller ændrede stoffets indhold.
Historien er ikke usædvanlig. Rundt om i Europa lukker myndigheder jævnligt butikker med legal highs, da stofferne som alle andre varer skal være korrekt mærkede, før de må sælges. Italienske og britiske leverandører har fået konfiskeret mephedron og spice, et syntetisk cannabisprodukt, på baggrund af love om forbrugerbeskyttelse. Og i Polen lukkede sundhedsmyndighederne sidste år 1.200 butikker, der solgte legal highs.
Går nye veje
Mens EONN efterlyser en bedre koordinering af den nuværende narkokontrol, udtrykker flere toneangivende aktører behov for at gå helt nye veje.
I sommer fastslog det internationale panel Global Commission on Drug Policy, der tæller blandt andet Kofi Annan, at »den globale krig mod stoffer har slået fejl«. Panelet efterlyste, at myndighederne stopper »kriminaliseringen, marginaliseringen og stigmatiseringen af folk, der bruger narko, men ikke skader andre«.
Også i England har regeringens ene halvdel, Liberaldemokraterne, foreslået at oprette et panel, der undersøger muligheden for at afkriminalisere forbrug af alle stoffer.
Ekspert i narkotikalovgivning Caroline Chatwin fra University of Kent bifalder ideerne hos Liberaldemokraterne: »Hvert år bliver mange — især unge — gjort kriminelle, fordi de besidder stoffer, samtidig med at de bortset fra stofferne ellers er lovlydige borgere,« siger hun til den britiske avis Guardian og fortsætter:
»Det skader både de individer, der bliver kriminelle, og hele samfundet, som mærker konsekvenserne af en stor gruppe af utilfredse og marginaliserede borgere.«
Portugal har i 10 år afkriminaliseret forbrug af narko, ligesom landet har flyttet politikken over for stofmisbrugere fra justits- til sundhedsministeriet.
Fælles for landene er ønsket om et reguleret narkomarked, der hiver flere borgere ud af stofafhængighed.
Fokus på grænserne
Alt det tager Paul Griffiths fra EONN ikke konkret bestik af, før politikerne i Bruxelles beder ham om det.
»Vi taler ikke for en særlig politik, men observerer bare stofferne,« siger han og slår ud med armene. Hans dæmpede stemme overdøver kun lige netop lyden af busser, der snurrer rundt på pladsen foran overvågningscentrets hovedsæde. Udenfor cirkulerer sikkert den samme mand med de udstående tænder, der hele formiddagen har hvisket »kokain, good hashish« til forbipasserende. Det ved Paul Grifftiths formentlig godt. Men hans fokus er mere rettet mod EU’s ydre grænser og særligt Kina og Sydøstasien, hvor mange legal highs i dag produceres, før de pakkes i Europa.
»Nogle af de her stoffer er meget obskure forskningskemikalier. Så medmindre du ved, hvad du leder efter ved grænsen, kan det være svært og ekstremt dyrt bare at gennemføre den første identifikation af et stof,« siger han.
»Nogle EU-medlemslande får hver uge tons og atter tons af hvidt pulver ind i tolden. Noget af det er legalt, noget af det er ikke. Den enorme mængde og dens kompleksitet er ekstremt vanskelig at analysere. Hvidt pulver er hvidt pulver.«
Informations tur til Lissabon er finansieret af EONN

