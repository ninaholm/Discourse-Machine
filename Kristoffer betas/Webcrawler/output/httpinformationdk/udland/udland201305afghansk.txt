Afghanske tolke kræver de samme forhold som deres irakiske kolleger
Den britiske regering har lovet ikke at lade sine tolke i stikken. Men regeringen er dybt splittet over om de afghanske tolke skal tilbydes asyl, som de irakiske tolke blev. Nu har tre tolke anlagt sag for diskrimination
Blandt alle de tidligere ISAF-koalitionslande i Afghanistan er spørgsmålet om, hvad der skal ske med de lokale tolke et vanskeligt dilemma. Her er det amerikanske soldater, der via en tolk taler med en lokal afghaner.


 
	Afghanske tolke – både i og uden for hjemlandet – føler sig ladt i stikken af deres tidligere britiske arbejdsgiver. Mens flere tolke i Afghanistan fortæller om mangel på støtte fra den britiske hær, når Taleban truer dem og deres familier på livet, har tre tidligere tolke, hvoraf to nu er bosat i Storbritannien, anlagt sag mod den britiske regering for diskrimination.

	Tolkene kræver, at de bliver tilbudt samme ordning som de irakiske tolke. Irakerne fik tilbudt en finansiel hjælpepakke på 18 måneders løn eller asyl i Storbritannien. Indtil videre bliver de afghanske tolkes asylansøgninger behandlet individuelt, og kun seks har ifølge The Independent fået tildelt asyl.

	Det er ulovlig forskelsbehandling, mener tolkene og deres advokater.

	»Regeringen har en forpligtigelse til at sikre, at de (tolkene, red.) ikke efterlades i en situation, hvor de er udsatte for reelle farer fra Taleban. Den britiske regerings manglende udbredelse af genhusningspakken, der blev tilbudt de irakiske tolke, til de afghanske tolke er ulovlig og diskriminerende,« siger Rosa Curling fra advokatfirmaet Leigh Day, der repræsenterer de tre tolke.

	Den britiske regering har igen og igen sagt, at »personer, som har sat livet på spil for Storbritannien, ikke vil blive ladt i stikken«. Men indtil videre har regeringen valgt at fortsætte med at hjælpe tolkene i hjemlandet. Ifølge forsvarsministeriet tager hæren »sit ansvar over for alle ansatte meget seriøst«, og den har »implementeret foranstaltninger, der reducerer de risici, de er udsatte for«.

	»Vi følger en aftalt politik for vurdering af sager om diskrimination eller personskader på en sag-til-sag-basis,« skriver ministeriet i en udtalelse.

	Flere afghanske tolke, heriblandt de tre sagsøgere, er imidlertid uenige i, at deres tidligere arbejdsgiver har støttet dem, når de har modtaget trusler. Ifølge en undersøgelse udført af kampagnegruppen Avaaz omtalt i The Independent har 93 procent af Storbritanniens afghanske tolke modtaget trusler.

	25-årige Wahidullah Noori, der arbejdede som tolk for de britiske styrker i 5 år, modtog flere trusselsbreve fra Taleban, men da han viste dem til sin arbejdsgiver, sagde de, at der ikke var noget, de kunne gøre og opfordrede ham i stedet til at flytte familien til Kabul. Kort efter blev han opsagt og fik to timer til at forlade basen. Nu har han skrevet et åbent brev til den britiske premierminister David Cameron, hvor han appellerer om hjælp.

	»Jeg risikerede livet for de britiske styrker og den britiske regering,« skriver Noori, der er far til to, i brevet gengivet i The Sunday Times. »Hvordan tilbagebetaler de mig? De tog mit job … jeg føler, at de har dømt mig til døden.«

	Noori afslutter brevet med at appellere til Cameron om at hjælpe ham ud af landet.

	Tolke bør blive

	Den britiske premierminister har endnu ikke officielt besluttet, hvilken ordning, der skal tilbydes de afghanske tolke, men i et nyligt interview på BBC’s Radio 4 antydede han, at han ikke agter at udbrede den irakiske ordning til alle de afghanske tolke.

	»Jeg mener ikke, at vi skal vende ryggen til. Jeg mener, at der er to ting, vi bør gøre. Den ene er at sikre, at folk i ekstreme tilfælde selvfølgelig kan ansøge om at komme og bo i Storbritannien, og vi bør have et retfærdigt system, der skal afgøre det,« sagde han og tilføjede, at den anden del af planen vil være at tilbyde de afghanske tolke en generøs økonomisk hjælpepakke.

	Den skal sikre, at »uddannede, talentfulde afghanere, som bekymrer sig om deres lands fremtid … har mulighed for at arbejde i Afghanistan og fortsætte med at genopbygge deres land«. »For i sidste ende er det i vores interesse, at de genopbygger Afghanistan, og det er også i deres interesse,« sagde Cameron.

	Noori påpeger imidlertid i sit brev, at »intet pengebeløb kan ændre de farer, som vi er udsat for, hvis vi bliver i Afghanistan.«

	To af tolkene bag sagsanlægget mod den britiske regering er enige. Abdul fortæller The Independent, at »penge kan ikke ændre vores sikkerhedsproblemer«, mens Mohammed spørger: »Ville David Cameron risikere sin families liv for ’x’-antal pund?«

	Hverken Abdul eller Mohammed bruger deres rigtige navne af hensyn til deres familiers sikkerhed i Afghanistan.

	Kritik af Cameron

	Hvordan tilbuddet til de afghanske tolke vil se ud, er endnu ikke endelig afgjort, men det er langt fra kun de afghanske tolke selv, der mener, at det bør indeholde et valg mellem økonomisk støtte eller asyl. Flere end 77.000 personer har skrevet under på, at tolkene bør tilbydes asyl.

	Flere højtstående militærfolk og koalitionspartneren Liberaldemokraterne har ligeledes bakket op om kravet. Den tidligere liberale partiformand Lord Ashdown har udtalt, at det bør være tolkene selv, der vurderer, hvor deres fremtid ligger.

	»Giv dem valget. Hvis de har valget mellem at takke ja til et tilbud fra regeringen om at blive – som bør være så generøst som mulig – men at rejse, hvis de mener, at … deres liv er i fare, så må vi tillade, at valget forbliver deres,« sagde han til BBC’s Radio 4.

	En anden fremtrædende britisk militærmand, general Mike Jackson, er enig.

	»Disse mennesker har risikeret livet, nogle af dem i flere år, for at hjælpe de britiske væbnede styrker. Det er en moralsk pligt for os som land at tage os af dem,« siger han til The Sunday Times.

	Den britiske regering forventes at træffe beslutning om ordningen inden for kort tid.

