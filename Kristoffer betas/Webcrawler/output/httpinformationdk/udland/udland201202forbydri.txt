Forbyd de risikofyldte finansinstrumenter
Skal vi reformere den finansielle sektor radikalt, må vi først gøre os klart, hvad det er for en kapitalisme, vi ønsker – og her er der brug for en mentalitetsændring3


 I sidste uge holdt jeg foredrag på London Stock Exchange om min seneste bog, 23 Ting, de ikke fortæller dig om kapitalismen. Mine tilhørere var omkring 150 medarbejdere fra den finansielle sektor. Begivenheden var hverken arrangeret eller blåstemplet af Londons navnkundige børs. Men for mig var det sært gribende at stå i disse hellige haller. For kun to måneder siden holdt jeg et lignende foredrag på den anden side af ’barrikaden’: Her var mine tilhørere aktivister fra bevægelsen Occupy London Stock Exchange.
På Londons børs fremsatte jeg to forslag, og jeg forestillede mig, at de næppe ville vække stor begejstring blandt mit publikum. Det første var, at vi radikalt må ændre den måde, hvorpå vi driver virksomheder, især i Storbritannien og USA. Her tog jeg udgangspunkt i den betragtning, at den finansielle deregulering siden 1980’erne i høj grad har øget aktionærers magt ved åbne et langt større spillerum for dem. Både geografisk og med hensyn til valg af produkt. Navnlig i Storbritannien og USA er dereguleringsbølgen fremskreden, hvilket har gjort disse to nationer til ’aktionærkapitalismens hjemstavn’.
Som følge af denne større mobilitet og handlefrihed er aktionærerne begyndt at anlægge tidshorisonter, der bliver stadig kortere: Den gennemsnitlige aktiebeholdningsperiode i britiske virksomheder faldt således fra cirka fem år i midten af 1960’erne til cirka 7,5 måneder i 2007. For de britiske banker faldt samme til blot tre måneder i 2008 (i mellemtiden er gennemsnitsperioden dog steget til to år).
Langsigtede skader
For at tilfredsstille de utålmodige aktionærer har virksomhedsbestyrelserne maksimeret satsningen på kortsigtet profit ved at presse andre interessenter, såsom arbejdstagere og leverandører, og ved at minimere investeringer, hvis omkostninger kan mærkes umiddelbart, men hvis afkast først slår igennem over tid. En sådan strategi medfører langsigtede skader: Den demoraliserer arbejdsstyrken, sænker leverandørkvaliteten og fører til hurtigere forældelse af produktionsapparatet. Men virksomhedens ledere er ligeglade: Deres løn er nemlig knyttet til den kortvarige udvikling i aktiekurserne, hvis værdimaksimering er det eneste, de kortsigtede aktionærer ønsker.
Samtidig bliver en stigende andel af overskuddet udbetalt til aktionærerne via udbytte og aktietilbagekøb (som sker, når firmaer opkøber egne aktier for at få kursen til at stige). Ifølge den amerikanske økonomiprofessor William Lazonick udbetalte de største britiske virksomheder (de 86 virksomheder, der indgår i S&P Europe 350-indekset) 88 pct. af deres overskud til aktionærerne i udbytte (62 pct.) og aktietilbagekøb (26 pct.) i årene mellem 2001 og 2010.
I samme periode udbetalte de største amerikanske virksomheder (de 459, der indgår i S&P 500) en endnu større andel til aktionærerne: 94 pct. (40 pct. i udbytte og 54 pct. i tilbagekøb). Tallet plejede at være lige over 50 pct. i begyndelsen af 80’erne (heraf under fem pct. i tilbagekøb).
Den resulterende udtynding af de overførte overskud – disse er traditionelt den største kilde til virksomheders fremtidsinvesteringer – har ført til dramatisk svækkelse af erhvervslivets langsigtede konkurrenceevne. Jeg konkluderede derfor, at med mindre vi væsentligt begrænser aktionærernes frie bevægelighed gennem finansiel genregulering – og belønner virksomhedsledere efter mere langsigtede resultatmål end aktiekursudvikling – så vil alt for mange virksomheder fremdeles blive forvaltet på en sådan måde, at de undergraver deres egen levedygtighed. Og dette vil i det lange løb komme til at svække den nationale økonomi.
Begrænset rationalitet
Mit andet forslag var, at vi bliver nødt til radikalt at forenkle vores finansielle system, hvis vi skal bibringe den grad af stabilitet, som det så desperat behøver. Her henviste jeg til, at den finansielle deregulering gennem de seneste 30 år har skabt en spredning af stadig mere komplekse finansielle derivater. Dermed har der udviklet sig et finansielt system, hvis kompleksitet er blevet langt større end vores evne til at kontrollere det, som finanskrisen i 2008 så rystende tydeliggjorde.
Med henvisning til indsigter hos Herbert Simon, nobelprisvinder i økonomi i 1978 og grundlægger af studiet af kunstig intelligens, påpegede jeg den afgørende hindring for god beslutningstagning, som oftest ikke er mangel på informationer, men snarere vores begrænsede mentale kapacitet – eller hvad Simon kaldte ’begrænset rationalitet’. Da vores rationalitet nu engang er begrænset, hævdede jeg, er den eneste måde, hvorpå vi kan øge stabiliteten i vores finansielle system, at forenkle det. Og i det perspektiv må det vigtigste tiltag være at begrænse eller endog forbyde de komplekse og risikofyldte finansielle instrumenter. Det kan ske ved at indføre en godkendelsesprocedure for disse, der skal være for den finansielle verden, hvad de strikse godkendelsesprocedurer for nye lægemidler er for medicinalindustrien.
Reaktionerne fra mit publikum var overraskende. Ikke én tog afstand fra mine forslag – ja, faktisk erklærede flere sig enige. Ja, sagde de, ’kvartalsregnskabs-kapitalismen’ har været ødelæggende. Det er sandt, at vi har oplevet for mange finansielle derivater, som for få forstod. Og ja, mange af disse produkter har været socialt skadelige.
Tæt dialog er nødvendig
Så det kunne se ud til, at det er lige så vildledende at betegne Occupy-bevægelsen som ’anti-kapitalistisk’, som det er misvisende at betegne finanssektoren som principielt og automatisk afvisende over for behovet for reformer. Nu bilder jeg mig ikke ind, at de finansfolk, som overværede mit foredrag, er repræsentative for hele sektoren. Men et overraskende stort antal insidere har erkendt de problemer med kortsigtet og overdreven kompleksitet, som deres branche har påført resten af økonomien til stor skade for den. Og i sidste ende også til skade for dem selv, da ingen finansiel sektor kan eksistere og trives helt på egen hånd.
Vi andre bliver altså nødt til at indlede en tættere dialog med de personer i den finansielle sektor, som forstår nødvendigheden af reformer. Det er disse mulige reformister, der kan skabe en større politisk accept af reformer blandt deres kolleger. Og det er samtidig dem, som kan hjælpe os med at udvikle de teknisk kompetente reformforslag. Når alt kommer til alt, vil ingen reform være virkelig holdbar uden ’forandringer indefra’.
Ha-Joon Chang er sydkoreansk økonom
© The Guardian og Information
Oversat af Niels Ivar Larsen

