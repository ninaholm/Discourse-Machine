Republikansk ’galskab’ er et forsvar for hvid elite
Mange står uforstående over for den republikanske villighed til at lade USA gå i betalingsstandsning. Andre aner bag galskaben en plan om at forsvare en hvid sydstatselite


 
	Hvad vil det republikanske parti og dets vælgere egentlig opnå ved at lukke dele af forbundsadministrationen ned og afvise at hæve USA’s gældsloft?

	Meningerne er delte – selv inden for partiet selv.

	»De vil afskaffe den amerikanske velfærdsstat, som vi har haft siden præsident Franklin Roosevelts sociale reformer i 1930’erne,« mener den progressive økonom Robert Pollin ved University of Massachusetts.

	Seniorøkonom ved Peterson Institute for International Finance, Jacob Kierkegaard, forstår ikke, hvor den radikale fløj af partiet, kendt som Tea Party, vil hen med obstruktionerne.

	»Her bliver du mig svar skyldig,« siger han fra sit kontor i Washing-ton, D.C.

	»Jeg tror, de i virkeligheden kæmper for det hvide Amerikas overlevelse. De tror, at Obama er en keynesiansk socialist, der vil tage magten fra dem. For Tea Party er det en ærefuld kamp, de udkæmper for at redde nationen.«

	Konkurs er okay

	Men mange amerikanske mediekommentatorer – bortset fra de konservative på Fox News – anser Tea Party-republikanerne i Kongressen for at være skingrende gale og direkte irrationelle. Det hænger bl.a. sammen med et udbredt synspunkt blandt republikanske lovgivere, at en manglende udvidelse af gældsloftet og en efterfølgende betalingsstandsning ikke vil ’veje tungt’ på den amerikanske økonomi, som præsident Barack Obama formulerede det på en pressekonference tirsdag.

	I går offentliggjorde The New York Times og The Financial Times interviews med republikanske medlemmer af Kongressen.

	Alle som én afviste, at en manglende honorering af USA’s renteudgifter 17. oktober og et stop for forbundsstatens udbetaling af milliarder af dollar til pensionister og bistandsmodtagere vil få nogen negativ virkning på USA’s og verdens økonomi.

	»Jeg forstår udmærket godt, at Wall Street tjener penge på statsobligationer, men det gør den jævne amerikaner ikke. Det berører ikke dem, at Finansministeriet ikke kan sælge statsobligationer,« sagde kongresmedlem Tim Huelskamp fra Kansas til Financial Times. »Mine vælgere er flintrende ligeglade med, hvad der sker 17. oktober. De kræver en indskrænkning af forbundsstatens udgifter over de næste ti år.«

	Ligevægt på budgettet

	Et flertal af de republikanske vælgere er ifølge meningsmålinger enige med deres folkevalgte i, at faren for økonomisk kaos efter en betalingsstandsning 17. oktober er vildt overdrevet. Pew Research tilskriver 54 pct. af partiets vælgere denne opfattelse. Den manglende frygt for følgerne af en betalingsstandsning hænger bl.a. sammen med en overbevisning om, at USA i alle tilfælde har sat kurs mod en bankerot – før eller senere. Gældsættelsen skal høre op nu. Det bedre at tage smerten nu fremfor at vente, indtil det bliver værre. Senator Rand Paul fra Kentucky, en yndet politiker hos Tea Party-fløjen og mulig præsidentkandidat i 2016, vil have forbundsstaten til at opnå balance på sit budget.

	»Det eneste, der sker, når vi afviser at hæve gældsloftet, er, at vi skaber ligevægt mellem indtægter og udgifter. Det betyder da ikke verdens ende. Hvorfor skal vi ikke nøjes med spendere, hvad vi tjener ind,« sagde senator Paul til New York Times. Men den tanke vil hverken Obama, demokrater, Wall Street eller handelskammeret og fabrikantforeningen høre tale om.

	»Kongressen og regeringen bør ikke glemme, at en finanslov og en hævelse af gældsloftet er ting, som skal vedtages. Især udvidelsen af gældsloftet bør ske hurtigt, så vi undgår at påføre USA’s økonomi unødvendig skade,« skrev Handelskammeret i et brev til Obama og republikanerne.

	Arvtagere til slaveejere

	Fabrikantforeningens formand Jay Timmons advarer: »Vort land er aldrig før gået konkurs. Hvis gældsloftet ikke bliver hævet, vil det ryste vores skrøbelige økonomi i dets grundvold og brede sig som ringe i vandet verden rundt.«

	Men for højrefløjen i det republikanske parti står mere på spil end blot et taktisk, politisk spil og en betalingsstandsning. I et indlæg på websitet salon.com anfører journalist og forfatter Michael Lind, at Tea Party er en genoplivelse af en kendt magtpolitisk gruppe.

	»Ligesom slaveejerne og senere den hvide økonomiske elite i det 20. århundred i sydstaterne udgøres Tea Party-aktivister af veluddannede og relativt velstående forretningsfolk, der kæmper for at bevare deres magt på lokal plan,« skriver Lind.

	Denne lokale økonomiske elite griber til udemokratiske midler for at værne om deres politiske indflydelse. Deres hensigt er at svække centralstaten for derved at bevare og styrke deres magt i delstaterne.

	»Det er der ikke noget irrationelt ved,« skriver Lind.

	 

