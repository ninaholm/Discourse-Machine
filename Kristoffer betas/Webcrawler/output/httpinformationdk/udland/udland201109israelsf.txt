Israels fattige betaler regningen for bosætterne
Mange israelere har ingen reel interesse i fred med palæstinenserne. Israelerne har det tilsyneladende fint med den nuværende situation og er bange for et selvstændigt Palæstina lige uden for døren
Palæstinensere i Ramallah på Vestbredden hyldede i går præsident Mahmoud Abbas,   da han vendte tilbage fra FN's Generalforsamling i New York, hvor han havde afleveret en ansøgning om fuldt palæstinensisk medlemskab   af FN.


 JERUSALEM  Jaffa Street i det jødiske Vestjerusalem er stadig en af verdens grimmeste og mest ramponerede strøggader. Selv ikke den nye strømlinede sporvogn, der efter et tiårs anlægsarbejder omsider er sat på skinner som et lavmælt hvislende futuristisk løfte om en mere nutidig, moderne og vibrerende hellig stad, fordriver ikke indtrykket af stagnerende økonomi og politisk stilstand, men er snarere dets bekræftelse. For det virker, som om israelerne  i hvert fald her i Vestjerusalem, hvor jeg møder Jonathan Spyer, en politisk analytiker, i en af de små gader mellem en nedlagt muslimsk gravplads og Jaffa-strøget  ikke er interesserede i en endelig fredsaftale, der vil give palæstinenserne deres egen stat.
Jeg fik en forsmag på atmosfæren, da en yngre, selv- erhvervende mor til tre, der bestemt ikke stemmer på premierminister Benjamin Netanyahu og hans Likud-parti, erklærede, at hun er imod den såkaldte tostats-løsning, der indebærer en palæstinensisk stat på Vestbredden og i Gaza:
»Jeg vil være bange for en sådan stat. Det har ikke noget at gøre med bosætterne, dem er jeg ligeglad med, men med min egen og mine børns tryghed. Det er bedre, som det er nu, hvor vi har styr på, hvad der foregår i de besatte områder og løbende kan tage forholdsregler.«
Kvinden er langt fra at være militant, hun abonnerer heller ikke på skrønen om, at Gud i sin tid gav landet mellem Jordanfloden og Middelhavet til det jødiske folk, hun er tværtimod en normaltfungerende medborger i en abnorm stat, der som den sidste på kloden har gang i en kolonisering af et andet folks landområde.
Denne kolonisering  de jødiske bosættelser på Vestbredden og i det arabiske Jerusalem, hvor ca. en kalv million jøder har taget fast ophold  er kernen i den konflikt, der nu har varet i 44 år. Man kunne tro, at israelerne var så trætte af den, at de ville vælge en regering, der kunne afslutte den. Men nej.
»Den seneste meningsmåling, jeg har set, gør stadig Netanyahus Likud til det største parti,« siger Jonathan Spyer. »Likud er ikke så stort, som det var engang, men vil, hvis der var valg i morgen, få 27 eller 28 af Knessets 120 pladser. Det næststørste parti vil være Arbejderpartiet, men det skyldes mest, at partiet netop har fået ny leder, og derfor har været mere synligt end normalt i medierne. Først på en tredjeplads kommer Kadima, (det centrumhøjreparti, der ledes af Tzipi Livni, efter at stifteren, Ariel Sharon, blev ramt af en hjerneblødning i 2006, red.)
De israelske vælgere støtter ikke aktivt bosættelserne. En række undersøgelser viser, at der så at sige ikke er kontakt mellem bosættere og fastboende i selve Israel. Men vælgerne støtter op om den sikkerhed, de mener bosættelserne er med til at give dem, og som de fattigste israelere reelt betaler for.
Besættelsens pris
En rapport om besættelsespolitikkens økonomiske omkostninger, udarbejdet af et israelsk center for socioøkonomisk analyse, Adva, dokumenterer, at merudgiften til beskyttelse af de jødiske bosættelser efter den såkaldte Anden Intifada 2001-2005 er på 65 mia. shekel (ca. 100 mia. danske kroner) i form af merbevillinger til militæret.
Disse penge blev hentet i nedskæringer på andre områder. Rapporten nævner: sundhedsområdet, velfærds-ydelser, skolesystemet, de højere uddannelser, boligbyggeri og frem for alt overførselsindkomster. I perioden på fire år blev børnetilskud således beskåret med 45 pct. og dagpenge ved arbejdsløshed med 47 pct. Antallet af familier under den officielle fattigdomsgrænse udgjorde i 2008 19,9 pct., hvilket er næsten en fordobling i forhold til 1980, hvor tallet var 11,4.
Dertil kommer, at uligheden i indkomster er steget voldsomt under de skiftende Likud-regeringer, der har regeret Israel i 00'erne. Afstanden mellem rig og fattig er blevet større, og i dag er kun USA mere 'ulige' end Israel i OECD, som Israel blev medlem af i 2010.
En israelsk økonom og socialforsker, Shlomo Maital, skrev således i det seneste nummer af magasinet Jerusalem Report, at reallønnen i Israel er faldet med syv pct. siden 2000, og at arbejdsmarkedet er præget af lav produktivitet og lave lønninger. Kun hver 14. israeler er i kvalificerede job til høj løn. Det offentlige forbrug er faldet fra 70 pct. af BNP i 1980 til 43 pct. i 2010.
Alligevel er det først for ganske nylig, at israelerne har reageret på de sociale nedskæringer og den stedse skævere indkomstfordeling. For godt en måned siden gik 450.000 mennesker på gaden over hele Israel i demonstrationer mod den sociale ulighed. Men den blev ikke, hverken af arrangører eller demonstranter, koblet til de stigende militærudgifter til besættelsen eller til den israelske stats økonomiske støtte til bosætterfamilier, der rundt regnet modtager det dobbelte af de ydelser, der tilfalder familier i Israel, og som består af skattelettelser, tilskud til bolig og udflytning og favorable huslejer.
»Der er ikke debat om militærudgifterne,« siger Jonathan Spyer, »og årsagen er, at ingen sætter spørgsmålstegn ved udgifterne til de styrker, der står for Vestbreddens sikkerhed. Det er en strategisk beslutning, som alle anerkender  og realiteterne er jo, at du efter muren og den Anden Intifada i det store og hele kan leve et uforstyrret, normalt liv i Israel. Folk har vænnet sig til status quo.«
Er Palæstina et land?
Og status quo er ikke til debat. Det, der nu diskuteres, er, om kan man kalde Vestbredden og Gaza 'et andet land'? Det officielle Israel mener ikke, der er tale om et land, men om områder, der nærmest tilfældigt var beboet af arabere, og hvis statsretslige tilhørsforhold derfor er 'omdiskuteret'.
Ifølge den israelske argumentation havde Vestbredden og Gaza en selvstændig, suveræn status frem til 1947, da briterne trak sig ud af det daværende 'mandatområde Palæstina', som de havde administreret med godkendelse af Folkeforbundet siden det osmanniske imperiums nederlag i Første Verdenskrig. Herefter blev landet delt ved en FN-resolution (181), som araberne afviste. Den efterfølgende krig mellem jøder og arabere resulterede i et Israel, hvis grænse gik langs den såkaldte 'grønne linje', kendt som 1967-grænsen, og to klatter  Vestbredden og Gaza  som var besat af henholdsvis Jordan og Egypten. Men gjorde det områderne til et land?
Israelerne mener nej, palæstinenserne mener af indlysende grunde ja, og satte deres opfattelse på Sikkerhedsrådets dagsorden i fredags.
 
Leder på bagsiden

