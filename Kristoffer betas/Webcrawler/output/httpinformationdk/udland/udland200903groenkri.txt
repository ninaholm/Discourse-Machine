Grøn krisestrategi i Øst - træghed i Vest
Sydkorea er et lysende eksempel på realisering af 'Green New Deal'. Danmark er ikke til at få øje på, noterer en analyse af internationale krisepakker


 Hvis man på verdenskortet vil finde en virkelig 'Green New Deal', en statslig investeringspakke, der skal hjælpe økonomi og beskæftigelse ved at hjælpe klima og miljø, skal man ikke lede i den vestlige verden. Man skal til Sydkorea.
Det østasiatiske land, der er vant til vækstrater på fire-fem pct., venter i år en øretæve på minus tre med deraf følgende stigning i arbejdsløsheden. For at imødegå nedturen har landets regering fremlagt en genrejsningsplan, der over fire år skal skabe næsten én mio. job via offentlige investeringer på 36 mia. dollar. Det opsigtsvækkende er, at 80 pct. af investeringerne har som sideordnet formål at beskytte klimaet.
Sydkorea vil bygge to mio. grønne boliger, gennemføre energibesparelser i landsbyer, skoler og storbyboliger, installere LED-lys i offentlige anlæg, fremme klimavenlige biler og tog, etablere cykelstier, indføre vedvarende energi, plante skov m.m.
"Denne Green New Deal er et højprofileret initiativ - både i hjemlig og international sammenhæng - med en klar forbindelse til FN-generalsekretær Ban Ki-moons egen støtte til globale, grønne hjælpeprogrammer," hedder det i en analyse fra den britiske storbank HSBC.
Kina foran USA
Banken har som den første gransket det grønne indhold i en række nationers aktuelle stimulus-pakker. Som gennemsnitsbetragtning er der meget langt igen, før man med rimelighed kan kalde den globale indsats for 'en ny grøn kontrakt'.
"Vi vurderer, at godt 430 mia. dollar ud af næsten 2.800 mia. dollar i skattelettelser, kreditter og ekstra offentlige udgifter falder inden for de investerings-temaer, der indgår i HSBC's klimaændrings-indeks," hedder det i bankens rapport A Climate for Recovery.
Det svarer til, at ca. 15 pct. af den globale krisepakke er grøn. Højst.
"Der er ingen tvingende grund til, at en strategi, der bærer mærkatet 'grøn', faktisk vil føre til fremskridt mod en klimavenlig økonomi. Der er tværtimod risiko for 'grøn camouflage' med ekstra subsidier, der målrettes industrielle favoritter uden noget reelt pres for et skift til mindre CO2-udledning," advarer HSBC. Det land, der målt på det grønnes andel af den nationale krisepakke kommer efter Sydkorea, er Kina. 38 pct. af den store kinesiske pakke på 584 mia. dollar er reserveret til klima- og miljø-investeringer, hvilket betyder, at Kina er landet, der i absolutte tal har afsat mest til grøn kriseindsats: Godt 220 mia. dollar.
Det er dobbelt så meget som den nation, der følger efter: Barack Obamas USA, som vil bruge godt 110 mia. grønne dollar som del af en samlet krisepakke, der ifølge HSBC's opgørelse er på 972 mia. dollar. Det giver en grøn andel på beskedne 12 pct. i Obamas stimulus-program.
I EU er Tyskland på niveau med en grøn krisepakke-andel på 13 pct., mens Frankrigs grønne andel er 21 pct. - dog som andel af en væsentlig mindre krisepakke end Tysklands. For de øvrige EU-lande ser det sløjt ud med grønne krisepakke-procenter på nul til syv. 
En mindre del af den europæiske krisestrategi finansieres via det fælles EU-budget i form af den europæiske investeringsbanks planlagte investeringer i klimavenlig infrastruktur og EU-støtte til vindkraft, projekter med CO2-rensning på kulværker m.m. Medtages det, når man ifølge HSBC frem til, at EU totalt vil investere 54 mia. dollar i grønne krisetiltag ud af en samlet pakke på 325 mia. dollar. Dvs. Green New Deal for knap 17 pct. af EU's krisepenge.
Danmark: Nul
Danmark optræder i HSBC's analyse med grønne krisetiltag på nul dollar. Det skyldes, at den britiske bank ikke har kunnet få øje på nogen stimuluspakke fra den danske regering, hvis krisestrategi domineres af skattelettelser og bankhjælp. 
Klima-tænketanken Concito har på Informations anmodning ledt efter grønne danske krisetiltag.
"Den snævre og mest præcise definition på en offentlig vækstpakke må være en ekstraordinær offentlig bevilling, der har til formål at dæmme op for den økonomiske krise inden for det næste år. Hverken investeringer inden for statens almindelige investeringsramme eller investeringer, der ligger godt efter 2010, kan med rimelighed betragtes som vækstpakker," siger tænketankens formand, Martin Lidegaard.
"Ud fra denne definition kan hverken varige skattelettelser og skattereformer, bankpakken eller trafikaftalen tælle med. Det efterlader os med to danske vækstpakker:  De 1,5 mia. kr. til tilskud ved renovering af private hjem og de to mia., som man har hævet den kommunale anlægsramme med, hvoraf en mia. kommer fra staten. Disse penge er ikke øremærket til grønne investeringer. Det er f.eks. op til kommunerne selv, i hvor høj grad deres investeringer får et grønt islæt. I praksis er det derfor umuligt at vide, hvor mange af de 3,5 mia. der bliver grønne, men det er sandsynligvis under halvdelen," vurderer Lidegaard.
"Summa summarum: Også i Danmark har man forpasset en enestående chance for at målrette de offentlige pakker til bæredygtige investeringer."


