Slagsmålet om det globale råderum
Trods neddæmpede forventninger og ihærdige forsøg på konfliktkontrol kan klimamødet i Mexico, der starter mandag, eksplodere mellem hænderne på verdens forhandlere
På en lille sandbanke 300 kilometer syd for Cancun, Mexico, hvor COP16 indledes mandag, demonstrerer en gruppe klimaaktivister for at forhandlingerne ikke igen løber ud i sandet.


 Dét må man give mexicanerne: De har 'forventningsafstemt' godt.
Sådan siger klimaforhandlere til hinanden op til mandagens start på COP16, det globale klimamøde i Cancun, Mexico.
'Forventningsafstemningen' indebærer, at det før klimamødet står klart for alle, at der skal næres yderst beskedne, grænsende til ingen forventninger til de to ugers drøftelser, der tager fat, hvor COP15 i København slap for et år siden. Og netop derfor kan det ikke udelukkes, at atmosfæren i badebyen Cancun bliver varmere, mere afslappet og konstruktiv end i Bella Center, hvor frostgraderne hang i luften, både inde og ude. Med mindre altså de underliggende, dybe og sprængfarlige konflikter mellem de centrale aktører får lov at bryde igennem på ny. Sker det, kan »det hele springe i luften«, som tidligere direktør i den amerikanske miljøstyrelse, nuværende præsident for Pew Center on Global Climate Change, Eileen Claussen, sagde forleden.
Intet er let i forhandlinger, der grundlæggende handler om magten, retten og råderummet i en ny verdensorden, men de såkaldt nemme emner i Cancun er følgende:
•Beskyttelse af verdens skove for at dæmpe de globale CO2-udledninger.
•Hjælp til klimatilpasning i u-landene.
•Overførsel af grøn teknologi til u-lande.
Margaret Mukahanana-Sangarwe, formand for COP-processens centrale arbejdsgruppe om langsigtet handling - i kodesproget AWG-LCA - sagde forleden om specielt disse emner:
»Efter min vurdering har AWG-LCA næsten afsluttet sit arbejde og kan levere konkrete resultater uden at skulle bruge meget tid på dem i Cancun.«
Mrs. Mukahanana-Sangarwe aflagde rapport til det såkaldte præ-COP-møde i Mexico City, hvilket var sidste chance for 50 udvalgte lande til at bevæge sig en smule fremad før Cancun. Hun betonede imidlertid, at et i diplomatsprog »mere komplekst« - dvs. sprængfarligt - udestående har vist sig at være formuleringen af en såkaldt fælles langsigtet vision, omfattende et langsigtet globalt klimamål.
Dét blev sådan set fastlagt med teksten fra København, Copenhagen Accord, hvori man anerkender nødvendigheden af at begrænse udledningen af drivhusgasser, så den globale opvarmning bremses inden to grader. Copenhagen Accord blev imidlertid ikke godkendt som officielt FN-dokument, og kun 140 ud af verdens 193 nationer har tilsluttet sig den, så derfor tilbagestår en forhandling om bl.a. at gøre de to grader til et fælles, forpligtende mål.
I sig selv burde også dét være muligt i Cancun, mener Mukahanana-Sangarwe.
»Men,« betonede hun i sin status på præ-COP'en, »enighed på disse områder vil ikke blive nået uden fremskridt på de svære emner, der står i centrum for en pakkeaftale i Cancun.«
'De svære emner' er spørgsmålet om i- og u-landes CO2-reduktionsmål, om international kontrol med landenes faktiske indsats og om den langsigtede klimabistand fra i- til u-lande.
»For at Cancun kan levere et resultat, er det efter min vurdering nødvendigt, at vi håndterer den tilsyneladende fastlåste situation omkring i-landenes forpligtelse til reduktioner,« påpegede arbejdsgruppens formand. Og advarede: »Der er betydelig risiko for, at uenighed om retningen for det langsigtede klimasamarbejde eller om et af de specifikke forhandlingsemner kan få processen til at løbe af sporet.«
Eller, med Eileen Claussens ord, springe i luften. Som Mukahanana-Sangarwe mener Claussen, at man i Cancun »ikke kan gøre fremskridt på nogen områder uden visse fremskridt på alle områder.« Det samme sagde USA's chefforhandler Todd Stern forleden.
Råderummet
Det er præcis dér, faren for processens fuldstændige sammenbrud lurer. For hvordan kan man forestille sig, at et USA, der i dag er om muligt endnu mere klimapolitisk paralyseret end i København, kan gøre indrømmelser, der får den centrale modpart - Kina - til også at flytte sig?
Kina - og andre udviklingslande - forlanger, at USA - og andre i-lande - tager deres historiske ansvar for klimaproblemet alvorligt ved at skærpe deres nationale CO2-mål. I Kina siger man direkte, at dette er en kamp om retten til fremtidig udvikling på en begrænset planet.
»En klimaaftale handler om at fordele udledningsrettigheder, og det involverer grundlæggende interesser omkring økonomisk vækst og om regningen for at bremse udledningerne,« siger Zhang Haibin, klimapolitisk forsker ved Beijing University, til Reuters.
»Eftersom det tilbageværende råderum for udledninger er så begrænset, har Kina en grundlæggende interesse i at beskytte sit råderum og forventer en større indsats fra i-landene, så det kan sikre sin ret til udvikling.«
En dugfrisk rapport fra FN's miljøprogram UNEP fortæller, at selv hvis de frivillige nationale CO2-mål i Copenhagen Accord alle bliver realiseret, så vil der globalt i 2020 blive udledt fem-ni mia. ton CO2 for meget til at give en rimelig chance for at forblive under de to graders opvarmning i år 2100 - med risiko for en reel temperaturstigning på 2,5-5 grader og katastrofale klimaændringer. Der er derfor ifølge UNEP dramatisk behov for skærpede nationale CO2-mål.
USA tabt
Mexicos udenrigsminister Patricia Espinosa, der bliver formand for COP16, illustrerer lidt ufrivilligt det ydmyge ambitions- og forventningsniveau på dette punkt med udtalelsen:
»Jeg er opmuntret over at se, at ingen lande har reduceret deres ambitionsniveau eller taget deres reduktionsmål af bordet.«
Præsident Obamas ambition er 17 pct. reduktion af de amerikanske udledninger i 2020, målt i forhold til 2005-niveauet, svarende til blot tre-fire pct. reduktion i forhold til 1990-niveauet. Men USA's præsident har ingen kongresopbakning til at få dette beskedne mål realiseret. Forslaget til klimalovgivning med et CO2-kvotesystem -
cap & trade- har selv Obama måttet erklære stendødt.
Som EU's generaldirektør for klima, Jos Delbeke, for nylig bemærkede over for Reuters: »Det undrer os, hvordan de skal kunne nå deres mål i forhold til 2005 uden at gå efter et
cap & trade-system.«
»Vi ser et USA, der forsvinder som partner i bestræbelsen på at opnå meningsfuld klimahandling. Dette gør de internationale klimaforhandlinger endnu mere problematiske,« sagde en bekymret Delbeke.
Selv om amerikanerne næppe kan bevæge sig før tidligst efter præsidentvalget i 2012, stiller USA modkrav til Kina og de øvrige store u-lande. For også for et kriseramt USA handler det om at sikre sig fremtidigt råderum, ikke mindst i forhold til et fremstormende Kina, der både vinder økonomisk terræn og via sin vækst sætter sig på en stigende andel af den CO2-udledning, kloden kan bære. USA påpeger, at Kina nu er verdens største CO2-udleder og kræver, at Kina på linje med i-landene påtager sig reduktionsforpligtelser, som skal kunne overvåges og verificeres af det internationale samfund.
»Vi vil aldrig acceptere noget, der rækker ud over vor status som udviklingsland,« svarede Kinas chefforhandler, Xie Zhenhua, i tirsdags i The New York Times.
Denne grundkonflikt er så cementeret nu som for et år siden, og det er hovedårsagen til, at alle er enige om at gemme drømmen om en globalt bindende klimaaftale til tidligst på COP17 i Sydafrika om endnu et år.
Dilemmaet er, at man er nødt til også at snakke om de betændte, sprængfarlige emner og nødt til her at se bevægelse fra lande som USA og Kina, før mange andre nationer vil agere tillidsfuldt og i Cancun indgå aftaler om nogle af de nemmere delemner. Det hele hænger sammen, som bl.a. Margaret Mukahanana-Sangarwe, Eileen Claussen og Todd Stern har påpeget.
Der ligger på bordene i Cancun et sprængfarligt forhandlingsdokument på 49 sider fra den såkaldte AWG-KP-arbejdsgruppe, fuld af kantede parenteser med kontroversielle formuleringer om i-landenes kommende reduktionsforpligtelser i forlængelse af Kyoto-protokollen - foruden et tilsvarende kontroversielt tekstforlag på 33 sider fra Mrs. Mukahanana-Sangarwes arbejdsgruppe, AWG-LCA. At substansforhandle disse tekster uden at sætte brand i alle konflikterne fra Bella Center kræver hidtil uset diplomatkunst. Cancun er en krudttønde.


