Iran afviser oprørsrygter
'Der er blot tale om et familieopgør,' forsikrer den iranske ambassadør i Danmark. Han inviterer oppositionen til dialog og forsikrer at Musavi og Kehrubi hverken er flygtet eller i husarrest
Uenigheden mellem det iranske regime med ayatollah Ali Khamenei i spidsen og oppositionsbevægelsen er i virkeligheden ikke så slem, og bevægelsens topledere, Mir-Hussein Mousavi og Mehdi Kourabi, er stadig i Teheran og ikke arresteret, lader regeringen vide via deres danske ambassadør. Meddelsomheden er mindre omfattende, når det kommer til den iranske ambassadør i Norge, som agiveligt er hoppet af.


 Småkager, juice, iransk nougat og stærk sort kaffe. Der er ikke noget i vejen med traktementet, når den nye iranske ambassadør i Danmark, Damanpak Jami, inviterer til pressemøde. I et sjældent anfald af åbenhed har han tilbudt at svare på spørgsmål om de seneste ugers uroligheder i Iran, der  har kostet mindst 15 mennesker livet og ført til arrestation af et stort antal oppositionelle profiler, heriblandt fire af oppositionsleder Mir-Hossein Mousavis nærmeste rådgivere.
Ambassadør Damanpak Jami lægger ud med at beklage den »ensidige« dækning af urolighederne i vestlige medier, men han benægter hverken drabene eller arrestationerne.
Til gengæld afviser han  alle rapporter om et folkeligt oprør i stil med den revo- lution, der i 1979 bragte  Ayatollah Khomeini til magten.
»Der er ikke noget folkeligt oprør, ikke nogen revolutionsstemning, ikke noget kaos. Det er udelukkende tale om en intern familiestrid,« siger han.
»Oppositionen ønsker ikke at gøre op med det iranske system, de ønsker blot at reformere dele af systemet. Der er tale om forskellige holdninger, men ikke nogen, som ikke kan rummes inden for familien,« siger han og insisterer på, at den del af oppositionen, som ønsker at gøre op med Iran som en islamisk republik, er meget lille.
Ikke arresteret
Han afviser samtidig rygter om, at flere oppositionsledere, heriblandt Mir-Hossein Mousavi og Mehdi Karoubi, skulle være flygtet fra hovestaden Teheran eller være under husarrest.
» Det er ikke korrekt. Begge d'herrer befinder sig fortsat i Teheran og kan frit bevæge sig omkring« siger han. Ambassadøren bekræfter dog, at de to oppositionsledere bevogtes af soldater fra Revolutionsgarden, men insisterer på, at det »kun er for at beskytte dem«.
Ambassadør Jami opfordrer igen og igen til »dialog« og »forhandling« mellem regeringen og den reformorienterede opposition.
»De uenigheder, der er kan rummes og behandles inden for systemets rammer, i parlamentet og i Vogternes Råd,« siger han og springer elegant over det faktum, at alle beslutninger i det iranske politiske system skal godkendes af landets øverste religiøse autoritet, Ayatollah Khamenei, for at træde i kraft.
Blandt de emner, som ambassadøren mener kan forhandles er bl.a. oprettelsen af en uafhængig valgkommission, som kan kontrollere gennemførelsen af kommende valg »i et forsøg på at undgå den slags  problemer, vi har haft det sidste halve år.«
Oppositionens hovedkrav om begrænsning af Khameneis magt er dog ikke på dagsordenen. Det er til gengæld de fem krav, som oppositionsleder Mousavi i sidste uge  offentliggjorde på sin hjemmeside, kalame.org.
De omfatter løsladelse af politiske fanger, revision af valglovene samt indførelse af ytrings-, forsamlings- og pressefrihed.
»Der er ikke noget i de krav, som vi ikke kan tale om,« forsikrer Damanpak Jami.
Afviser afhopning
Den nye iranske ambassadørs åbenhed rækker heller ikke til at diskutere den seneste iranske afhopning.
Tirsdag meddelte den iranske konsul i Oslo, Mohammed Reza Heydari, at han ikke længere ville arbejde for den iranske regering.
»Det er de iranske myndigheder behandling af demonstranterne i juledagene, som gør, at jeg ikke har samvittighed til at fortsætte,« siger Heydari til den statslige tv-station NRK.
Det iranske udenrigsministeriums talsmand, Ramin Mehmanparast, afviser blankt, at den norske diplomat skulle være hoppet af.
Og det samme gør ambassadør Jami.
»Det er ikke ualmindeligt at vores diplomater bliver nogle måneder ekstra i udlandet, når deres udstationering er slut, f.eks. for at  afvente afslutningen af deres børns skoleår,« siger han,
Den iranske konsuls afhopning er den sidste af flere alvorlige afhopninger de seneste år. I 2007 hoppede viceforsvarsminister, general Ali Askari af under et besøg i Tyrkiet, og sidste år fulgte flere iranske videnskabsmænd hans eksempel, heriblandt atomfysikeren Shahram Amiri, der hoppede af under et besøg i  den saudiske by Medina.
Den officielle iranske forklaring på de tidligere afhopninger er, at de pågældende er blevet kidnappet af den amerikanske efterretningstjeneste CIA på grund af deres viden om bl.a. det iranske atomprogram.

