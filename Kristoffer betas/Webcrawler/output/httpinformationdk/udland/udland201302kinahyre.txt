I Kina hyrer de kærester
Familiens krav om, at unge møder med en partner til nytårsfesten, kan gøre det nødvendigt at leje én


 Er unge kinesere giftemodne, men uden kærester, kommer de under stærkt pres fra deres forældre. For de unge kan situationen blive så harsk, at de til de igangværende kinesiske nytårssammenkomster er nødt til at hyre en partner for at holde familien hen.
Ifølge Ritzau er den pinagtige situation nu indrømmet af den partikontrollerede avis China Daily, der skriver:
»Ifølge kinesisk tradition vil forældre til børn, der er i den giftemodne alder, men forbliver singler, tabe ansigt.«
Derfor går flere og flere singlekvinder på nettet, hvor de mod betaling kan få mænd til at spille deres kæreste og dermed overbevise forældrene om, at de lever i et lykkeligt parforhold. Andre enlige kvinder ser sig om i omgangskredsen for at finde en passende statist.
En af kvinderne er en 32-årig chef i et statsejet firma. Hun overtalte en af sine homoseksuelle venner til at foregive at være hendes kæreste, hvorefter de sammen tog hjem og holdt ferie hos hendes forældre.
»De var meget glade og lettede,« udtaler Zhao Jun – som er det pseudonym, hun af skræk for konsekvenserne gemmer sig under.
Partnerløse tabere
Hun fortæller om det sociale pres, som unge kvinder i Kina kan være udsat for, hvis ikke de slår sig ned med mand og børn:
»Mine slægtninge havde for vane at kritisere mig for ikke at gøre det godt nok, og de sagde, at jeg var en taber, fordi jeg ikke kunne finde nogen at gifte mig med, hvilket sårede min mor meget og dermed også mig.«
På den populære shoppingside Taobao kan enlige kvinder søge »Leje en kæreste til at tage med hjem.« Markedspris: Omkring 6oo kr. om dagen. Med ekstra betaling for særydelser.
De falske kærester er med til at fylde i de kinesiske transportmidler, hvor hundreder af millioner stuver sig sammen for at komme hjem til familien og fejre det nytår, der begynder den 10. februar.
De problemer, kinesiske piger kan have med at finde sig en kæreste – ægte eller falsk – er dog for intet at regne mod det besvær, som unge mænd må trækkes med. Ifølge det kinesiske Akademi for Sociale Videnskaber vil 24 millioner giftelyste ungersvende i 2020 være uden mulighed for at virkeliggøre deres ambition. Årsag: Étbarnspolitikken og prestigen i drengebørn. Det får forældre til at abortere pigefostre. I nogle landdistrikter er der 130 drengebørn for hver 100 pigebørn.
Javel så. Det store land kan ende med at blive tvunget til at tillade ægteskaber mellem samme køn. I hvert fald, hvis det er hankøn.
 

