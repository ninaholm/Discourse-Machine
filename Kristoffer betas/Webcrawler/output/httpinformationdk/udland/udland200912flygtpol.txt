Flygt, politiet kommer!
Det russiske politis overgreb imod befolkningen og korruption har nået ekstreme højder og tvinger nu myndighederne til drastiske indgreb


 MOSKVA - »Situationen er ude af kontrol, politiet, domstolene, og straffesystemet er gennemsyret af vold, korruption og kriminalitet. Vi skal simpelthen have en gennemgående reform af hele systemet, det kræver vi af præsident Dmitrij Medvedev.«
Det siger den aldrende russiske menneskerettighedsforkæmper Ljudmila Aleksejeva, formand for landets ældste menneskerettighedsorganisation for Moskvas Helsinki Gruppe i en samtale med Information.
Ljudmila Aleksejeva er med i den gruppe af bekymrede, som for nyligt organiserede en række møder og demonstrationer i Moskva med kravet om en total omlægning af politiet og retsvæsenet. Og hun indrømmer, at tidspunktet ikke er tilfældigt:
»Politiets overgreb har nået uhørte højder og da politimajor Dymovskij trådte frem med sit budskab om korruption, overgreb, vold, falske anklager, beskyttelsespenge, da var det, som om proppen gik af flasken, og folk havde fået nok,« siger Aleksejeva.
Afsløringer på Youtube
Major Aleksej Dymovskij fra Novorossijsk placerede med fare for sit eget liv en række videooptagelser på youtube, hvor han afslørede en række overgreb hos det lokale politi og krævede Putins og Medvedevs indgriben.
Det satte en kædereaktion i gang med talrige protester, demonstrationer og krav om fyring af politiets øverste chef indenrigsminister Rashid Nugalijev og en reform af politiet.
Flere parlamentsmedlemmer krævede ligefrem en opløsning af politiet og en totalreform og Nugalijev måtte, efter præsident Medvedevs offentlige kritik af politi og retsvæsen, love bod og bedring.
På et spørgsmål fra en ung mand, om den almindelige og uskyldige borger må forsvare sig og slå igen over for  politifolk, som går til  angreb, svarede han bekræftende.
Fuld politibetjent
Få timer efter skød en mand i byen Tver to politimænd og derefter sig selv. I Perm gennembankede en anden mand to politifolk med henvisning til indenrigsministerens ord.
Hele balladen kommer i kølvandet på en endeløs række af politiovergreb. Senest blev en 19-årig kvindelig model, som havde kærestesorger og derfor drak sig fuld på en restaurant på Moskvas hovedgade Tverskaja Ulitsa, arresteret af to fuldvoksne betjente.
De tog hende med på stationen og gennembankede hende, så hendes ansigt er vansiret, og hendes karriere som model er forbi.
Kort inden blev en politimand arresteret i udkanten af Moskva for massevoldtægt. Han har indrømmet 20 voldtægter. Skandalen kom lige efter endnu en skandale, da en beruset politiofficer gik ind i et supermarked og skød vildt omkring sig og dræbte tre, sårede seks.
Tilsvarende historier strømmer ind fra hele landet: En mand fra Sankt Petersborg døde for kort tid siden efter at have fået bank af politiet. Tre berusede politimænd blev ligeledes arresteret i Moskva efter at have banket en mand fra Abkhazien til døde. En advokat, Sergej Magnitskij, anklaget for skattesnyd, døde i isolationsfængsel, fordi han blev nægtet lægehjælp.
Det fik det kendte parlamentsmedlem Andrej Makarov til at hævde, at politiet fører krig imod sin egen befolkning. Han slog fast, at politiet ikke kan reformeres, kun opløses.
Netavisen Newsru.com beretter om, at begrebet »en fuld politibetjent« er udbredt i befolkningen, og at folk, så snart de hører det, løber, alt hvad de kan. Folk er simpelthen skrækslagne for politiet. Ifølge meningsundersøgelser gælder det 70 procent af befolkningen.
Tung arv efter Stalin
»Helt uholdbart,« siger Ljudmila Aleksejeva, »landet ender i total anarki, hvis ikke der bliver grebet ind.«
Noget tyder da også på, at præsident Dmitrij Medvedev har tænkt sig at gribe ind. Nogle iagttagere mener endda, at de mange politiovergreb er en kærkommen anledning for præsidenten til at reformere og stække politiets og de såkaldte magtministeriers magt.
Ja, analytikeren Andrej Piontkovskij mener endda, at det hele er et led i bataljen mellem præsident Medvedev og premierminister Putin, som bygger sin magtbase på sikkerhedsorganerne.
Mens Putin netop har lovet boliger til alle pensionerede politi- og militærfolk, har Medvedev lovet sin menneskerettighedskommission, at han vil presse på for et opgør med politiets, dommernes og fængslernes overgreb. Der bliver nok at se til. Medvedev har allerede fyret 20 topfolk i fængselssystemet, siden advokaten Sergej Magnitsyjs død i det berygtede Butyrka-fængsel i Moskva. Og hans egen chef for hele fængselssystemet sagde mandag, at hele det russiske fangelejrsystem er »en tung arv efter Stalin og må erstattes med et moderne fængselssystem efter vesteuropæisk mønster«.
Der er ellers god grund til, at Rusland har fængsler og fangekolonier med god plads. En rapport afslørede forleden, at korruptionen, hvoraf politiet, embedsmændene og dommerne tegner sig for størstedelen, i dag udgør en tredjedel af Ruslands bruttonationalprodukt.


