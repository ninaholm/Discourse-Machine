Skrappere EU-kontrol af finansmarkeder
De største EU-lande aftalte søndag på et møde i Berlin at indføre skrap-pere regler på finans-markederne og øget kontrol af kapitalfonde
Lederne af EU-s største økonomier mødtes søndag. Og udenfor mødtes demonstarnter med masker af regeringslederne.


 Stats- og regeringscheferne for EU's største økonomier har i Berlin aftalt konkrete skridt til at øge kontrollen med de internationale finansmarkeder.
Tysklands forbundskansler, Angela Merkel, havde i går sat sine kolleger fra Frankrig, Storbritannien, Italien, Spanien og Holland samt EU-Kommissionens ledelse og det tjekkiske EU-formandskab stævne for at finde fælles, europæisk fodslag forud for et G20-topmøde i foråret. 
Overraskende hurtigt enedes de om, at hedge- og kapitalfonde, som spekulerer i store afkast ved investeringer, skal underkastes en kontrol uden smuthuller. Samtidig skal skattely heller ikke længere kunne køre deres eget løb, så stater, der nægter at efterforske sager om skatteflugt, risikerer at blive idømt sanktioner. Det fremgår af udkastet til slutdokumentet, som det tyske nyhedsbureau dpa har fået fat i.
En anonym tysk regeringskilder bekræfter over for det franske nyhedsbureau AFP, at "der ikke længere er nogen af deltagerne, der sætter spørgsmålstegn ved behovet for en direkte kontrol af hedgefonde".
Intern uenighed
Angela Merkel, har inviteret sine kolleger i et forsøg på at finde fælles fodslag forud for et G20-topmøde i foråret. 
På topmødet for verdens 20 største økonomier den 2. april i London skal der aftales konkrete skridt for at få verdensøkonomien skudt i gang igen og forhindre fremtidige finanskriser. 
Siden G20-lederne i november i fjor mødtes i Washington, har finanskrisen udviklet sig til en global recession, og søndagens samtaler i den tyske hovedstad ventes overskygget af intern europæisk uenighed om de rette værktøjer til at få styr på krisen. "Europa bør fremlægge konkrete løsningsforslag til at få ført handlingsplanen ud i livet," hedder det i den tyske finansminister Peer Steinbrücks diskussionsoplæg til søndagens samtaler.
Flere af deltagerne er mest optaget af, hvorvidt enkelte EU-lande beskytter deres egne markeder på bekostning af andre medlemslande. Blandt andet beskylder Tjekkiet Frankrig for protektionisme, efter at præsident Nicolas Sarkozy har opfordret franske bilfabrikker til at flytte deres produktion hjem fra østeuropæiske EU-lande og bebudet en omfattende hjælpepakke for den kriseramte franske bilindustri.

