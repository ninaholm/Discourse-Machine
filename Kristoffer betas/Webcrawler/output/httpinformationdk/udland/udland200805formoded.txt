Formodede terrorister anholdt



 Yemen har anholdt 11 formodede al-Qaeda-terrorister, fremgår det torsdag af en statsdrevet yemenitisk hjemmeside . Gruppen blev taget til fange i hovedstaden Sanaa og har givet oplysninger forbundet til 'terrorhandlinger udført af al-Qaeda,' hed det på www.26sep.net, der er talerør for Yemens forsvarsministerium. Yemen kastede sig ind på USA's side i 'kampen mod terror' efter angrebet den 11. september 2001, men landet opfattes stadig i Vesten som et fristed for militante islamister. Adskillige militante er blevet anholdt i Yemen for at have deltaget i bombning af vestlige mål og sammenstød med myndighederne.  

