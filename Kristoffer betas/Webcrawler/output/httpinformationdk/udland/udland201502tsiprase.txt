Tsipras: ’Europa står ved en korsvej’
Efter valgsejren er frontfigurerne i den nye græske regering på rundrejse til de europæiske hovedstæder for at vinde opbakning til et opgør med sparepolitikken. Der er brug for en systematisk løsning på en systemisk krise, hævder grækerne
Syrizas støtter fejrer valgsejren. Siden er den nye regerings ledere taget på tur rundt i Europa for at argumentere mod den europæiske sparepolitik.


 Allerede til sommer kan Europa begynde at se en ende på krisen. Sådan lød den optimistiske vurdering fra Grækenlands nyudnævnte finansminister, Yanis Varoufakis, da han i går var i Rom for at møde sin italienske kollega, Pier Carlo Padoan. Men for at den spådom skal gå i opfyldelse, kræver det indrømmelser fra EU-partnerne. Forudsætningen er en bred erkendelse af, at den græske gæld på 321 mia. euro eller 175 procent af landets bruttonationalprodukt er uholdbar, og at den ikke er et lokalt problem, understreger Varoufakis:
»Det er på tide at sige, at der ikke er en græsk krise, en italiensk krise og en irsk krise, men en systemisk krise, som skal løses på systematisk vis, hvilket Europa ikke har gjort, men kun ladet som om, at man gjorde.«
Besøget i Rom var tredje stop på den græske finansministers diplomatiske rundrejse i Europa efter besøg i Paris og London. Senere på ugen skal han mødes med lederen for Den Europæiske Centralbank, italieneren Mario Draghi, og Tysklands finansminister, Wolfgang Schäuble. Situationen i Italien, som har en statsgæld på omkring 2.160 mia. euro svarende til 137 procent af landets BNP, er ifølge Varoufakis et bevis på, at eurokrisen er blevet håndteret på irrationel vis med moralske dogmer i stedet for en seriøs analyse af tingenes tilstand.
For selv om italienerne lever op til alle eurozonens budgetkrav, bliver landets statsgæld ved med at stige.
»Når det sker, vil det sige, at der er noget galt med eurozonens arkitektur. Hvis I har det sådan, så har Grækenland ikke en chance,« siger Varoufakis.
Risikabel lærestreg
Hvis grækerne skal have en chance, kræver det ifølge landets nye regering et opgør med de seneste års krisestyringspolitik. Ifølge Financial Times’ Wolfgang Münchau ser Tyskland dog ingen grund til at give efter for den venstreorienterede regering i Athen. I tyskernes optik vil en græsk udtræden af euroen første og fremmest være »en ulykke for grækerne, et mindre chok for eurozonen og en ikkebegivenhed for verdensøkonomien«, skriver Münchau.
Det var nogenlunde det samme ræsonnement, der lå bag den amerikanske regerings beslutning om at lade investeringsbanken Lehman Brothers gå konkurs i 2008. Men det, der var ment som en nyttig lærestreg uden store konsekvenser for økonomien, endte med at udløse en global finanskrise. Således udtalte den britiske finansminister, George Osborne, efter sit møde med Varoufakis mandag, at spændingerne mellem Grækenland og de stærkeste lande i eurozonen udgør »den største risiko for verdensøkonomien«. USA’s præsident, Barack Obama, blander sig også i diskussionen:
»Man kan ikke blive ved med at klemme lande, der befinder sig midt i en økonomisk nedtur. På et tidspunkt bliver man nødt til at lave en vækststrategi,« sagde Obama søndag i et interview på CNN og tilføjede, at det er svært at skabe positive forandringer, når almindelige grækere oplever et dramatisk fald i deres levestandard.
»På sigt kan det politiske system og samfundet ikke holde til det.«
Slut med trojkaen
På hjemmefronten nyder venstrefløjspartiet Syrizas og højrepartiet Uafhængige Grækeres usædvanlige koalitionsregering foreløbig bred opbakning. Ifølge en ny meningsmåling støtter 67 procent af den græske befolkning regeringens ivrige bestræbelser på at ændre situationen. Afspærringerne foran parlamentet i Athen er blevet fjernet, og politiet har fået besked på kun i helt ekstreme situationer at bruge tåregas mod demonstranter. Samtidig har regeringen hyret den amerikanske investeringsbank og konsulentvirksomhed Lazard som rådgiver i forbindelse med forhandlingerne om håndteringen af den græske gæld. En eventuel omstrukturering vil kun vedrøre den græske stats gæld til offentlige kreditorer. Hvis denne del af gælden bliver nedskrevet med omkring 50 procent, vil den græske statsgæld blive bragt ned på et tåleligt niveau på mellem 100 og 120 procent af BNP, hævder Lazard. Samtidig er den græske regering tilsyneladende ved at vinde lydhørhed for sit krav om et opgør med den såkaldte trojka, som består af repræsentanter for EU-kommissionen, Den Europæiske Centralbank og Den Internationale Valutafond. Grækerne slår på behovet for en politisk løsning på krisen. Til den tyske erhvervsavis Handelsblatt udtaler EU-kommissionens formand, Jean-Claude Juncker, at trojkaens tid måske er forbi, og at han er indstillet på at finde et alternativ. Det vil regeringen i Berlin dog ikke høre tale om.
»Trojkaen er en del af den aftale, som Grækenland har underskrevet med kreditorerne, som har lånt landet 240 mia. euro, så Juncker har ikke ret til at aftale inspektionernes ophør med regeringen i Athen,« udtaler Schäuble.
Kritisk refleksion
Samtidig med Varoufakis’ besøg hos sin italienske kollega var Grækenlands nye premierminister, Alexis Tsipras, i Rom for at mødes med Italiens ministerpræsident, Matteo Renzi. Det skete på en ganske særlig dag i den italienske hovedstad, da republikkens nye præsident, Sergio Mattarella, få timer tidligere var blevet taget i ed:
»Syrizas succes er baseret på håb og ikke på frygt,« sagde Renzi under de to sydeuropæiske regeringslederes fælles pressemøde. Den interne opposition i Renzis parti, PD, havde inden mødet skrevet et åbent brev med en opfordring til den italienske regering om at støtte grækernes forslag:
»Vi bør gribe denne politiske mulighed for at reformere euroens indretning, der har vist sig at være uholdbar såvel økonomisk som demokratisk,« hedder det blandt andet i brevet, der også opfordrer Renzi til at gøre sig til talsmand for »en dyb, kritisk refleksion« hos de europæiske socialdemokrater: »Det er uomgængeligt for at ændre på en kulturel og politisk struktur, som har vist sig at være underlegen og magtesløs over for det liberalistiske paradigme hos de konservative europæere og over for de stærkeste landes interesser.«
Tsipras understreger, at europæerne ikke bør frygte den nye regering i Athen, men snarere »den blindgyde, der har ført til, at gæld bliver refinansieret med nye lån fra europæernes lommer«:
»Der er brug for et skift i Europa; i stedet for angstens og usikkerhedens politik har vi brug for social sammenhængskraft og vækst,« siger Tsipras og tilføjer:
»Europa står ved en korsvej, og Grækenland har tænkt sig at bidrage til den politiske forandring.«

