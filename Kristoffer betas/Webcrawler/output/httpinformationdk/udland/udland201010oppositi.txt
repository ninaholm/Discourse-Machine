Oppositionen vokser i Tanzania
Opposition og regering kæmper indædt om stemmerne til søndagens valg i den mangeårige danske bistandsdarling Tanzania. Det tegner godt for demokratiet og mindre godt for præsidenten
Præsident Kikwete og regeringspartiet CCM har i årevis siddet på magten i Tanzania, men ifølge de seneste meningsmålinger er oppositionen blevet stærkere, og manden her, oppositionens præsidentkandidat Willibrord Slaa, har overraskende gode chancer for at vinde valget på søndag.


 ARUSHA - Det er et typisk tegn på valgkamp, når der er vejarbejdere og store bunker af grus langs vejene i Tanzania. Så kan alle hjemme i baglandet jo se, at politikerne gør noget aktivt for deres vælgere. Så skidt med at vejarbejdet forekommer temmelig tilfældigt, og at arbejdssjakket sandsynligvis er betalt af den lokale MP's egne lommer. De sidste par måneder har der været mange grusbunker langs vejene i de tanzaniske landsbyer.
Men efterhånden som søndagens præsident- og parlamentsvalg nærmer sig, er det også tydeligt, at det siddende regeringsparti CCM ikke skal regne med at komme helt så let til sejren denne gang. De knap 20 millioner vælgere i Østafrikas største demokrati har for første gang et reelt alternativ. Der har været afholdt flerparti-valg i Tanzania tre gange tidligere, men det er først nu, den politiske opposition for alvor har fået ørenlyd. I de seneste par uger er oppositionens blå-hvid-røde flag kommet op på flere og flere husgavle, motorcykler og taxabusser. Og selv om præsident Kikwete smiler venligt ned til befolkning fra meterhøje billboards, spår meningsmålinger, at oppositionens præsidentkandidat, Willibrord Slaa, har overraskende gode chancer for at vinde over ham.
Opdigtede medarbejdere
Regeringspartiet CCM har ellers siddet tungt på taburetterne både lokalt og nationalt lige siden befrielsen. Partiet har levet højt på legitimiteten fra Nyerere - den store landsfader, der i sin tid overtog landet fra koloniherrerne og med stor støtte fra ikke mindst Danmark skabte en nation med sine socialistisk inspirerede principper om ujamaa - det store fællesskab. Ved sidste valg fik oppositionen kun godt 20 procent af stemmerne.
Men den demokratiske opvågnen er god nok. I befolkningen er der stigende utilfredshed med manglen på fremskridt. De mange gyldne valgløfter, som i sin tid bragte Kikwete til magten, giver bagslag nu, hvor størstedelen af befolkningen stadig oplever, at fattigdom, dårlig uddannelse, ringe sundhedssektor og mangel på job er daglige udfordringer. Samtidig har de tanzaniske medier afsløret utallige sager om embedsmisbrug, og hvordan befolkningens penge bliver opslugt af f.eks. dyrt indkøbte ministerbiler og generel dårlig forvaltning.
Tidligere på året kom det frem, at sundhedsministeriet hver måned udbetaler løn til over 1.000 'spøgelsesmedarbejdere', til trods for at de er enten pensionerede, afdøde eller slet og ret opdigtede. Den type afsløringer har skabt mistillid og uro, også internt i regeringspartiet. CCM-kandidater, der før følte sig sikre i sadlen, er under hårdt pres fra ofte yngre og mere progressive typer.
»Hvis du sover bare to minutter, risikerer du at komme tre mål bagud,« har præsident Kikwete efter sigende advaret sine egne partifæller om undervejs i valgkampen.
Og han har ret, for når man taler med folk, er de tilbøjelige til at give oppositionspolitikerne ret, når de taler om, at der skal nye boller på suppen. Og tanzanierne, som elsker deres mobiltelefoner, modtager og videresender en lind strøm af sms'er med mere eller mindre troværdige rygter og propaganda fra de nye politiske aktører. Det ser ud som om, de ellers så konfliktsky tanzanierne har fået smag for den politiske debat.
Medier ind i kampen
»Nu om stunder bruger befolkningen medierne til at tale åbent ud om valgkampen og til at diskutere de forskellige kandidaters og partiers evner,« siger Ananilea Nkya, der er leder af TAMWA - Tanzania Media Womens Association. Også Steve Lee, senior rådgiver for FN i Tanzania, nævner mediernes seriøsitet som en af årsagerne til, at demokratiet trives bedre i Tanzania end hidtil.
»De tanzaniske medier har været meget klare i definitionen af deres egen rolle i forbindelse med valget. De tager det meget seriøst og har været i stand til at tale for sig selv,« siger han. En situation som langt fra er kutyme i afrikanske lande og heller ikke i Tanzania, hvor de største mediehuse er ejet af enten regeringen eller andre politiske spillere.
Boykotter tv-debatter
Til gengæld har regeringspartiet i et pr-stunt, der er svært at tolke som andet end panik, decideret forbudt samtlige sine kandidater - præsidenten inklusive - at deltage i direkte transmitterede tv-programmer. Nu diskuterer man så lystigt, om det er frygten for at miste point i debatten eller tværtimod overlegen arrogance, der ligger bag regeringspartiets boykot af tv. Og selvfølgelig er der også stadig mange - ikke mindst unge - som er skeptiske og ikke mener, det kan betale sig at stemme overhovedet. Nogle har endda solgt deres valgkort videre for så lidt som 50 kroner.
Alligevel ser det lysere ud for demokratiet, mener FN-rådgiveren Steve Lee. Den voksende mistillid er en del af udviklingen. For eksempel ligger Tanzania langt bedre end de øvrige østafrikanske lande i det anerkendte Mo Ibrahim Index, som vurderer nationer ud fra sikkerhed, menneskerettigheder og social udvikling. Tanzanias regering har et godt ry internationalt og høster anerkendelse for sin vilje og evne til at tage imod flere flygtninge end noget andet land i verden. Dertil kommer, at Tanzania plejer at have en valgdeltagelse på over 70 procent. Og etnisk betonede uroligheder, som dem man så i nabolandet Kenya efter det seneste præsidentvalg, har de fleste meget svært ved at forestille sig i Tanzania. Ifølge journalisten Ananilea Nkya er der dog stadig langt endnu, før demokratiet fungerer optimalt.
»Den nationale valgkommission er i lommen på den siddende regering. Og så hersker der en dybtliggende tradition for, at offentligt lederskab er noget, man kan købe sig til hos befolkningen, fordi de fleste stadig er fattige og dårligt uddannede,« siger hun. Det forklarer, hvorfor det betaler sig at smide grus på vejene.


