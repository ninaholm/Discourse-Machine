Beduiner tager flygtninge som gidsler
Mange af immigranterne i Israel er blevet taget til fange, torteret og udsat for pengeafpresning på deres færd fra Eritrea til Israel
 
	21-årige Daniel Angosom er flygtet fra Eritrea til Israel. Nu sidder han i en ’åben facilitet’ i Israel


 
	Undervejs på sin flugt fra Eritrea til Israel blev 21-årige Daniel Angosom taget til fange af en beduinbande, som transporterede ham ud i Sinai-ørkenen. Her blev han sammen med 30-50 andre flygtninge holdt fanget i små skure, fortæller han.

	»Beduinerne havde våben, og de slog mig i hovedet, mens de bad mig ringe til mine forældre i Eritrea. Jeg skulle sige, at hvis de ikke skaffede flere tusind dollar i løbet af to uger og overførte dem, ville jeg blive slået ihjel,« siger han.

	I løbet af de uger, Daniel sad fanget, blev han tævet gentagne gange. Han fik bind for øjnene i flere døgn og blev tvunget til at ryge marihuana. Fra skuret hørte han, hvordan både kvinder og mænd blev voldtaget.

	Andre fik skåret hænder og fødder af for at presse familierne til at betale løsepenge. Nogle døde af den hårdhændede behandling.

	På vand og brød i ørkenen

	Mens Daniel blev holdt fanget af beduinerne, solgte forældrene deres hus i Eritrea og lånte penge af venner og familie for at få sønnen løsladt. Daniel skammer sig stadig over at have sat sin familie i den situation.

	»Jeg sagde til dem, at de skulle lade være med at sælge, for jeg ville hellere selv dø end at vide, at alt, hvad de har arbejdet for, blev taget fra dem,« forklarer han.

	Beduinerne modtog pengene fra Daniels forældre og løslod Daniel og to andre mænd. De fik et stykke brød og en halv flaske vand i hånden og besked om at følge beduinens fremstrakte finger et døgn i retning mod den israelske grænse. På det tidspunkt havde Daniel været på flugt i omkring fem måneder. De tre mænd nåede grænsen og blev samlet op af en israelsk officer i bjergene på grænsen til Sinai.

	Ifølge en rapport fra Amnesty International publiceret i foråret 2013 om overfaldene på flygtninge i Sinai er Daniels historie langt fra enestående. 7.000 af de omkring 55.000 migranter, der befinder sig i Israel, har været udsat for tortur. De fleste kidnapninger sker omkring flygtningelejrene på grænsen mellem Sudan og Egypten. Her bliver flygtninge fra Sudan og Eritrea handlet af forskellige kriminelle bander på ruten gennem Sinai. Beduinernes udnyttelse af de afrikanske flygtninge har ifølge Amnesty International stået på i omkring tre år. Flertallet af flygtningene ender i Israel.

