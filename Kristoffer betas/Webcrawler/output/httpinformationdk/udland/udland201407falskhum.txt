Falsk humanitær pause
I dag er Gaza uden elektricitet, der er mangel på vand, og nogle steder er vandforsyningen helt stoppet. Mange mennesker har ikke været i bad i mange dage


 Dagbog fra krigen
Onsdag den 30. juli hørte vi pludselig i nyhederne om en humanitær våbenhvile fra kl. 15.00 til kl. 19.00 i Gaza. Pausen var blevet unilateralt besluttet og annonceret fra israelsk side og blev ikke accepteret af Hamas. Da beboerne i Gaza hørte om pausen, besluttede mange at gå ud. Nogle besøgte deres familier, mens mange andre gik på markedet for at skaffe sig basale fornødenheder. Andre løb hen til et bageri, hvor de stod i lange køer for at få brød til deres familier.
Jeg var blandt dem, der besluttede at gå på besøg hos familien. Jeg ringede til min mor og sagde, at jeg var på vej. Som sædvanlig sagde min mor, at jeg ikke skulle vove mig ud, men jeg fortalte hende, at der var blevet annonceret en pause i beskydningerne, og at jeg havde lyst til at se, hvordan hun og far havde det. Jeg købte vand til hende og gik op ad trapperne til ottende etage, fordi der ikke var elektricitet. På trappen var der mørkt, og mange af naboerne havde åbne døre, fordi det var meget varmt. Da jeg ankom, fortalte min mor, at de ikke havde haft elektricitet eller rindende vand i to dage. I dagene inden havde hun fyldt nogle små beholdere for at have vand til personlig hygiejne. Planen var selvfølgelig ikke at blive længe hos mine forældre. Besøgets formål var kun at se til mine gamle og syge forældre. Efter tre kvarter var jeg ved at gå, men så lød der en stor eksplosion, og så endnu én. Klokken var endnu ikke 19.00! Min mor gik i panik, fordi hun var bekymret for, hvordan jeg skulle komme hjem. Vi vidste ikke, hvor eksplosionen var, eller hvad der var målet. For at være helt ærlig vidste jeg heller ikke selv, hvordan jeg skulle reagere. Jeg så på mine forældre, og jeg så på mine døtre, som begyndte at blive bange! Jeg forsøgte at bevare roen. Til sidst tog jeg en beslutning om at gå hurtigt hjem. Gudskelov nåede vi uskadte frem.
Vi må vente
Så snart jeg ankom, tændte jeg for nyhederne og fik at vide, at et af markederne i den gamle by var kommet under hård beskydning fra den israelske hær. 18 var blevet dræbt, og flere end 200 var blevet såret. Mange af de sårede sagde, at beskydningen var begyndt uden forvarsel, og at mange var blevet dræbt på stedet. I dag er Gaza uden elektricitet, der er mangel på vand, og nogle steder er vandforsyningen helt stoppet. Mange mennesker har ikke været i bad i mange dage. Mobilnetværket går snart helt ned. Snart bliver det svært at kommunikere med hinanden. Hospitalerne mangler medicin og brændstof til deres generatorer. Mennesker med naturlige sygdomme tager ikke på hospitalet i Gaza i disse dage, fordi der ikke er plads på grund af alle de sårede. Hvis vi bliver syge, må vi vente, indtil vi får det bedre!
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

