Selvsikkert Tyskland udfordrer Europa
Eurozonens stabilitet står på spil ved dagens topmøde, hvor eurolandene skal blive enige om reglerne for en permanent lånefacilitet. Forud for mødet har Tyskland ført sig usædvanlig offensivt frem med krav om modydelser og er blevet beskyldt for at optræde ueuropæisk. Eksperter varsler en ny grundtone i Tysklands storm-omsuste forhold til Europa
Tyskland og Frankrig kører parløb i diskussionen om euro-hjælpefonden. Forbundskansler Angela Merkel og præsident Nicolas Sarkozy mødtes i fredags på julemarkedet i Freiburg, inden de satte sig sammen for at koordinere
 deres udspil til EU-topmødet
 i Bruxelles, der begynder i dag.


 Et europæisk Tyskland og ikke et tysk Europa, lød forfatteren Thomas Manns berømte opfordring, som blev retningsgivende for tysk udenrigspolitik i forbundsrepublikkens unge år.
Men med eurokrisen hører man stadig flere stemmer blandt eksperter og politikere spørge, hvor længe Tyskland vil føle sig bundet af sin historiske forpligtelse på kontinentet.
Spørgsmålet er blevet aktualiseret af den stærke tyske vækst og gældskriserne i de øvrige eurolande, som har måttet trække på Tyskland for at redde deres finansielle stabilitet. Og en del af svaret skal findes i dag, hvor EUs regeringsledere mødes i Bruxelles for at diskutere en løsning på den vedvarende eurokrise.
EU-eksperten Ulrike Guérot vurderer, at Tyskland er ved at tage afsked med forbundsrepublikkens ungdomsår, hvor transatlantiske relationer og hensynet til det europæiske projekt umiddelbart overtrumfede den skyldplagede nations egne interesser, selv om Tyskland som økonomisk stormagt havde musklerne til at fare hårdere og mere selvoptaget frem:
»Den nye grundtone man kan høre i Tyskland er, at Europa er anstrengende og dyr. Det, der tidligere var et indlysende grundlag i den tyske stats ræson, nemlig at vi er en støttepille i den europæiske integration, er gået delvist tabt«, siger Guérot, der leder Berlin-afdelingen af den pro-europæiske tænketank European Council on  Foreign Relations (ECFR).
»I politiske kredse er man ganske vist klar over, at det ikke går uden Europa. Det, man søger, er en ny ligning for Europa,« siger Guérot til Information.
Den vurdering deles af Tanja Börzel, der er leder af Jean Monnet-centeret for Europæisk Integration på Freie Universität Berlin. Ifølge Börzel vil den tyske forpligtelse i forhold til Europa vare ved, men hun understreger, at den i fremtiden vil indebære betingelser:
»Tyskland er ikke imod europæiske løsninger. Vi har forhindret, at eurokrisen har bredt sig uhæmmet, og vi har grund til at håbe, at Spanien og Portugal vil klare sig. Finansminister Schäuble har sagt det meget godt: Vi er ikke grundlæggende imod statslån, men vi er imod en udvidelse af redningsskærmen uden tilsvarende mod- ydelser, der sørger for, at staten ikke uhindret kan udbygge deres gæld, men i stedet må indrette deres skattepolitik på en sådan måde, at de ikke i fremtiden forstørrer gælden. Der mangler betingelser.«
Ueuropæisk adfærd
Det er netop spørgsmålet om betingelser, der står øverst på dagsordenen i Bruxelles. På topmødet skal eurozonens regeringschefer diskutere, hvordan man omformer og juridisk konsoliderer den midlertidige hjælpefond, der i maj i år blev dannet som et svar på den græske statsbankerot. Efter den græske og irske gældskrise, som blev dækket med lånegarantier på 200 milliarder euro, skal valutaen stabiliseres på længere sigt. I fremtiden skal fonden omformes til en permanent redningskrans, som kan kastes ud til nationale budgetter i finansiel nød.
I sidste uge gav Luxembourgs premierminister  Jean-Claude Juncker, der er en erfaren EU-politiker, udtryk for, at Tyskland og forbundskansler Angela Merkels adfærd er »ueuropæisk«.
Kritikken skyldes, at Tyskland og Frankrig inden mødet har afvist Junckers forslag om, at EU i fællesskab optager lån, de såkaldte  »eurobonds«, som skal sikre eurozonens medlemslande mod de internationale finansmarkeder. Ifølge avisen Frankfurter Allgemeine vil et fælleseuropæisk låneoptag  i den foreslåede størrelsesorden ende med at koste de tyske skatteydere i omegnen af 17 milliarder euro om året i forhøjede renteudgifter.
»Jeg kan forstå, at Jean-Claude Juncker er ærgerlig, men der er også gode politiske og økonomiske grunde til at være imod disse statslån. Problemet er, at det er en tysk debat, som skal føres i Tyskland, fordi det er de tyske skatteydere, der skal betale regningen  og ikke Luxembourg,« siger Tanja Börzel og tilføjer som forsvar mod kritikken fra lande som Grækenland og Irland:
»Tyskland har gode politiske og økonomiske grunde til at være imod disse eurolån. Det må være tilladt Tyskland at kommunikere sine interesser. At det ikke altid er forløbet diplomatisk hensigtsmæssigt, er en anden sag.«
De facto-nationalisme
En af Merkels gode grunde til at være imod kollektivt optagne EU-lån er frygten for folkets dom. Tyske politikere får rynker i panden ved den blotte tanke om at skulle forklare deres vælgerbefolkning, som i forvejen betragter finanskrisebetingede spareplaner med stigende skepsis, at hjælp til en kriseramt irsk økonomi har nødvendiggjort skatteforhøjelser og nedskæringer i den offentlige sektor i deres eget land. Tilsammen skylder Irland, Grækenland, Spanien og Portugal tyske kreditinstitutioner i omegnen af en halv billion euro.
Om hjørnet lurer den politiske diskussion om, hvor stor indflydelse EUs stærke lande principielt skal have på svagere medlemslandes økonomiske politik. Som for at slå tonen an bekendtgjorde Frankrig og Tyskland i en erklæring i sidste uge, at de er rede til indbyrdes at tilpasse deres skatte- og arbejdsmarkedspolitikker for at skabe konvergens i eurozonen.
Men først gælder det spørgsmålet om, hvordan en konkret gældsbremse skal se ud, og også det er genstand for tovtrækkeri mellem unionens rige og fattige lande. I en foreløbig erklæring for mødet i Bruxelles bliver der stillet forslag om to afgørende sætninger som tilføjelse til den nuværende paragraf 136 i Lissabon-traktaten, som omhandler konvergenskravene:
»De medlemsstater, der har euroen som valuta, kan indføre en stabilitetsmekanisme, der sikrer eurozonens stabilitet som helhed. Dermed skal bevillingen af finansiel hjælp ske under strenge betingelser.«
Formuleringen strenge betingelser bærer tydeligt tysk-franske fingeraftryk og kunne udlægges som en henvisning til de automatiske sanktioner, som Tyskland og Frankrig gerne så indført over for lande, der ikke overholder konvergenskravene. Men en sådan udvidelse af Lissabon-traktaten betyder yderligere suverænitetsafgivelse i de nationale parlamenter, hvilket givetvis vil udløse folkeafstemning i eksempelvis Irland, hvor lokale politikere i øjeblikket har mere travlt med at forsøge at undgå massive vælgerlussinger end at skabe en positiv aura omkring det europæiske projekt. Alene af den grund har ledende politikere i gældsramte lande grund til at modsætte sig de automatiske sanktioner, som har udløst beskyldninger om tysk nationalisme.
Ifølge Ulrike Guérot fra tænketanken ECFR er der tale om en form for legitim nationalisme, som ikke skal forstås som en ny tysk nationalfølelse.
»Der er tale om en de facto-nationalisme, en økonomisk nationalisme eller forfatningsnationalisme, som ikke nødvendigvis er forbundet med renationalisering af Tyskland. Det virker kun sådan, fordi Tyskland med sin tyngdekraft de facto er afgørende i det europæiske system. Noget af debatten om redningskransen går derfor også på, at der i sidste ende kun sker det, Tyskland vil. Eller også sker der ikke noget.«
Om Tyskland vil have held med at få gennemført tilfredsstillende betingelser for en europæisk krisemekanisme, vil vise sig på de kommende dages topmøde i Bruxelles.

