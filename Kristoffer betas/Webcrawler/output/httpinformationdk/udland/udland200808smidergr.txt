Smider granitblokke i Vadehavet



 Aktivister på to Greenpeace-skibe dumpede i går over 150 granitblokke på hver to-tre ton på bunden i den tyske del af Vadehavet. Formålet med aktionen ud for øen Sild (Sylt) er at beskytte et havområde, der af EU er udnævnt til "særligt beskyttelsesområde" i det såkaldte Natura 2000-netværk, men som ødelægges af fiskeri med bundtrawl og udvinding af sand og grus. Det skader havmiljøet og bestanden af tunge og rødspætte, ligesom revet bliver ødelagt, lyder det fra Greenpeace i Tyskland. 
Såvel tyske som danske både fisker i området. Stenblokkene skal forhindre dem i at bruge bundtrawl, som ødelægger alt liv på havbunden. Det er Greenpeaces mål at sænke i alt 1.000 stenblokke ned som barrierer i vandet. 
Aktionen får SF og De Radikale til at beskylde miljøminister Troels Lund Poulsen (V) for smøleri, fordi han ikke som lovet har sendt forslag til nye Natura 2000-områder til vands i høring inden sommerferien. Miljøministeren svarer, at han kommer med forslagene meget snart.
ritzau

