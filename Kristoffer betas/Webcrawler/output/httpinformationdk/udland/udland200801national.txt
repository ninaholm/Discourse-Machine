Nationalist vinder første runde



 Det radikale serbiske partis præsidentkandidat, Tomislav Nikolic, vandt søndag den første runde i landets præsidentvalg. Nikolic opnåede 39.6 procent af stemmerne efterfulgt af Boris Tadic, Serbiens nuværende præsident med 35,5 procent skriver det serbiske nyhedsbureau, Tanjug.
Anden og afgørende valgrunde er 3. februar og valget følges tæt af resten af EU, fordi udfaldet sandsynligvis vil få afgørende på de igangværende forhandlinger om Kosovo-provinsens fremtidige status og Serbiens mulige optagelse i EU. 
61 procent af Serbiens 6,7 millioner registrerede vælgere afgav deres stemmer, hvilket er det højeste siden Slobodan Milosevics fald i 2000. 
Den nuværende provestlige midterpolitiker, præsident Tadic er modstander af uafhængighed til Kosovo, men er parat til at indgå en aftale om tættere samarbejde med EU, også selvom Unionen overtager overvågningen af Kosovo som optakt til en anerkendelse af territoriet som selvstændigt. 
Nikolics Radikale Parti støttede derimod Slobodan Milosevic i Balkan-krigene i 1990erne. Lørdag sagde Nikolic til den franske avis Le Monde, at EU's sammenkædning af Kosovos fremtid med de serbiske EU-forhandlinger viser, at "Bruxelles ikke respekterer os og vi er derfor tvunget til at vende os mod Rusland." 
AG

