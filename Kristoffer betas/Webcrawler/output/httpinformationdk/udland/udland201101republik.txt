Republikansk retorik kædes sammen med attentat
Demokratiske politikere og kommentatorer antyder, at Tea  Partys og Republikanernes voldsbetonet polemik skaber et  klima, som opmuntrer til vold mod politikere i USA. Deres  anklage afvises pure af Tea Party-ledere
Attentatet på kongresmedlemmet Gabrielle Giffords har forskrækket det meste af USA.


 BOSTON - Lørdagens attentat på kongresmedlem Gabrielle Giffords i grænsestaten Arizona kan få betydelige følger for det politiske landskab i USA, alt afhængig af om gerningsmanden havde politiske motiver, eller om han erklæres for sindssyg.
Allerede lørdag aften bebudede Republikanernes flertalsleder i Repræsentanternes Hus, Eric Cantor, at behandling af og afstemninger om lovforslag og resolutioner vil blive indstillet i næste uge. Han nævnte specifikt en resolution, der har til formål at skrotte den omstridte sundhedsreform vedtaget af Demokraterne i 2010.
Udsættelsen af afstemningen om sundhedsreformen, planlagt til onsdag, er en vigtig gestus fra Republikanernes side. Intet andet  lovinitiativ under præsident Barack Obamas styre har skabt så meget polarisering i USA, og det var selvsamme reform, der udløste voldsomme problemer for Demokratiske kongresmedlemmer som Gabrielle Giffords i partiets udsatte valgkredse under valgkampen i 2010.
Flere Demokratiske kongresmedlemmer nævnte i går, at den ophedede politiske retorik kulminerede under valgmøder i sommeren 2009, da præsidentens lovforslag til en sundhedsreform blev fremlagt.
»Det var første gang, jeg følte, at vreden kunne slå over i en fysisk trussel,« sagde tidligere Demokratiske kongresmedlem William Delahunt fra Massachusetts til Boston Globe. »Det var noget utroligt intenst, virkeligt irrationelt over det. Folk var så vrede, at de ikke engang lyttede til svarene på de spørgsmål, de stillede.«
Palins skydeskive
De irrationelle, Delahunt refererer til, er aktivister fra Tea Party-bevægelsen, som i løbet af 2010 planlagde og gennemførte en kampagne mod Demokrater, der havde stemt ja til sundhedsreformen. Sarah Palin gik endda så langt, at hun på sin Facebooks-side offentliggjorde et USA-kort med skydeskiver cirklet omkring Demokrater i udsatte valgkredse, herunder Giffords'.
Palin beordrede Facebook-siden fjernet lørdag.
I Giffords valgdistrikt i Arizona vandt tidligere marineinfanterist og Irak-veteran Jesse Kelly det republikanske primærvalg i foråret med støtte fra lokale Tea Party-aktivister. I en avisannonce fra valgkampen inviterede han vælgerne til at skyde til måls med en M-16  riffel: »Lad os sigte mod sejr i november,« lød det i invitationen. »Kom og hjælp os med at fjerne Gabrielle Giffords fra hendes embede ved at skyde til måls med Jesse Kelly«.
Den mistænkte attentatmand, Jared Loughner, benyttede tilfældigvis også en M-16 riffel til at begå attentatet mod Giffords og 19 andre personer, der deltog i hendes orienteringsmøde lørdag formiddag i Tucson. Seks mennesker mistede livet. I går forudsagde læger på det lokale hospital, at Giffords vil overleve og muligvis med en nogenlunde intakt hjerne, hvilket anses for at være ekstremt sjældent efter den type  hjerneskader.
'Kultur af overdrivelser'
Intet i Loughners MySpace-tekster og YouTube-vidoer tyder på, at han har været involveret i Tea Party-aktiviteter eller at han er blevet direkte påvirket af Sarah Palins og andre højtstående politiske lederes voldsbetonede retorik. Men nogle passager synes at være inspireret af Tea Partys ideologi.
Venstreorienterede kommentatorer fremhæver i stedet det polariserede politiske klima i USA som et element, der kan få mentalt forstyrrede mennesker til at gribe til voldelig handling. Den anerkendte politiske kommentator Matt Bai skriver f.eks. i The New York Times, at det ikke er fordi, politiske lederskikkelser opmuntrer til vold og hysteri. »Det er snarere, at de bliver betaget af en kultur af overdrivelser og nyder at få bifald for deres politiske retorik, og at de ligesom (højreorienterede) bloggere og tv-værter synes at miste kontrollen over ordets magt,« skriver han.
Tea Party-aktivister og Republikanske ledere er ikke de eneste, der gør sig skyldige i at anvende ophedet retorik mod politiske modstandere. George W. Bush blev f.eks. af kommentatorer på USA's venstrefløj kaldt 'Hitler', og det er ikke ualmindeligt at høre Demokratiske aktivister tale yderst nedladende om medlemmer Tea Party og Republikanske politikere og kalde dem 'fascister'.
Ledere inden for Tea Party-bevægelsen afviste i går på det bestemteste, at deres polemiske karakter skulle have noget at gøre med det voksende antal dødstrusler mod politikere, herunder medlemmer af Kongressen.
I et interview med websitet Talking Points Memo ville Allyson Miller, lederen af den 500-medlemmer store Tea Party-afdeling i Tucson-området, heller ikke love at nedtone retorikken.
»Vi skal ikke undertrykke vores ytringsfrihed,« sagde hun.



