Hundredtusinder på gaden verden over for klimaet
Arrangørerne vurderer, at der var samlet 310.000 på gaden for at fokusere på klimaet forud for FN-møde tirsdag
 310.000 var på gaden for klimaet i New York søndag


 Opbakningen var stor, da flere demonstranter verden over gik på gaden med budskabet om en grønnere klode forud for FN's klimamøde i New York på tirsdag.
I New York gik hundredtusinder af mennesker gennem gaderne, herunder FN's generalsekretær, Ban Ki-moon, borgmester Bill de Blasio, tidligere vicepræsident Al Gore og skuespiller Leonardo DiCaprio.
Ban Ki-moon bar en t-shirt med teksten "Jeg er for klimaindsats", mens trommer, horn og slagråb lød i gaderne.
»Det er på denne planet vores næste generation skal leve. Der er ingen plan b,« sagde han til journalister.
Arrangørerne estimerer, at der var samlet op mod 310.000 mennesker i New York, mens omkring 40.000 marcherede gennem London. Der var lignende demonstrationer i Paris, Madrid, New Delhi og Stockholm.
Arrangørerne bag kalder begivenheden den største forsamling fokuseret på klimaændringer siden 2009, hvor tusinder var samlet i København under klimamødet COP15.
Den demonstration resulterede i, at omkring 2000 blev tilbageholdt af politiet.
Scanpix
New Yorks borgmester, Bill de Blasio, afslørede søndag en plan for at reducere drivhusgasserne i byen med 80 procent frem mod 2050.
Samtlige 3000 bygninger, som byen ejer, skal udstyres med energibesparende opvarmning og lyssystemer.
Leonardo DiCaprio var blandt de forreste under dagens demonstration.
»Dette er det vigtigste emne i vores tid. Jeg er utrolig stolt over at være her,« sagde han.
Klimamødet afholdes tirsdag, hvor over 120 stats- og regeringschefer, ministre og lige så mange toperhvervsfolk forventes at deltage.
Her skal de blandt andet komme med forslag til, hvordan CO2-udledningen kan mindskes, og hvordan man kan nå til politisk enighed om en ambitiøs aftale til klimamødet i Paris i 2015.


Scanpix

