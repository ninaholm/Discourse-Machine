Afrikansk åbning på G8-topmøde
Det handler om økonomisk krisestyring, muligheden for en global klimaaftale og glemte løfter til de fattige. Verdens udvalgte ledere har tre dage til det hele og lagde ud med Afrika
-G8 lederne bør yde, hvad de bandt sig til i Glenaegles og stille de lovede midler til rådighed,- sagde FN-s generalsekretær, Ban Ki-Moon, efter mødet mellem G8 lederne og de afrikanske statsledere i går.


 Da den tyske forbundskansler Angela Merkel lukkede og slukkede sidste års G8 topmøde i Heiligendamm, var det med ordene "en stor succes". 
Konklussionen dengang skyldtes blandt andet, at de rige nationer fortsat var enige om at gøre noget ved særligt de afrikanske landes fattigdom. 
"Budskabet til de afrikanske nationer er, at vi er vores ansvar bevidst og vil overholde vores forpligtigelser," lød det fra Angela Merkel. 
Siden er de problemer, som G8 landene mødes om - den globale økonomiske tilstand - blot vokset: Alle troværdige klimaforskere kalder på en seriøs klimadagsorden, prisen på olie sætter næsten dagligt nye rekorder, det samme gælder fødevarepriserne, og de fattige får det ikke bedre. Tvært imod forudser Verdensbanken i deres oplæg til G8-topmødets ledere, at endnu 100-130 mio. mennesker risikerer at blive trukket ned i fattigdom som følge at den seneste tids eksploderende olie- og fødevarepriser. Samme melding lyder fra FN:
"De stigende fødevarepriser udgør den største udfordring, som vi har stået overfor i organisationens 45 årige historie," skriver FN's verdensfødevareprogram, WFP, i en pressemeddelelse forud for dette års G8-topmøde i Japan, hvori de kalder de voksende fødevarepriser for "en stille tsunami." 
Ifølge opgørelser fra FN er prisen på majs steget med 70 procent indenfor det seneste år. Hvede er steget 55 procent, og prisen på ris er eksploderet med 170 procent. Årsagerne til prisudviklingen er både den globale efterspørgsel på fødevarer og især kød, ligesom globale klimaforandringerne tillægges en del af skylden. Men mere end noget andet er det EU og USA's forbrug af biobrændsel, der lægger stadig større beslag på verdens fødevarer. 
Afrikas G8-dag
Set i lyset af den tiltagende udfordring på fødevareområdet var det derfor meget belejligt, at den første af i alt tre dage på dette års G8-topmøde på den japanske ø Hokkaido, stod i Afrikas tegn. Statsledere fra Algeriet, Etiopien, Ghana, Nigeria, Senegal og Tanzania var i den anledning inviteret med til dagens arbejdsfrokost. Her var det dominerende emne, den bistand som G8 landene siden G8 topmødet i Gleneagles i 2005 har lovet Afrika. 
"G8 lederne bør yde, hvad de bandt sig til i Glenaegles og stille de lovede midler til rådighed," sagde FN's generalsekretær, Ban Ki-Moon, efter mødet mellem G8 lederne og de afrikanske statsledere. 
For selvom G8-landene på de seneste tre topmøder har lovet at fordoble bistanden til verdens fattige lande inden år 2015, går det overordentligt trægt med udbetalingen af de ekstra 50 mia. dollar. Beregninger fra de rige landes egen organisation for økonomisk udvikling og samarbejde, OECD, viser, at landene samlet kun har leveret tre mia. Fortsætter tendensen vil der mangle 40 mia. af den lovede bistand i 2015. 
Dagens andet afrikanske emne var Mugabes sololøb i Zimbabwe, hvor han uden modkandidat har erklæret sig som vinder af præsidentvalget den 27. juni. 
USA's præsident, George W. Bush, havde forud for dagens møde med de afrikanske ledere luftet sin holdning til Mugabe, som han kalder "en bandit", og foreslået nye stramme sanktioner overfor Zimbabwe.
Og selvom Tanzanias præsident og aktuelle formand for den Afrikanske Union (AU), Jakaya Kikwete, er enig i beskrivelsen af Mugabe, så vil hverken han eller andre af de afrikanske statsledere tillade yderligere ekstern indblanding i Zimbabwe. Ikke foreløbigt i hvert fald.
"Vi forstår jeres bekymring med hensyn til Zimbabwe, og jeg vil gerne understrege, at den bekymring deles af mange af os på det afrikanske kontinent. Den eneste forskel er vores syn på vejen frem mod en løsning," sagde Tanzanias præsident, Jakaya Kikwete, på det efterfølgende pressemøde.
Dermed synes en løsning på spørgsmålet om Mugabe ikke at være kommet tættere på, ligesom de afrikanske landes tiltro til G8 landenes bistandsløfter efterhånden må kunne ligge på en meget lille sted. Alligevel var dagens positive melding endnu et bistandsløfte. EU's Kommissionsformand, José Manuel Barroso, stillede som forslag forud for mødet med de afrikanske statsledere, at oveskydende EU-landbrugsstøtte på 1 mia. euro skal gives i støtte til udviklingen af afrikansk landbrug. 
Tirsdag og onsdag fortsætter G8 topmødet i Japan, hvor de langt mere komplicerede spørgsmål om en fælles klimadagsorden og løsninger på den globale økonomiske afmatning skal diskuteres. 

