Det grænseløse Europa bliver større



 Natten til søndag den 30. marts blev Schengen-aftalen - som udgør lovfundamentet for det område i Europa, hvor borgerne kan rejse frit uden grænsekontrol og pas - fuldendt med de sidste otte østlande og Malta. Herefter vil der som i resten af Schengen-området heller ikke være paskontrol i lufthavnene i Estland Ungarn, Letland, Litauen, Malta. Polen, Slovenien, Slovakiet, og Tjekkiet.
Udvidelsen startede 21. december, da landene stoppede kontrollen til lands og i havne, men lufthavnene kom altså først med i forgårs.
"Udvidelsen af Schengen-zonen til 24 medlemslande er nu fuldkommen," sagde EU's franske transportkommissær Jacques Barrot i en udtalelse i fredags. 
"Jeg vil gerne understrege den symbolske og konkrete vigtighed af denne forandring... den frie bevægelighed for personer er et af de fundamentale principper (i EU), men det er samtidig noget ganske konkret som vil gøre livet for borgerne i Schengen-zonen lettere," sagde han ifølge euoberserver. 
Irland og Storbritannien står uden for Schengen, mens Cypern, Bulgarien og Rumænien ikke opfylder kriterierne for medlemskab. Schweiz er - på trods af at landet ikke er medlem af EU - tilsluttet Schengen. 

