Kongens fald
Den spanske konge, Juan Carlos, måtte undskylde over for den spanske offentlighed, der ikke mener, at det er i orden at bruge 40.000 euro midt i en krisetid – og slet ikke til at skyde elefanter
Historien om den spanske konges elefantjagt har udløst demonstrationer, avisledere og debatindlæg fra oprørte spaniere, der mener, at det ikke alene er forkert at skyde elefanter, men også at bruge 40.000 euro på en jagttur, når landet befinder sig i alvorlig økonomisk krise.


 I sidste uge ramte den spanske økonomi et foreløbigt historisk lavpunkt. Gælden vokser, indtægterne falder, og antallet af arbejdsløse når hver dag nye højder. Den spanske regeringsleder, Mariano Rajoy, bliver ved at finde nye områder, der skal beskæres, og han beder indtrængende den spanske befolkning om at være tålmodige:
»Vi må spare os ud af krisen,« lyder det.
Og var den spanske befolknings tålmodighed ikke allerede sat på en hård nok prøve, så blev den det i weekenden, hvor landets konge i hast blev fløjet ind fra Afrika med en brækket hofte.
At kongen overhovedet havde været på rejse, var ukendt for alle andre end den spanske regering, hvilket de fleste dog sagtens kan leve med. Selv en konge har ret til et privatliv.
Men da det er kommet frem, at Hans Kongelige Højhed har brugt i omegnen af 40.000 euro på en safari i Botswana – og at hovedformålet har været at skyde elefanter, da fik den spanske offentlighed nok. Opbakningen til det spanske kongehus er styrtdykket, og i i tusindvis af avisledere, klummer og debatindlæg bliver der talt om kongehusets værste krise nogensinde. Det er selvfølgelig ikke kongens safaribudgetter, der har sendt spansk økonomi mod afgrunden, men ligesom ingen gider høre om lønstigninger til bankdirektører midt i en krisetid, så er kongens forbrug på elefantjagt en kende for ekstravagant for de fleste. 
At selve skandalen aldrig var opstået, hvis ikke kongen var faldet under sin jagt, er uden betydning. For han faldt.
Og derfor måtte en meget brødbetynget og næsten uhørlig konge onsdag bryde tavsheden og give det spanske folk en undskyldning.
»Jeg har fejlet. Det skal ikke gentage sig.«
WWF-ærespræsident
Om det så bliver den sidste undskyldning fra kongen, er langtfra sikkert. For hele miseren bliver kun værre af, at kong Juan Carlos siden 1968 har været ærespræsident i den spanske afdeling af Verdensnaturfonden, WWF. Og folkene i WWF synes bestemt ikke, at det klæder en ærespræsident at tage på elefantjagt.
»Vi bliver bestormet med et utal af protester, og hele sagen truer med fuldstændig at undergrave vores troværdighed,« siger den spanske generalsekretær i WWF, Juan Carlos del Olmo, der nu har sendt en officiel anmodning om at mødes i det spanske kongehus. Her forventes det, at kongen må opgive sin ærestitel.

