Amerikansk rapport: Tortur har ikke bekæmpet terror
Ti år efter, at George W. Bush tillod udvidede afhøringsmetoder mod terrormistænkte, konkluderer en amerikansk rapport, at CIA’s brug af tortur har været nytteløs. En erkendelse, der ifølge menneskeretsorganisationer bør ændre ved Danmarks accept af oplysninger fremkommet under tortur
Hjernen bag terrorangrebet mod tvillingetårnene i New York, Khalid Sheik Mohammed, er ifølge sin advokat blevet torteret 183 gange. Nu konkluderer ny rapport, at brugen af tortur har været nytteløs.


 Hjernen bag 9/11 terrorangrebet, Khalid Sheik Mohammed, er ifølge sin advokat blevet udsat for waterboarding 183 gange i forbindelse med afhøringer. En torturmetode, som simulerer drukning. Alle 183 gange er han blevet afklædt, iført ble og lagt på et skråt bræt med et klæde over ansigtet, mens koldt vand hældes over hovedet.
Det våde stykke stof skaber en barriere, som gør det næsten umuligt at trække vejret gennem.
Det var ekspræsident George W. Bush, som i kampen mod terror, gav CIA tilladelse til de såkaldte udvidede forhørsmetoder som waterboarding, søvnberøvelse og langvarige stressstillinger. Hvis oplysninger fremkommet under tortur kan redde uskyldiges liv, er det okay at bruge tortur, lød argumentet. Et argument, der kendes som The Ticking Bomb Scenario.
Men CIA’s tortur af Khalid Sheik Mohammed og andre terrormistænkte har hverken optrævlet netværk af terrorister eller ført til pågribelsen af al-Qaedas tidligere leder Osama bin Laden.
Sådan lyder konklusionen fra Dianne Feinstein, som er demokratisk seniorsenator i Californien og formand for U.S Senate Committee on Intelligence. En komité, som har været tre år undervejs med en 5.000 sider lang undersøgelse af CIA’s afhøringer af terrormistænkte.
Tidligere chef i den amerikanske efterretningstjeneste CIA, Jose Rodriguez, er overbevist om, at afhøringsmetoder som f.eks. waterboarding, har ført til pågribelsen og drabet på al-Qaedas tidligere leder Osama bin Laden. I sin netop udkomne bog Hard Measures forsvarer han USA’s brug af tortur overfor terrormistænkte.
»Jeg har stor tiltro til det, vi gjorde, og er helt overbevist om, at vi har reddet amerikanske liv,« sagde Jose Rodriguez for nylig i programmet ’60 Minutes’ på CBS News.
Selv om den 5.000 sider lange rapport endnu ikke er offentliggjort, kalder Dianne Feinstein Rodriguez synspunkt både tåbeligt og forkert.
En kilde bag den undersøgelsen har nemlig allerede afsløret, at rapporten konkluderer, at CIA’s brug af tortur ikke har haft nogen effekt på bekæmpelsen af terror.
Den konkluderer også, at de oplysninger, der førte til Osama Bin Ladens skjul i den pakistanske by Abottabad, slet ikke stammer fra CIA’s efterretningsarbejde, men fra tip udefra.
Gamle nyheder for center
Hos Rehabiliterings- og Forskningscentret for Torturofre (RCT) glæder man sig over rapportens konklusion.
»For os er det gamle nyheder, at tortur ikke virker. Hvis rapporten viser det, vi allerede ved, bliver vi naturligvis glade, fordi amerikanske politikere har meget stor indflydelse på, hvad folk i andre lande tror på,« siger Karin Verland.
Det synspunkt bakkes op af Claus Juul, som er juridisk konsulent i Amnesty.
Han mener nemlig, at amerikanernes selverkendelse vil få betydning for andre vestlige lande.
»Det er USA’s brug af tortur, der har ’legitimeret’, at vestlige demokratier gerne vil bruge oplysninger, som er hentet gennem tortur. Når USA konkluderer, at de tog fejl, og at tortur ikke virker, må det også påvirke debatten i Danmark,« siger Claus Juul.
Det er nemlig kun et par måneder siden, at udenrigsminister Villy Søvndal kom i politisk stormvejr for sine skiftende holdninger til, hvorvidt Danmark skal bruge oplysninger hentet under tortur.
Først meddelte han, at Danmark ikke længere vil gøre brug af oplysninger fremkommet under tortur af mistænkte i andre lande. Oplysninger, som PET har grønt lys til at benytte.
»Hvis dansk politi har fat i en terrorist, der har koden til en bombe i Magasin, så skal de ikke vige tilbage for tortur,« svarede den konservative retsordfører, Tom Behnke, i den udtalelse, der tilsyneladende gjorde udslaget for, at Villy Søvndal skiftede standpunkt.
»Vores tjenester er nødt til at udveksle oplysninger – også med lande, der anvender afhøringsmetoder, som kan stride mod dansk retsopfattelse,« konkluderede Villy Søvndal og justitsminister Morten Bødskov (S) i en fælles meddelelse. Hermed tilslutter de sig også brugen af The Ticking Bomb Scenario.
Men ifølge Claus Juul hviler de danske politikeres argumenter på en forestilling om Jack Bauer-land, hvor tortur er en rationel spørgeteknik, som giver vigtige oplysninger om terrortrusler.
Men der er ingen eksempler på, at tortur rent praktisk virker, lyder det fra Rehabiliterings- og Forskningscentret for Torturofre. Mennesker, der udsættes for tortur, er nemlig ikke i stand til at give pålidelige oplysninger. Dissociering gør, at de ikke kan skelne mellem virkelighed og fantasi i tortursituationen.
»Det eneste, tortur er effektivt til, er at ødelægge mennesker psykisk og fysisk, til at afstraffe, skræmme og til at få en masse ubrugelige informationer, fordi folk siger hvad som helst for at slippe for torturen,« siger Karin Verland fra RTC.
Håb om selverkendelse
Både Amnesty og RTC håber på, at amerikanernes selverkendelse af, at tortur ikke virker, vil svække The Ticking Bomb- argumentet og få andre vestlige lande til at revidere deres accept af oplysninger, der er fremkommet under tortur.
RTC ser dog et problem i, at det udelukkende er demokrater, som står bag rapporten om CIA’s udvidede afhøringsmetoder
»Det vil ganske givet få republikanerne til at afvise rapportens konklusioner, så de ikke bringer tidligere præsident George W. Bush i fedtefadet,« siger Karin Verland.
Hun mener nemlig, at Bush og andre ansvarlige bør sættes for en domstol, som hvis de kendes skyldige, dømmer dem for deres krænkelser af menneskerettighederne.

