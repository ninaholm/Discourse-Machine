DAG 63: BP - på vej mod aflastningen eller afgrunden?
De to aflastnings-boringer, der skal sikre det endelige stop for olielækagen, er nu nede i flere tusind meters dybde. Hvornår rammer de oliebrønden, rammer de mon rigtigt - og kan det overhovedet løse problemet, spørger man i USA
Spørgsmålet der kommer mere og mere i centrum i BP-katastrofen er: Hvornår stopper det helt? Og stopper det helt? Afgørende er de to aflastningsboringer ind i det undersøiske oliefelt, som BP har været i gang med siden begyndelsen af maj.


 Når man ser på de levende billeder fra kameraerne på bunden af Den Mexicanske Golf, så ser det nu efter 63 dage ud, som det har gjort hele tiden: Skyen af sort olie pumper hidsigt ud i havmiljøet.
Det kan være svært at forstå, når BP samtidig meddeler, at de nu er oppe på at opfange næsten fire mio. liter olie i døgnet via de to sugerør, der er blevet monteret på den lækkende oliebrønd. Det skulle svare til 40-75 pct. af den udstrømmende olie, hvis man regner med den amerikanske regerings bud på den daglige udstrømning. Det ser bare ikke sådan ud.
Spørgsmålet, der mere og mere kommer i centrum, er, hvornår det stopper helt? Eller om det stopper helt?
Afgørende er de to aflastningsboringer ind i det undersøiske oliefelt, som BP har været i gang med siden begyndelsen af maj. De to boringer skal ramme den oprindelige boring i en dybde på knap 5,5 kilometer under havbunden, så trykket i boringen falder, og det bliver muligt at lukke den endegyldigt med boremudder og cement. Den ene aflastningsboring er nu nået tre kilometer ned, den anden 4,8 kilometer - man regner med at være fremme sidst i juli eller først i august.
Men hvad hvis det kikser? Hvis man ikke rammer eller møder problemer på det sidste stykke?
Financial Times beskrev i går, hvordan det tog hele seks måneder fra borestart, da man tilbage i 1979 måtte lave to aflastningsboringer for at lukke et stort udslip fra Ixtoc-platformen på lavere vand i Golfen. Og sidste år kostede det i havet nordvest for Australien fem forsøg, før man ramte rigtigt i bestræbelserne på at bremse et ret begrænset udslip fra Montara-olieboringen. I Den Mexicanske Golf risikerer boreriggenes arbejde at blive afbrudt, hvis nogle af denne sæsons orkaner bevæger sig gennem området.
At ramme den havarerede BP-boring rigtigt vil blive »meget, meget vanskeligt og skal gøres meget, meget omhyggeligt og præcist,« sagde den ansvarlige chef for den amerikanske kystvagt, admiral Thad Allen, på et pressemøde forleden.
Olieskyer
Selv hvis man rammer rigtigt, kan det gå galt, mener nogle.
BP har selv tidligere påpeget som en teoretisk mulighed, at aflastningsboringer kan blive ramt af samme type 'blowout', som i april fik Deepwater Horizon-riggen til at eksplodere. Mindre teoretisk er bekymringen over, at selve den cementforede oliebrønd nede i havbundens sand synes at være blevet beskadiget ved den oprindelige ulykke. Det har unavngivne BP-medarbejdere oplyst til amerikanske medier, og det kan i givet fald betyde to ting: Dels at olie i dag står og siver ud gennem røret et stykke nede i havbunden og derfra siver diffust op til havmiljøet uden chance for BP til at identificere og stoppe det med sugerørs-strategien. Og dels at hverken aflastningsboringerne eller en efterfølgende cementprop i oliebrønden et stykke over havbunden vil stoppe den fortsatte udsivning fra dybet.
Admiral Allen sagde i sidste uge, at »vi ved ikke, om boringen er beskadiget.«
Den amerikanske oliebranche-ekspert Matthew Simmons er til gengæld overbevist om, at røret er beskadiget et sted nede i havbunden, og at der sker en vedvarende udsivning gennem havbunden og op til vandmasserne. Han mener, det bekræftes af registrerede olieskyer nær havbunden flere kilometer fra selve det lækkede olierør.
Skulle dette 'worst case-scenarie' vise sig at være rigtigt, drejer diskussionen over til, hvor meget olie, der egentlig er i feltet? Og hvor længe det derfor kan stå og sive ud i Den Mexicanske Golf?
BP-chef Tony Hayward har under krydsforhør i Kongressen vurderet feltets samlede størrelse til 50 mio. tønder olie, svarende til næsten otte mia. liter. Skulle det kunne stå og sive ud med samme hastighed, som olien lækker nu, vil mareridtet ikke være ovre før om to-fire år.

Information følger løbende oliekatastrofen i denne klumme

