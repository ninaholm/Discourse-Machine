Musharraf truet af rigsretssag
Koalitionsregeringen vil rejse rigsretssag i denne uge - militæret lader general Musharrafi stikken


 "Musaraf skylder mig sgu en tjeneste. Jeg skrev hans hovefagsopgave på forsvarsakademiet". Sådan sagde general Charles Guthrie - den britiske militær chef - nærmest hen for sig selv, da han sad sammen med Tony Blair og spindoktoren Alastair Campbell i bunkeren under Downing Street 10 en sen nattetime i september 2001. Det var knap tre uger efter angrebet på The World Trade Center i New York.
"Hvad sagde du", spurgte Blair. "Tag straks derover!", lød ordren efter sigende fra den britiske regeringschef.
Seks timer senere var general Guthrie på vej med en transportflyver til den pakistanske hovedstad Islamabad. 20 timer senere havde han overtalt sin gamle studiekammerat Musharraf til at støtte Vesten i krigen mod terror og bidrage til omstyrtningen af Talebanstyret i Afghanistan. 
Det var en kovending. Som det eneste land i verden havde Pakistan etableret diplomatiske forbindelser med Taleban-styret, og Musharraf var uden for det gode selskab på grund af det militærkup han havde stået bag i 1999, og fordi Pakistan havde detoneret en atombombe. Men dette ændrede sig med et slag efter Guthries besøg. Siden da har Musharraf været Vestens allierede. 
Rigsretssag
Men nu er Musharraf i krise. Oppositionen ønsker at rejse rigsretssag imod ham.
"Regeringen har i dag truffet beslutning om at indlede rigsretssag mod præsident Musharraf. Sagen vil begynde i næste uge," sagde Pakistans informationsminister Sherry Rehman i går efter et regeringsmøde. 
Ministeren informerede endvidere, at justitsministeren havde afklaret, at "en rigsretssag ikke kan blokeres af domstolene". De ni anklagepunkterne omhandler primært om undtagelsestilstanden sidste år. 
Kort før højesteret skulle tage stilling til lovligheden af hans genvalg til præsidentposten, fængslede Musharraf flere dommere heriblandt retspræsident Iftikhar Muhammad Chaudhry. Fire dage senere - den 7. november - indførte han undtagelsestilstand. Denne varede indtil 15. december i fjor. 
Men dommerne blev genindsat, da oppositionspartierne Pakistans Folkeparti (PPP) og Den Muslimske Liga vandt parlamentsvalget i marts. 
Men hidtil har Musharraf afvist at reagere på truslerne. "Han vil næppe gå frivilligt", lyder vurderingen fra avisen The Nation.
Musharraf er endvidere anklaget for korruption og for at have modtaget penge fra USA.
"Tiden er ved at løbe ud for Musharraf," siger udenrigsminister Shah Mahmood Qureshi, fra PPP.
Arabisk mægling 
En mulighed er, at der findes en midlertidig løsning, som giver Musharraf immunitet fra straf, mod at han træder tilbage. Saudi Arabien har sendt den diplomatiske udsending, Muqrin bin Abdul-Aziz, til Islamabad for at forhandle. 
Abdul-Aziz mæglede i december mellem Musharraf og oppositionen, da præsidenten havde indført undtagelsestilstand.
Men denne gang er situationen anderledes. Ashfaq Parvez Kayani - som afløste Musharraf som hærchef i november - har afvist at blande sig i den politiske konflikt. 
"Militærets neutralitet har været afgørende i denne situation," siger Arif Nizami, redaktør af dagbladet The Nation.
"De lægger ikke længere pres på civile politikere. De har undsagt Musharraf," sagde Nizami fredag til New York Times.
I modsætning til i december har de demokratisk valgte partier tydelig folkelig opbakning - noget, der er blevet understreget af, at Musharrafs tilhængere har tabt flere suppleringsvalg i juni. Det er derfor tvivlsomt om koalitionspartierne vil imødekomme Musharraf.
"Han er ikke i en situation hvor han kan stille krav," siger Asif Ali Zardari - enkemand efter Benazir Bhutto og i leder af Det Pakistanske Folkeparti (PPP). 
I et tv-interview lørdag sagde Zardari, at den fremtidige præsident ville blive fundet i "enighed mellem de to store partier". 
Han antydede, at den næste præsident "kunne blive en kvinde", men nævnte ingen navne. 
Der kræves to-tredje deles flertal for at dømme Musharraf. PPP og Den Muslimske Liga har tilsammen 230 af de 342 pladser i parlamentet. Musharrafs tilhængere har kun 40 medlemmer. 
Se også leder på Bagsiden

