Gode energier til Obama
Der er flere Obama-frivillige end vælgere ved Boulders valgsteder – men det er en god ting


 9.30AM Mountain Time
BOULDER, COLORADO - Jean-Pierre på 5 måneder griner i autostolen i den ene hånd; mobiltelefon gløder i den anden: Willow King har været tidligt oppe og køre gangbesværede ældre fra plejehjemmet til valgstederne. Willow har trukket folk til valgstederne, billedligt og bogstaveligt, siden sidste vinter – næsten et helt langt års valg-aktivisme slutter i dag. Og nu har hun pludselig fri: Frivilligskemaet for vælgerchauffører er overtegnet fra morgenstunden.
Vi er i universitetsbyen Boulder oppe i Rocky Mountains. I Colorado, en svingstat så central, at John McCain om et par timer, midt i afstemningen, kommer og holder et allersidste valgmøde. Colorado er en klassisk råstofstat, hvor byerne altid har været demokratiske og landområderne republikanske, hvor Bush vandt sidst, men Obama har ført i et godt stykke tid. CNN er her, MSNBC er her, nationens øjne hviler på os. 
Men da vi kører ud for at møde vælgerne, er der ikke alene ingen køer ved valgstederne; der er ingen vælgere overhovedet. Valg-aktivisterne, der har forberedt suppeuddeling, tæpper og massageteams til vælgerkøerne, har intet at lave.
»Det er en succes, det er fordi de har stemt tidligt,« forklarer den unge mand, der er sprunget hen til døren ved valglokalet i håbet om, at jeg var en vælger. Folk i Colorado har kunnet stemme den sidste uge, og det har de gjort brug af. 
Alle de nye
Det er faktisk det, Willow, hendes kæreste og hundredetusinder af andre frivillige i Obama-kampagnen har brugt det meste af deres tid på de sidste mange måneder: overhovedet at få folk til at stemme.
»På en måde er dét det mest utrolige,« siger hun. »Alle de mennesker, der er indenfor i demokratiet nu i stedet for udenfor.« Det virker så oplagt, at man næsten ikke forstår hvorfor denne koncentrerede vælgerrekruttering ikke er sket før. Willow mener, det skyldes flere faktorer:
»Den massive rekruttering kom først, da den virkelig var i nogens interesse – som den var det i Obamas denne gang. Og så havde Obama-kampagnen så mange midler, at der var råd til at kæmpe for noget, som var lidt ved siden af hovedmålet - til ikke bare at rekruttere stemmer på ham, men stemmer overhovedet.« 
Jubel og vejrudsigt
19PM Mountain Time
Ungerne smider tøjet og løber skrigende rundt om hinanden, men vi voksne stiller os i en cirkel i Coreys hjemmebyggede hus med hinanden i hænderne. Charlotte fører ordet: 
»Tak for at vi er her sammen, vi håber at den gode energi fortsætter og aftenen går godt.« Willow, Jacques, Corey, Charlotte og deres venner lever som mange andre her i Boulder et anti-forbrugerisk, naturelskende, mediterende og økologisk liv. Flere af dem stemte på den alternative kandidat Ralph Nader i 2000 og har fortrudt det lige siden. 
21PM Mountain Time
Tårerne bryder frem rundt om fjernsynet, da CNN udråber Obama som vinder og panorerer ud over de jublende menneskemængder i Chicago, New York og Kenya. Da klapsalverne, jubelråbene og omfavnelserne er taget af hjemme i stuen, zapper vi forbi det højreorienterede Fox News for at tjekke, om Den Anden Side erkender nederlaget.
Fox News viser en vejrudsigt. Men udenfor begynder fyrværkeriet at springe, og Boulders gader fyldes af unger, der synger, råber »No more Bush« og slår vejrmøller. Ikke bare USA, men også Colorado gik til Obama.

