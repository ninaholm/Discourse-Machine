Bagsiden: Borgmesteren og parkeringsvagterne
Rygtet om, at Rom er uregerlig, er ikke grebet ud af den blå luft, har byens borgmester måttet sande


 Med den mindst mulige indsats har Roms borgmester, Ignazio Marino, skabt de størst mulige problemer for sig selv. Otte ubetalte bøder er grunden til, at Marino ikke blot er kommet under kritik fra oppositionen i den italienske hovedstads byråd, men også har mistet opbakningen i sit eget parti, det socialdemokratiske Partito Democratico.
Sagen om Marinos røde Fiat Panda, der fra juni til august i år kørte rundt i Roms centrum uden den nødvendige tilladelse, har naturligvis fået betegnelsen »Pandagate« i pressen.
Egentlig har borgmesteren tilladelser til at cirkulere i de snævre gader i bykernen i tre biler. Men i juni var der tilsyneladende nogen på kommunen, der glemte at forny den årlige tilladelse på den røde Panda, som Marinos kone bruger. Derfor udløste det et bødekrav, hver gang hun passerede overvågningskameraerne, som registrerer trafikken. Desuden havde det beskedne køretøj stået på en parkeringsplads, som er forbeholdt medlemmer af landets Senat – et privilegium, Marino havde mistet efter sin sejr ved kommunalvalget i fjor. I stedet for at indrømme fejlene og betale bøderne hævdede borgmesteren, at kommunens computere var blevet hacket:
»Nogen er med overlæg brudt ind i systemet for at manipulere med oplysningerne og skade min troværdighed,« sagde Marino mandag og tilføjede: »Jeg vil ikke bøje mig for disse intimideringsforsøg og ved, at de mange ærlige personer, som bekymrer sig om Roms fremtid, er på min side.«
Fornærmede parkeringsvagter
Problemet er, at de i så fald er i mindretal, for borgmesteren er historisk upopulær. Blot hver femte romer har ifølge meningsmålingerne tillid til ham.
Samtidig med Pandagate er borgmesteren i konflikt med byens parkeringsvagter – det er ikke svært at forestille sig en sammenhæng. Onsdag strejkede parkeringsvagterne i protest mod et nyt rotationsprincip, som skal forhindre, at de samme altid patruljerer i de samme kvarterer. Den nye ordning er et forsøg på at gøre op med bestikkelsen af parkeringsvagterne, der som regel undlader at udskrive bøder, hvor der ligger mange butikker. Så kan romerne smide bilen, hvor de vil, hvorfor trafikken ofte er totalt blokeret. Men parkeringsvagterne føler sig uretfærdigt kriminaliseret af tiltaget og kræver en undskyldning.
»Han er optimist, men forfulgt af uheld af enhver art,« skriver avisen Il Fatto Quotidiano om kirurgen fra Genova, der bl.a. har indopereret en bavians lever i et menneske.
Cykler videre alene
Som borgmester i Rom går alt galt for Marino. I et forsøg på at udvise rettidig omhu reagerede han i sidste uge på et varsel om regn og oversvømmelser ved at lukke skoler og metrostationer, men uvejret udeblev. Da han søndag skulle indvie en ny strækning i Roms metro, gik toget i stå. Og da borgmesteren, som vil have romerne til at droppe deres kære motorkøretøjer, forleden forsøgte at undslippe pressen, faldt han selvfølgelig på sin cykel:
»Det er en hovedstad, som har svært ved at føre en værdig tilværelse,« skriver Il Fatto Quotidiano, »og som hverken har tid eller lyst til at have en ærlig borgmester. Men det lægger han ikke mærke til, han cykler videre alene.«

