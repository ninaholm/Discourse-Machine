G20-svigt om fossile subsidier



 Trods det forestående klima-møde, COP 21, i Paris, kom der intet nyt fra G20-lederne om udfasning af subsidierne til fossil energi fra topmødet søndag-mandag i Tyrkiet. Slutcommuniquéet rummer en ordret gentagelse af de store økonomiers løfte, som det har lydt, siden man afgav det første gang i 2009.
»Vi bekræfter vor vilje til at på mellemlang sigt rationalisere og udfase ineffektive subsidier til fossile brændsler, der opmuntrer til ødselt forbrug,« hedder det i slutteksten.
Nyt er kun tilføjelsen: »Vi vil stræbe efter at gøre øgede fremskridt for at realisere dette løfte.«
En uafhængig rapport offentliggjort op til topmødet vurderer, at G20-landene fortsat giver 452 mia. dollar årligt i støtte til kul, olie og gas. 
»Statslederne gik totalt galt i byen: Så længe hundreder milliarder af skatteyder-dollar i fossile brændselssubsidier fyrer op under klimaændringerne og disses ødelæggende konsekvenser, vil vi ikke kunne skabe en solidarisk verden med et stabilt klima og 100 pct. vedvarende energi, som vi behøver,« sagde en af mange vrede ngo-repræsentanter, Celia Gautier fra den franske afdeling af det globale netværk Climate Action Network. 
jsn

