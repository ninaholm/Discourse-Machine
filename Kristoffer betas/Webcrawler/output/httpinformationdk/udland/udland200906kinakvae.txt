Kina kvæler ethvert forsøg på at mindes massakre
De kinesiske myndigheder lægger hermetisk låg på, hvad der skete for 20 år siden under massakren på Den Himmelske Freds Plads i Beijing
De kinesiske myndigheder tillod ingen udenlandske journalister at besøge Den Himmelske Freds Plads i går på 20-årsdagen for massakren.


 De kinesiske myndigheder havde i går lagt en jernring om Den Himmelske Freds Plads i centrum af Beijing. På den måde var ethvert forsøg på at markere 20 året for massakren på de hundredvis af studenter, der i juni 1989 demonstrerede for økonomiske reformer og demokrati, umuliggjort.
Den kinesiske regering forsvarer den dag i dag den daværende regerings beslutning om at opløse demonstrationerne på pladsen med magt, selv om det førte til hundredvis og måske flere tusinde døde.
Mens titusinder verden over markerede årsdagen, fandt den eneste demonstration på kinesisk jord sted i Hongkong, næsten 2.000 kilometer fra hovedstaden.
'Klar konklusion'
Hundredvis af politi- og sikkerhedsfolk var udstationeret på Tiananmen, kendt som Den Himmelske Freds Plads, hvor tusindvis af demonstranter i 1989 havde været samlet i ugevis for at kræve reformer. Det stod på, indtil pladsen blev ryddet af militæret.
Kina har gennem længere tid forsøgt at undgå enhver form for offentlig markering og omtale af begivenhederne ved at blokere adgang til populære mødesteder på nettet som eksempelvis Twitter, og ved at blokere for visse udenlandske nyhedsmedier. 
Også udenlandske journalister blev i går forment adgang til den enorme plads.
"Vores parti og regering er allerede nået til en helt klar konklusion, hvad angår de politiske hændelser og alle relaterede hændelser, som fandt sted i Kina dengang," sagde det kinesiske udenrigsministeriums talsmand, Qin Gang.
Myndighederne har ændret det oprindelige "kontrarevolutionær opstand" til det blødere "4. juni-oprør", men afviser fortsat at gennemføre en tilbundsgående undersøgelse for at klarlægge, hvor mange der blev dræbt, da militæret rykkede ind på Den Himmelske Freds Plads i sommeren 1989. Det har USA's udenrigsminister, Hillary Clinton, eller opfordret kineserne til.
"USA fremsætter grundløse beskyldninger imod den kinesiske regering. Vi udtrykker stærkt utilfredshed," sagde Qin Gang.  


