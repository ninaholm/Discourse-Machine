En tsunami har ramt Gaza
Det er svært at glæde sig over en fred, der har kostet så dyrt, skriver Wedad Naser fra Gaza


 GAZA BY - Her til aften er der stadig enkelte mennesker uden for i mørket. For første gang i næsten tre uger er der ingen bombardementer, men tør vi tro på, at dette helvede virkelig er ovre?
Hamas har sagt ja til en uges våbenhvile, men kræver, at Israel forlader Gaza-striben helt, ellers vil de genoptage deres raketangreb. 
Selv ligger jeg i sengen med feber og influenza. Jeg kan stadig høre kampflyene på himlen, men ingen bomber.
I dag er kun to blevet dræbt, men under ruinerne har folk fundet over 100 lig, som det ikke har været muligt at grave ud før nu. De fleste, der har været ude i dag, har været ude for at grave i ruinerne eller for at begrave deres døde familiemedlemmer. En mor og hendes fem børn er blandt ofrene, en mand, mor og hendes datter. Så mange, mange ofre.
Det er svært at glæde sig over en fred, der har kostet så dyrt,
Jeg har hørt, at israelerne har trukket sig tilbage til grænsen, men om det er rigtigt, ved jeg ikke.
Ingen ved, om den skrøbelige våbenhvile, israelerne har erklæret, holder. Folkefronten til Palæstinas Befrielse nægter at indgå våbenhvile, og hvis de fortsætter med at angribe Israel, så begynder krigen igen. Det har Israel allerede advaret om.
Det er endnu ikke tid til den store familiemiddag, som mor skal lave.
Kræfter skal forenes
Jeg har ikke selv været meget omkring, men uden for ligner Gaza noget, der er ramt af en tsunami. Huse og bygninger er ikke bare skadet. De er forsvundet. Der hvor kendte bygninger og butikker var for tre uger siden, er der nu kun ruinbunker. Alt er ødelagt, træer, veje, fortove, alt.
Hvordan vores families jord uden for byen ser ud, ved vi endnu ikke, men det er formentlig også ødelagt.
Jeg drømmer om at få lov at sove en hel nat uden at blive vækket af fly og lyden af faldende bomber. Natten til søndag sov jeg heller ikke. Der ventede vi på, at klokken skulle blive to, så våbenhvilen kunne træde i kraft. 
Det gjorde den, men israelerne blev ved med at bombe til sidste øjeblik. 
Vi var vågne og kunne høre, hvordan de israelske kampvogne forlod deres positioner, men hvor de kørte hen, kunne vi ikke høre, for luften var tyk af kampfly.
I morges begyndte folk forsigtigt at begive sig ud på gaden for at se, hvad der var tilbage af deres hjem. 
Men vi er stadig bange for at gå ud, ingen ved, om bombardementerne pludselig vender tilbage.
Så mange mange mennesker er blevet hjemløse - hvor skal de nu bo, hvornår kan skolerne igen bruges til undervisning?
Vi har desperat brug for to ting:
En permanent våbenhvile og hjælp til genopbygning af Gaza.
Det betyder, at Hamas må gøre en indsats for at få en våbenhvile til at holde, og de palæstinensiske grupper må forene kræfterne, så genopbygningen kan komme i gang hurtigst muligt, og alle de hjemløse kan få tag over hovedet, indtil det sker.
Der er så mange spørgsmål lige nu. Og så få svar.
Wedad Naser er palæstinensisk hjælpearbejder og bor i Gaza By sammen med sin mand Ehab, der er læge, og parrets et-årige datter Sarah. Wedad skriver til Information så ofte, det kan lade sig gøre. Tidligere breve fra krigszonen kan læses på: http://www.information.dk/emne/wedad-naser

