Kinas elite flytter formuer i skattely
Den kommunistiske elite skjuler sin rigdom i oversøisk skattely, afslører en ny rapport. Samtidig begynder en omstridt retssag mod en borgerretsadvokat, som har kæmpet for, at Kinas ledere skal offentliggøre størrelsen af deres formuer
Det kinesiske politi var mødt talstærkt op uden for den retsbygning, hvor borgerrets-advokaten Xu Zhiyong i går blev stillet for en dommer. Her bliver nogle demonstranter ført bort.


 
	Den kommunistiske elites enorme velstand og den udbredte korruption i det politiske system kom i går skarpt i fokus i Kina. På samme dag, som det kinesiske styre stillede Xu Zhiyong, en kendt antikorruptionsaktivist, for en dommer i en yderst politisk retssag, blev det afsløret, at medlemmer af den kommunistiske ’røde adel’ har flyttet milliarder af yuan ud af Kina og ind i oversøiske skattely.

	International Consortium of Investigative Journalists (ICIJ), der er et globalt netværk af undersøgende journalister, afslørede i går i en rapport, at slægtninge til adskillige nuværende og tidligere medlemmer af det kommunistiske toplederskab har flyttet formuer i skattely, og dermed »skjuler den kommunistiske elites rigdom«.

	Rapporten fra ICIJ navngiver blandt andet familiemedlemmer til den nuværende præsident Xi Jinping og tidligere premierminister Wen Jiabao.

	Det er den seneste af en lang række afsløringer, der har afdækket de magtfulde kommunistiske familiers skjulte formuer. Det kræves ikke af Kinas politikere og embedsmænd, at de offentliggør deres formuer, og indtil nu har landets borgere været uvidende om den skyggefulde paralleløkonomi, som gør det muligt for de magtfulde og dem med gode forbindelser at holde deres økonomiske affærer hemmelige og undgå skatter. Ifølge visse vurderinger er mellem bio. dollar og 4 bio. dollar forsvundet ud af Kina siden år 2000, skriver ICIJ.

	Den voldsomme velstand i de kommunistiske familier har længe været politisk sprængfarlig, da det er med til at styrke udbredte anklager om, at landets politikere og deres familier har udnyttet deres magt til at tilrane sig store indtægter. Det er mistanker, som de kinesiske ledere er yderst nervøse for, da det er med til at underminere deres image og legitimitet.

	Minxin Pei, en ekspert i kinesisk politik fra Claremont McKenna College i USA, siger til ICIJ, at den oversøiske velstand i sig selv ikke er illegal, men dog ofte er forbundet med »interessekonflikter og fordækt brug af regeringsmagt«.

	Ironisk og hyklerisk

	Den afslørende rapport blev offentliggjort få timer før gårsdagens start på retssagen mod den prominente borgerretsadvokat Xu Zhiyong, der er anklaget for at samle andre borgere i protest mod korruption, og som samtidig har agiteret for, at politikere og embedsmænd skal offentliggøre deres formuer som led i korruptionsbekæmpelsen.

	Menneskerettighedsorganisationer beskriver sagen som både »ironisk« og »hyklerisk«, da styret egentlig burde se Xu Zhiyong som en allieret af præsident Xi Jinping. For siden han kom til magten i 2012, har præsidenten netop blæst til kamp mod den voldsomme korruption og nepotisme i partiet og regeringen. Men nu risikerer Xu Zhiyong fem års fængsel. Mindst otte andre aktivister og advokater vil denne uge også blive stillet for en dommer for deres krav om, at landets ledere offentliggør deres indkomster. De vil næsten alle med sikkerhed blive dømt skyldige, da domstolene i Kina er kontrolleret af kommunistpartiet. Retssagerne lader til at være et klart signal om, at Xi Jinping ikke er villig at tilbyde mere gennemsigtighed i regeringsapparatet, som ellers ville gøre kampen mod korruption mere effektiv.

	»I stedet for den lovede kamp mod korruption ser vi nu, at grebet om dem, som vil afsløre korruptionen, bliver strammet,« siger Roseanne Rife fra Amnesty International. »Vi betragter Xu Zhiyong som en samvittighedsfange, og han bør løslades med det samme og uden forbehold. Alt andet vil være en hån mod den kinesiske regerings igangværende antikorruptionsindsats.«

	Illegale handlinger

	ICIJ, der har base i Washington, har kunnet afsløre de oversøiske kinesiske formuer gennem lækkede dokumenter. Organisationen har identificeret 22.000 kinesiske ejere af firmaer og fonde registreret på De Britiske Jomfruøer og Samoa. Navnene inkluderer Xi Jinpings svoger, to af den tidligere premierminister Wen Jiabaos sønner og en svigersøn og også familiemedlemmer til den tidligere præsident Hu Jintao og den afdøde kinesiske leder Deng Xiaoping. Listen af navne inkluderer desuden medlemmer af Kinas lovgivende forsamling, Den Nationale Folkekongres, og ledere af statsejede virksomheder. ICIJ skriver, at organisationen har fundet beviser for, »at mange kinesiske selskaber og individer har brugt oversøiske skattely til illegale handlinger«.

	Kineserne klager i stigende grad over økonomisk ulighed i landet, og afsløringer af partimedlemmers og deres slægtninges ekstravagante livsstil med Ferrari-biler, luksusure og enorme villaer har skabt stor vrede.

	Præsident Xi Jinping har inden han kom til magten opfordret sine kommunistiske kammerater til at »lægge en dæmper« på deres familiemedlemmer og »love ikke at bruge magt til personlig vinding«.

	Men siden har udenlandske medier afsløret, at både Xi Jinpings egen familie og slægtninge til tidligere premierminister Wen Jiabao har opbygget formuer i milliardklassen. Og sammenhængen mellem politik og penge i Kina er tydelig. I Den Nationale Folkekongres er de 70 rigeste delegerede tilsammen gode for lige under 500 mia. kr.

	Et teaterstykke

	Det var i går tydeligt, at de kinesiske myndigheder ikke ønskede nogen form for fokus på hverken afsløringen af de skjulte formuer eller retssagen mod Xu Zhiyong. Myndighederne spærrede hurtigt for adgangen til ICIJ’s hjemmeside og blokerede også adgangen til flere internationale medier, der i går rapporterede om ICIJ’s rapport. Samtidig var politiet mødt talstærkt op uden for retsbygningen, hvor Xu Zhiyong blev stillet for en dommer. Journalister blev forment adgang, og i flere tilfælde blev udenlandske tv-hold fysisk overfaldet af både uniformeret og civilklædt politi.

	Inde i retssalen nægtede Xu Zhiyong og hans advokat at udtale sig til dommerne, da, som hans advokat siger det, de ikke ville deltage i »et teaterstykke«. Xu er uddannet jurist og er blevet kendt for sin kamp mod bl.a. styrets udbredte brug af ’sorte fængsler’, hvor borgere holdes illegalt fanget.

	I et tidligere interview med Information har Xu Zhiyong sagt, at hans mål er at bruge loven til at »lægge bånd på regeringens ellers utøjlede magt og for at stille den til regnskab«.

