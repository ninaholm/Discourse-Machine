Valgkaos truer fremskridt i Sudan
Det sudanske valg er gået op i hat og briller, hvor ingen ved, hvem reelt deltager. Det er ikke bare en begmand til præsident Bashir, men måske også til håbene om et fredeligt Sudan


 Det eneste, der lå nogenlunde fast i aftes, da Sudans indbyggere gik på weekend, hvor landets første demokratiske valg i 24 år skulle afholdes, var, at ingenting lå fast.
Ikke hvilke oppositionspartier der ville boykotte, ikke om valget ville komme til at få nogen som helst form for demokratisk legitimitet. Faktisk ikke engang om det vigtige valg med garanti ville finde sted.
Det separatistiske Sydsudans største parti, SPLM, kom med modstridende meldinger om, hvorvidt partiet overhovedet ville deltage i valget uden for syden. Partiet havde allerede annonceret, at det ville trække sin modkandidat til Bashir op til præsidentposten, og dets generalsekretær sagde tidligere på ugen, at de ikke ville deltage i valget i nord, mens partibossen Salva Kiir torsdag meddelte, at partiet ville deltage i valget landet over, bortset fra Darfur. Samme slingrekurs viste flere andre oppositionspartier allieret med SPLM, mens internationale ngo'er er kommet med hård kritik af arrangementet omkring valget og mistænkelige forhold forud for afstemningen.
Regeringen har afvist at udsætte valget, mens praksis gør, at oppositionens kandidater under alle omstændigheder vil være at finde på valgkortene.
»At finde sandheden er altid svært på Sudans politiske scene. I øjeblikket er det ganske enkelt umuligt,« konstaterede den erfarne Sudan-observatør Alex de Waal tidligere på ugen om de modstridende meldinger fra oppositionspartierne.
»En generel regel for den øjeblikkelige situation er, at dem, der ved mest, taler mindst, og dem, der taler mest, er dem der ved mindst,« forklarede han.
Det eneste, der ligger fast, er at Sudans leder på den anden side af valget også hedder Omar al-Bashir, uanset om oppositionen deltager i valget eller ej. Det vidste enhver nogenlunde skarpsindig observatør på forhånd, og det har da bl.a. også fået Menneskerettighedsdomstolens leder, Luis Moreno-Ocampo, til at udbryde, at »det er som at monitorere Hitlers valg,« og andre internationale observatører til at applaudere oppositionen for at kæmpe for demokrati.
Et valg i Sudan kan virke bizart i en situation, hvor ingen rigtig tror på de demokratiske intensioner hos landets ledelse, eller at valget vil blive fair, hvor et lavintenst oprør ulmer i Darfur, og åben krig imellem regeringen og tidligere oprørere i syden hele tiden lurer. I den situation er det relevant nok at spørge, om det internationale samfund og den sudanske opposition vil være med til at give Bashir den legitimitet, et valg uundgåeligt medfører.
Bashir har strakt sig
Pointen er dog, at der er mere på spil i Sudan end blot et valg. Ikke mindst de resultater, der er kommet ud af fredsaftalen mellem oprørerne i syd og Bashirs styre. Et velgennemført valg og ro på bagsmækken er i høj grad Bashirs betaling for at fortsætte den proces frem mod selvstændighed for Sydsudan, som CPA-aftalen åbner mulighed for.
Bashir har på forhånd sagt, at han vil respektere resultatet af næste års selvstændighedsafstemning i syden, men også gjort det klart, at den beslutning i vid udstrækning afhænger af, om det nuværende valg bliver gennemført uden mistoner fra SPLM. Samtidig har Bashir også strukket sig forholdsvist langt i sine fredsforhandlinger med oprørere i Darfur.
Et træk, der nok også skal ses i forhold til valget, og hvor de skrøbelige fremskridt, der er sket, vil blive bragt i alvorlig fare ved et valgsammenbrud.
Notorisk uigennemskuelig
For Sudans anden store magthaver, SPLM, der har styret Sydsudan de seneste fem år, har valget også hovedsageligt været en formssag forud for den langt vigtigere uafhængighedsafstemning. De sidder solidt på det Sydsudan, der er deres eneste interesse, og alle forventer, at et nyt valg alligevel vil finde sted dernede, hvis området som forventet bliver selvstændigt næste år. Hovedmålet i afstemningen har for dem været ikke at afgive privilegier og rettigheder til omdiskuterede grænseområder mellem de to dele af Sudan, mens det reelt set også har været vigtigere for det internationale samfund, at valget blev gennemført, end hvordan det bliver det.
Derfor kan de forvirrende udmeldinger om boykot godt undre. Sudansk politik er, som Alex de Waal noterede det, notorisk uigennemskuelig, sjældent specielt ideologisk fra hverken regimet eller oppositionen og snarere et kompliceret forhandlingsspil mellem individer og grupper om privilegier end en kamp om ideer - eller menneskerettigheder.
I den sammenhæng har ideen om et frit og fair valg altid været lidt tynd, om end sympatisk og snarere et led i en proces end et endemål i sig selv. Det, der kan bekymre, er, hvad der sker med resten af den proces, valget var en del af, og hvor endemålet var fred og uafhængighed i syd, øget demokrati og måske også på sigt en løsning i Darfur.
Spørgsmålet er, om Bashir stadig vil føle sig forpligtet på den proces og tidligere løfter efter dette valg. Det er bestemt ikke sikkert.


