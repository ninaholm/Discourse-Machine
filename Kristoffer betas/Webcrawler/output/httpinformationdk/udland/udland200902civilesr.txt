Civile i Sri Lanka på flugt
Tusindvis af civile er flygtet fra krigszonen i det nordøstlige Sri Lanka, mens landets præsident opfordrer oprørerne til at overgive sig eller blive dræbt
Tusindvis af civile er drevet på flugt i Sri Lanka på grund af kampe mellem regeringen og oprørsgruppen LTTE.


 I løbet af de sidste fire dage er flere end 10.000 civile flygtet fra kampene mellem regeringshæren og oprørere i det nordøstlige Sri Lanka, oplyste landets regering i går.
"Over 10.000 civile er kommet til Kilinochchi, mens 139 andre er kommet til Jaffna siden i onsdags," meddelte Forsvarsministeriet.
"Blandt dem er flere end 2.800 børn og ca. 3.000 kvinder," lød det.
Meldingen kom samtidig med, at præsidenten opfordrede medlemmer af oprørsgruppen De Tamilske Tigre (LTTE) til at overgive sig uden betingelser eller blive dræbt. 
Oprørerne kæmper for overlevelse efter at være drevet tilbage til et lille område i junglen af en militæroffensiv, der truer med at sætte en stopper for deres knap 40 år lange væbnede kamp for et uafhængigt tamilsk hjemland.
Ingen adgang til området
Ifølge ministeriet sørger regeringen for lægehjælp, mad og vand til de mange flygtende civile, der stadig befinder sig i kampzonen. Regeringen har flere gange beskyldt oprørerne for at bruge befolkningen som 'menneskelige skjold'.
På den pro-rebelske hjemmeside Tamilnet.com anklages hæren for at være skyld i 120 civiles død, og de gensidige beskyldninger flyver således gennem luften.
Det er svært for omverdenen at få overblik over situationen, da journalister, de fleste nødhjælpsgrupper og internationale observatører ikke har adgang til konfliktzonen. Den globale bekymring for, at en større humanitær krise er under udvikling langt fra offentlighedens bevågenhed, vokser dag for dag.
Mens regeringsstyrkerne sent lørdag strammede grebet, opfordrede præsident Mahinda Rajapaksa de tilbageværende oprørere til at overgive sig eller stå ansigt til ansigt med den visse død.
"Jeg vil sige til Tigrene: Læg jeres våben, og overgiv jer til sikkerhedsstyrkerne," lød advarslen fra præsidenten.
Han sagde, at LTTE er trængt tilbage til en lille smal stribe land nord på øen, og at oprørerne har taget i tusindvis af civile som gidsler.
"De må lade de civile gå og derefter overgive sig uden betingelser," understregede Mahinda Rajapaksa. 
USA, EU, Japan og Norge bad i sidste uge oprørerne om at lægge deres våben og deltage i en politisk dialog, der skal sætte en stopper for den voldelige uro i Sri Lanka, der har krævet omkring 70.000 liv siden 1972.
 Ritzau

