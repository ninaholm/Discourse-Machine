Ekspert: Flyveforbud vil ikke hjælpe libyske oprørere til sejr
Det er kun Vesten, der både har viljen og de militære muskler til at gennemtvinge et flyveforbud over Libyen. Men det kan ikke stoppe Gaddafis slagterier, og derfor risikerer Vesten at blive trukket ind i en landkrig, vurderer internationale eksperter


 De arabiske lande bakker massivt op om et flyveforbud over Libyen, men det er kun Vesten, der kan sætte handling bag ordene.
Det siger mellemøstekspert Barak Seener fra den britiske sikkerhedstænketank Royal United Services Institute.
»Den enorme opbakning fra arabiske lande styrker legitimiteten bag et flyveforbud, men de vil kun kunne levere symbolsk flystøtte. Deres luftvåben er ikke gearet til offensive kampagner, og derfor kan de kun bidrage med et eller måske to fly for et syns skyld,« siger Barak Seener.
Rusland og Kina er begge modvillige over for at gribe militært ind i Libyen, og dermed vil NATO sandsynligvis skulle levere langt de fleste militære muskler til at gennemføre et flyveforbud.
I går gennemførte Rusland et forbud mod våbensalg til Libyen, som vil koste den russiske våbenindustri op mod 20 milliarder kr. i tabte indtægter. Men reelt var forbuddet blot en implementering af en FN-våbenembargo mod Libyen, og det ændrer ikke på den russiske modstand mod at gribe ind i et andets land interne anliggender. Selv om det politiske pres stiger fra de arabiske lande, er det ikke noget, der påvirker hverken Rusland eller Kina, mener Barak Seener.
»Det er slet ikke en faktor, de medregner, når de skal beslutte sig for et flyveforbud. Jeg tror ikke på, vi vil se nogen af de to lande ændre holdning. Kina har haft 30.000 arbejdere i Libyen, mere end noget andet land, og har investeret i infrastruktur, olieindustri og teleselskaber,« siger Barak Seener.
Derfor regner han med, at FN højst kan nå til enighed om at levere nødhjælp til Libyen.
Magtesløst luftvåben
NATOs generalsekretær, Anders Fogh Rasmussen, slog i går fast, at NATO har tre betingelser for at gå ind i Libyen:
»Vi holder meget tæt øje med, hvad det libyske regime gør mod sin befolkning. Og hvis der er et demonstreret behov, hvis vi har et klart mandat og stærk regional støtte, så er vi parat til at hjælpe,« sagde Anders Fogh Rasmussen uden at uddybe, om det skal være et FN-mandat.
Samtidig understreger flere eksperter, at Gaddafis flyangreb er forholdsvis ineffektive og langtfra den største trussel mod oprørerne.
Seniorforsker Kenneth Pollack fra den amerikanske tænketank Brookings skriver i en analyse, at et flyveforbud højst sandsynligt ikke vil hjælpe oprørerne til sejr.
»Derfor kan det vise sig at være ligegyldigt med en flyveforbudszone, og så befinder Vesten sig i den penible situation, at man magtesløst flyver omkring i luften, mens Gaddafis landstyrker slagter oppositionen på jorden. Når vi først har bundet os til militær handling for at forhindre netop det, så bliver det meget svært at modstå appellerne om yderligere intervention, ligesom det skete i Bosnien,« skriver Kenneth Pollack.
Amerikansk uvilje
Mens Frankrig og Storbritannien fortsat presser på for militær indgriben, siger amerikanske regeringskilder til Washington Post, at der kun er ringe opbakning i præsident Obamas sikkerhedsråd til at sætte et flyveforbud  i værk lige nu.
Ifølge den amerikanske tænketank Carnegie Endowment for International Peace er det da også alt for tidligt at slå fast, at der ikke er andre udveje end en militær intervention.
»Der er mange, som smider om sig med ordet slagter, men endnu er der ingen, der ved, hvor mange mennesker der er blevet slået ihjel i Libyen,« sagde direktør Jessica Mathews i det amerikanske debatprogram Charlie Rose.
»Hvis vi på nogen måde kan holde os ude, så mener jeg, det ville være det rigtige. Det, der foregår i det arabiske forår, handler ikke om os. Det handler om dem.«


