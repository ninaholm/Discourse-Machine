Blev Nemtsov dræbt, fordi oppositionen i Rusland anses for forrædere?
Vladimir Putin og de russiske medier angriber kritikere af regeringen og staten hårdt, hvilket har skabt en intolerance, som kan have kostet endnu en oppositionsfigur livet
 Det vurderedes, at 70.000 russere søndag gik gennem Moskvas gader i en sørgemarch til minde og ære for oppositionslederen Boris Nemtsov. Det blev samtidig en protest mod Putin og de nationalistiske kræfter bag ham.


 Mens Boris Nemtsovs lig stadig lå på den iskolde asfalt, meddelte Vladimir Putins talsmand, at præsidenten betragtede mordet som »en provokation«:
»Med al respekt for mindet om Boris Nemtsov så udgjorde han i politisk forstand ikke en trussel mod den nuværende russiske regering eller mod Vladimir Putin. Hvis vi sammenligner niveauerne af popularitet – meningsmålinger om Putin, regeringen osv. – så havde Boris Nemtsov generelt blot en lille smule mere tilslutning end en gennemsnitsborger,« tilføjede talsmanden, Dimitri Peskov, senere.
Uanset udtalelsens forbløffende tonefald så rummer den et element af sandhed. Nemtsovs undersøgelser af korruption og hans kritik af Putin-regimet var sønderlemmende, men nåede ikke ud til ret mange uden for ’den liberale boble’ i de små oppositionskredse i storbyerne.
At Nemtsov blev skudt i ryggen på en bro tæt på Kremls tårne er dystert og melodramatisk, og symbolikken kunne ikke være tydeligere. Men det er ikke på den måde, at Kreml som regel har taget sig af de interne politiske fjender i landet. Tag f.eks. Alexej Navalnij, der godt kan betegnes som en langt større potentiel trussel end Nemtsov. Han har i stedet været plaget af utallige retssager, husarrest, anholdelser og andre former for chikane. Snarere end mord har bølleagtige aggressioner og trusler været redskaberne til at afvæbne oppositionen.
Men dermed skal det på ingen måde antydes, at de mulige årsager til mordet på Nemtsov, som den russiske efterforskningskomité har nævnt, virker overbevisende.
Vestens venner
Ifølge komiteens talsmand, Vladimir Markin, var mordet enten iscenesat af oppositionen som et ’offerdrab’ på Nemtsov, et personligt mellemværende, et opgør mellem de radikale grupper på begge sider i Ukraine-konflikten eller islamistisk terrorisme.
Der var ingen omtale af Kremls hyppige tilsvining af oppositionspolitikere eller af, at Nemtsov hyppigt optrådte på lister over »landsforrædere«, som cirkulerer på internettet.
Enhver, som ser statsligt tv i Ruland – og det gør langt de fleste russere – vil kunne genkende det billede, som i de seneste år er blevet malet af Rusland som offer for grådige, vestlige gribbe, der under alle omstændigheder stræber efter at gøre Rusland irrelevant på verdensscenen og i værste fald vil gennemføre et statskup og indsætte en marionetregering.
I denne fortælling er oppositionen i Rusland forrædere, der arbejder på at ødelægge landet. Den russiske præsident og statskontrollerede tv-kanaler har utrætteligt arbejdet på at sælge denne teori. Selv om Putin har sendt et telegram til Nemtsovs 87-årige mor, hvori han udtrykker sin medfølelse og siger, at Nemtsov altid fremsatte sine pointer »direkte og ærligt«, har hans tone i offentligheden været helt anderledes.
Da Putin under en tv-debat i 2010, hvor seerne kun ringe ind, blev spurgt om, hvad Nemtsov og andre oppositionsledere ville, sagde han, at de havde stjålet milliarder, da de var ved magten i 1990’erne, og at de nu ville »sælge hele Rusland«, hvis de fik lov.
Efterhånden som konflikten i Ukraine er blevet optrappet, er retorikken også blevet hårdere. Nu er oppositionen ikke bare korrupt, men »forræderisk«.
Opposition som femtekolonne
I december blev Putin spurgt af en journalist om, hvorvidt hans brug af udtrykket »femtekolonne« og omtale af den politiske opposition som forrædere, kunne skabe farlige splittelser i samfundet.
»Den linje, som adskiller oppositionsaktivister fra interne fjender, kan være svær at se udefra,« svarede den russiske præsident.
»Hvad er forskellen? Oppositionsaktivister kan være meget barske i deres kritik, men i sidste ende forsvarer de fædrelandets interesser. Den femte kolonne er dem, der tjener andre landes interesser, og som kun er redskaber for andres politiske mål.«
Putin gjorde måske sit svar lidt uldent, men megen af tv-propagandaen gør det meget klart på hvilken side af denne skillelinje, patriotiske borgere bør placere den politiske opposition.
Tv-stationen NTV har sendt en række udsendelser om oppositionen i Rusland og dens påståede forbindelser til udenlandske efterretningstjenester og andre odiøse kontakter. NTV havde i aftes programsat endnu en tvivlsom featureudsendelse, som angiveligt indeholdt påstande om Nemtsov. Efter mordet blev udsendelsen diskret taget af programmet.
Ved lanceringen af en ny russisk bevægelse mod oprøret på Maidan-pladsen i Kijev i ukraine, sagde lederen af en rockerbande, der går under tilnavnet ’Kirurgen’, som flere gange er blevet fotograferet med Putin, at fremmede magter gjorde klar til at angribe Rusland. Bevægelsen mod Maidan-oprøret vil sikre, at det ikke sker, om nødvendigt med vold. Et andet navn for bevægelsen var ’Død over bøsserne’, sagde ’Kirurgen’.
Nemtsov optrådte ofte på lister over »forrædere«, som ekstremistiske grupper offentliggjorde på nettet. På grund af de mange yderligtgående russiske nationalister, der i de seneste seks måneder har kæmpet en krig i det østlige Ukraine, har der længe været frygt for, at blodsudgydelserne på et tidspunkt ville flytte til Moskvas gader.
Uoverskueligt system
Det velorganiserede drab på en mand, blot halvandet døgn før en større oppositionsdemonstration, som uden tvivl blev overvåget af staten, skete på et af de mest beskyttede steder i Moskva, så det ligner ikke amatørers værk. Hvis man forudsætter, at en jaloux kæreste eller en vred kampfælle fra oppositionen ville være i stand til at organisere et skuddrab i skyggen af Kremls tårne, er de øvrige muligheder foruroligende.
Hvis det ikke ville give mening for Kreml at dræbe en person, der udgjorde en så lille trussel – sådan som Putins talsmand, Peskov, siger – så er de resterende muligheder måske endnu mere skræmmende: at dem, der har iværksat det seneste års hadekampagne, er ved at miste kontrol over den: »Faktisk ville det på en eller anden måde være mindre bekymrende, hvis Putin havde bestilt drabet på Nemtsov,« skriver Ksenija Sobtjak, et medlem af det russiske jetset, der er blevet journalist og oppositionsaktivist:
»Det ville være et forfærdeligt system, men der er i det mindste et overskueligt system. Men jeg har desværre på fornemmelsen, at det ikke er tilfældet. Det var ikke Putin, der gav en ordre til at dræbe. Dog er det Putin, der har skabt en forfærdelig dræbermaskine, som han nu har mistet kontrollen over.«
Oversat af Mads Frese
© Information & The Guardian 2015

