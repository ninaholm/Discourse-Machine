Foreløbigt resultat tyder på tæt løb ved valget i Afganistan
Med 10 procent af stemmerne talt op har Afghanistans siddende præsident Karzai kun et mulehårs forspring til sin udfordrer Abdullah Abdullah. Voldsom bilbombe dræbte i går mindst 36 i Kandahar
Afghanerne skal formentlig til stemmeurnerne igen for at afgøre, hvem der skal være landets præsident de næste fem år. Med ti procent af stemmerne talt op, er der nemlig ingen af kandidaterne, der står til at have vundet flertallet.


 Afghanistans Uafhængige Valgkommission offentliggjorde i går de første resultater af sidste uges valghandling i Afghanistan. Med 10 procent af stemmerne talt op står landets siddende præsident, Hamid Karzai, til en spinkel sejr over sin værste rival, den tidligere udenrigsminister Abdullah Abdullah.
Ifølge valgkommissionen har Hamid Karzai fået 40,6 procent af de optalte stemmer - langt mindre end de 68 procent af stemmerne, Afghanistans regering mandag hævdede, at Karzai stod til at få. Abdullah Abdullah har fået 38,7 procent af de optalte stemmer. Dermed skal afghanerne formentlig på ny til stemmeurnerne, da der vil blive afholdt en anden valgrunde, hvis ingen af præsidentkandidaterne har fået over 50 procent af stemmerne i første runde.
De foreløbige resultat skal dog tages med store forbehold, understreger USA's særlige udsending til Afghanistan, Richard C. Holbrooke, ifølge The New York Times.
»Man kan ikke konkludere noget på baggrund af 10 procent af stemmerne,« siger han.
Valghandlingen i Afghanistan gåes i øjeblikket efter i sømmene på baggrund af talrige beskyldninger om omfattende valgsvindel.
Voldsom bombe
Kort efter at valgkommissionen havde offentliggjort det foreløbige valgresultat i går, blev en voldsom bilbombe bragt til sprængning i byen Kandahar i det sydlige Afghanistan. Bombeangrebet fandt sted tæt ved provinsrådets hovedkontor i byen og dræbte mindst 36 mennesker. Over 60 blev såret. Ingen har foreløbig påtaget sig ansvaret for angrebet, men Kandahar er en af Talebans stærkeste bastioner i Afghanistan.
»Endnu en gang har de dræbt kvinder, børn og uskyldige afghanere. De er ikke mennesker, de er dyr,« sagde Kandahars politichef, Mohammad Sher Shah, ifølge britiske BBC umiddelbart efter angrebet.
Tidligere i går blev fire amerikanske soldater dræbt i et bombeangreb. Dermed er 295 soldater fra den internationale koalition i Afghanistan blevet dræbt i år, og 2009 er allerede nu det hidtil blodigste år for de internationale styrker siden invasionen i 2001.


