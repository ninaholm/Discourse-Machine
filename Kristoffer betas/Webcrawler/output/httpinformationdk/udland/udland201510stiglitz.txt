Stiglitz og Piketty skal rådgive Labour
Syv internationale topøkonomer skal hjælpe det britiske Labour-parti med at udforme en ny økonomisk politik


 Den Nobelpris-modtagende økonom Joseph Stiglitz og rock star-økonomen Thomas Piketty er iblandt det rådgivende hold på syv topøkonomer, der har sagt ja til at hjælpe det britiske Labour-parti med at udforme et alternativ til den borgerlige fløjs nedskæringspolitik.
De øvrige profiler tæller innovationsekspert og tidligere Syriza-rådgiver Mariana Mazzucato, Danny Blanchflower, der er tidligere medlem af Bank of Englands pengepolitiske komité, Ann Pettiffor og Anastasia Nesvetailova fra City University London og økonomiprofessor Simon Wren-Lewis fra Oxford University.
Fælles for de syv økonomer er deres kritik af den britiske såvel som trojkaens (EU, IMF og Den Europæiske Centralbank) nedskæringspolitik.
Gruppen vil mødes med Labours finansordfører, John McDonnell, fire gange om året og diskutere og udvikle ideer til en ny økonomisk politik.
Troværdighed
Den nye Labour-formand, Jeremy Corbyn, modtog voldsom kritik fra egne rækker, da han udpegede sin gamle ven fra partiets radikale venstrefløj, John McDonnell, til den magtfulde rolle som såkaldt skyggefinansminister. McDonnell har bl.a. sat spørgsmålstegn ved det fornuftige i Bank of Englands uafhængighed og har lovet at eliminere landets budgetunderskud og gæld, uden at det går ud over de fattigste i samfundet. Bl.a. har han foreslået at lade nationalbanken trykke penge til brug for offentlige investeringer, og han har lovet at inddrage milliarder af pund gennem skatter fra multinationale virksomheder og samfundets rigeste.
Udpegelsen af de syv anerkendte økonomer er ifølge iagttagere et forsøg på at skabe troværdighed omkring Labours økonomiske politik.
»Jeg er glad for at have samlet denne Økonomiske Rådgivnings Komité, som vil assistere mig i udviklingen af en radikal, men pragmatisk og realistisk økonomisk politik for vores land,« sagde McDonnell i en udtalelse ved annonceringen af komiteen.
»Den Økonomiske Rådgivnings Komité vil hjælpe med udviklingen af et mere retfærdigt og mere succesfuldt økonomisk alternativ baseret på investeringer og vækst, som når ud til alle dele af samfundet. Nedskæringspolitikken svigter dette lands indbyggere. Sammen med verdens førende økonomer vil Labour præsentere det sammenhængende alternativ, som vores land har så desperat brug for,« tilføjede han.
Piketty har beskrevet McDonnells projekt som »en fantastisk mulighed for Labour-partiet for at konstruere en frisk og ny politisk økonomi, som vil udstille, hvor fejlslagen nedskæringspolitikken har været i Storbritannien og Europa«.
Mariana Mazzucato skriver i et indlæg på Social Europe-hjemmesiden, at hun håber, at rådgivergruppen træder sammen med det fælles mål at »hjælpe Labour med at skabe en økonomisk politik, der bygger på inkluderende og bæredygtige investeringer«.
»Det britiske Labour-parti har sammen med andre progressive partier rundt om i verden en pligt til at ændre den økonomiske politiske debat,« skriver hun.

