Ecuador og Sverige indgår aftale om Assange



 Ecuador og Sverige har underskrevet en aftale, som gør det muligt for de svenske myndigheder at afhøre WikiLeaks-stifteren Julian Assange på Ecuadors ambassade i London, hvor han har opholdt sig i over tre år, meddelte regeringen i Quito i går ifølge Reuters.
Den juridiske aftale blev underskrevet i Ecuador efter et halvt års forhandlinger, hed det.
Stifteren af WikiLeaks har siden 2012 opholdt sig på Ecuadors ambassade i London for at undgå at blive anholdt af britisk politi og udleveret til Sverige, hvor han siden 2010 har været anklaget for seksuelle overgreb.
Assange frygter, at han i sidste ende vil blive udleveret til USA, hvis han efterkommer svensk politis ønske og møder op til afhøring i Stockholm. I USA risikerer han at blive stillet for retten og dømt for WikiLeaks’ afsløringer af tusindvis af hemmelige dokumenter.
Britisk politi meddelte for nylig, at det ikke længere vil have betjente udstationeret ved Ecuadors ambassade i London. Det anslås ifølge BBC, at bevogtningen har kostet briterne 124 millioner kroner.
Den australske journalist Julian Assange er blevet kaldt alt fra frihedskæmper til landsforræder, siden han i 2006 stiftede WikiLeaks og siden har været med til at offentliggøre tusindvis af fortrolige dokumenter om blandt andet USA’s krigsførelse i Irak og Afghanistan. Han er hovedperson i en international diplomatisk sag, hvor nogle lande kræver ham udleveret, mens andre tilbyder ham asyl.
Ritzau/Reuters

