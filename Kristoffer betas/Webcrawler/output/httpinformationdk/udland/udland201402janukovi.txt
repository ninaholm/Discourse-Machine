Janukovitj beder Rusland om beskyttelse
Den væltede ukrainske præsident beder Rusland om beskyttelse mod »ekstremister«


 
	Viktor Janukovitj siger ifølge russiske nyhedsbureauer, at han fortsat er Ukraines legitime præsident.

	Han beder samtidig Rusland om beskyttelse mod »ekstremister« ifølge flere nyhedsbureauer.

	»Jeg, Viktor Fedorovitj Janukovitj, betragter mig selv som legitim præsident for den ukrainske regering,« siger Janukovitj ifølge russiske nyhedsbureauer.

LÆS: Ukraine og Rusland spiller med musklerne

	Det seneste døgn er der løbet rygter om, at Janukovitj har opholdt sig i en forstad til Moskva.

	Disse rygter er både blevet bekræftet og afkræftet af russiske kilder.

	Den væltede præsident kalder det indlysende for enhver, at den sydøstlige og sydlige del af Ukraine ikke vil acceptere lovløsheden i landet, når lederne i landet er valgt af en folkemængde.

	Torsdag morgen blev en regional parlamentsbygning på halvøen Krim belejret af prorussiske aktivister.

	Efterfølgende har Ukraine og Rusland skærpet retorikken over for hinanden, og Rusland har sat militæret i alarmberedskab.

	Janukovitj flygtede i sidste uge fra Ukraines hovedstad Kijev, da voldsomme kampe udspillede sig i gaderne med næsten 100 døde til følge.

	Demonstranterne krævede hans afgang og nægtede at forlade Uafhængighedspladsen, hvor de siden november sidste år har protesteret, efter at Janukovitj afslog en associerings- og handelsaftale med EU.

	Den seneste uge har parlamentarikerne i Ukraine knoklet for at danne en overgangsregering, og onsdag aften præsenterede man den 39-årige Arsenij Jatsenjuk, leder af det største oppositionsparti i Ukraine, som premierminister.

	Lederen af Fædrelandspartiet, som er den tidligere premierminister Julia Timosjenkos parti, skal lede regeringen frem til præsidentvalget, der afholdes 25. maj.

	Nomineringen af Jatsenjuk til posten blev proklameret foran titusinder af mennesker på Uafhængighedspladsen i Kijev, epicentret for den tre måneder lange opstand, der kulminerede med lørdagens afsættelse af præsident Viktor Janukovitj.

	Jatsenjuk skal først godkendes af parlamentet, før han endeligt kan kalde sig premierminister for overgangsregeringen.

