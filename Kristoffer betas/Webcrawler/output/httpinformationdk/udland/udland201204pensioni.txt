Pensionisterne i Central Falls betaler for finanskrisen
For amerikanske kommuner og delstater på randen af den finansielle afgrund er de offentlige pensionskasser og gratis sygesikring ikke længere hellige køer. Det viser erfaringen fra Central Falls, hvor en forvalter udpeget af guvernøren har gennemtvunget en halvering af politibetjente og brandfolks pension
Fremtiden ser dyster ud for pensionister som James Meunier. ’Indtil sidste år klarede vi den med nød og næppe.’


 Det er ikke ligefrem, hvad James Meunier blev stillet i udsigt, da han i 1970 startede i denne fattige provinsbys politistyrke.
Dengang lovede de kommunale myndigheder Meunier en hæderlig pension og fuldt dækket sygesikring mod et personligt bidrag på én pct. af hans årsløn. Det var en æra, hvor der var råd til at beskytte USA’s svage og seniorer. Politikerne kunne ikke forestille sig økonomisk smalhals engang i fremtiden.
Nu, mange årtier senere og med en finanskrise i bakspejlet, ser fremtiden dyster ud for Meunier, 70, og hans generation af offentlige ansatte. Der er snart ikke flere penge i mange amerikanske kommuners og delstaters pensionskasser.
Efter kun otte års tjeneste trådte Meunier tilbage og fik tildelt 50 pct. af en normal invalidepension for en benskade, hvilket i dag beløber sig til 3.000 kr. om måneden. Uden en folkepension på 5.500 kr. ville Meunier og hans yngre kone, der også er invalid, men ikke lever på offentlig støtte, formentlig være husvilde.
»Indtil sidste år klarede vi den med nød og næppe,« fortæller den pensionerede politibetjent en formiddag i Pat’s Barbershop på Central Falls forretningsstrøg, Dexter Street.
Men så sidste sommer blev byen erklæret bankerot og sat under administration af delstaten Rhode Islands guvernør Lincoln Chafee.
Pensionister holder for
Siden er Pat Szlashtas frisørsalon på Dexter Street blevet et samlingssted for en gruppe midaldrende og ældre hvide pensionister, der er blevet hårdt ramt af det provisoriske styre indsat af guvernøren i Central Falls.
Under et anspændt møde sidste efterår med den nyligt udpegede insolvensforvalter Robert Flanders fik byens godt 100 pensionerede politi- og brandfolk et tilbud, de ikke kunne afslå. Enten accepterede de en beskæring af deres pension med 55 pct. og et farvel til sygesikring og livsforskring, eller også ville hele deres pension ryge.
Størsteparten af de tilstedeværende havde siden 1984 indbetalt syv pct. af deres årsløn til en pensionsfond mod at give afkald på folkepension, som i USA finansieres dels af skatteyderen, dels af arbejdsgiveren.
Forvalterens trussel var reel nok.
Kort forinden havde delstatens lovgivende forsamling vedtaget en lov, som stiller indehavere af kommunale obligationer forrest i køen af kreditorer, hvis én af de 34 byer i Rhode Island skulle gå i betalingsstandsning.
Over hovedet på Central Falls’ folkevalgte politikere – der var blevet sat uden for indflydelse – begunstigede delstatens parlament altså banker og investeringsfonde på bekostning af offentligt ansatte og pensionister.
»Vi havde hovedet på blokken,« siger Bruce Ogni, en kraftigt bygget italiensk-amerikaner med strittende hvide skægstubbe.
Han gik på pension for nogle år siden med en benskade.
»Hvis jeg ikke stemte ja og pludselig skulle gå hen og dø, ville min kone og mine to små børn stå uden indkomst. De berøvede os ovenikøbet vores livsforsikring. Vi havde ikke noget valg.«
Behændigt stykke værktøj
Som en del af aftalen forlangte forvalter Flanders, en privat advokat og pensioneret forbundsdommer, tilmed, at de 100 pensionister afstod fra at bestride gyldigheden af den nye konkurslov, som havde sat demokratiet i Central Falls ud af funktion og bemyndiget guvernøren til at indsætte sin fuldbemægtige konsul.
»Statens lovgivere besluttede ensidigt, at vi som bidragsydere til pensionsfonden ikke længere nyder samme status som andre kreditorer. Wall Street står til at indkassere alle pengene, således at statens kreditværdighed som låner forsvares,« siger Bruce Ogni, der er formand for de pensionerede politibetjente og brandfolks forening i byen.
Guvernørens forvalter taler sjældent med pressen. I begyndelsen af april vakte hans udlægning af situationen i Central Falls dog bevågenhed på en konference i Philadelphia om amerikanske kommuners finansielle krise.
»Den nye konkurslovgivning er et behændigt stykke værktøj til at tvinge offentlige ansattes fagforbund og pensionister til at give store indrømmelser. Det giver staten magt til at smadre alle overenskomsterne,« fastslog Robert Flanders i bramfrie toner. Han anbefalede 20 andre amerikanske kommuner – som er på randen af konkurs – at vælge samme model som Central Falls.
»Det er værre at gå i betalingsstandsning og miste adgang til lånekapital på Wall Street end at lade pensionister og offentlige ansatte bære byrden,« påpegede Flanders.
Ofrene taler ud
Det er en opfattelse, som stærkt bestrides af ofrene i Central Falls.
»Da vi blev hyret som politibetjente her i byen, vidste vi, at lønnen og pensionen var meget lavere end i andre byer, og det til trods for den høje kriminalitet,« siger Bruce Ogni under et besøg hos barberen på Dexter Street, mens flere andre pensionister sidder på stole langs væggen og venter tålmodigt på at blive barberet eller klippet.
»Mine medlemmer har holdt deres løfte og udført et stykke arbejde. Vi har investeret en del af vores løn i pensionsfonden, og nu får vi at vide, at det er os – og ikke Wall Street – der skal tage skraldet,« tordner Ogni.
For James Meunier er forvalterens hårde fremfærd blevet en forbandelse. »Med et snuptag fratog han os vores sygesikring. Andre kolleger over 65 har råd til at betale 100 dollar om måneden for at være med i forbundsstatens sygesikring for ældre, Medicare. Det har jeg og min kone ikke,« fortæller han.
I januar fik Meunier smerter i brystet og blev indlagt. »De scannede mit bryst og fandt ikke noget galt med hjertet. Det viste sig at være mavesår. Regningen lød på 13.000 dollar for en nat på hospitalet. Jeg smed den i papirkurven. Hvem kan betale det,« ler han hånligt.
Smuthuller
Siden tabet af sygesikringen sidste år er den 70-årige pensionist begyndt at bruge en gratis lægeklinik i hovedstaden Providence, som finansieres af velgørenhed. Hans læge skaffer ham gratis medicin fra farmaceutselskaber, og hans psykiater tager kun en femtedel af sin normale timeløn.
Af de 100 pensionerede politi- og brandfolk er to blevet tvunget til at sælge huset, og to er gået på social bistand. Andre supplerer deres reducerede indkomst med madkuponer og tilskud til fyringsolie fra forbundsstaten.
»Men jeg har ikke et fuldt billede af vores medlemmers situation. Nogle af dem er for stolte til at indrømme, at de trækker på offentlig bistand,« fortæller Bruce Ogni.
Ogni er selv blevet ramt af kniven. Hans invalidepension blev reduceret fra 42.000 til 28.000 dollar (160.000 kr.) om året. Hans bror, René, er i en værre situation. Med en pension halveret til 13.000 dollar (74.000 kr.) har han ikke råd til at betale 10.000 (57.000 kr.) dollar i præmie for en sygesikring til en familie på fire. Selv ikke et nyt job, der betaler 14 dollar (80 kr.) i timen, strækker til at dække præmien.
Central Falls er den første by i USA, der bryder overenskomster med de offentlige ansatte. Før blev pension og sygesikring anset for urørlige, hellige køer. Når guvernør Chafees og forvalter Flanders er færdige med oprydningen til efteråret, vil andre byer i Rhode Island, også hovedstaden Providence, formentlig følge efter.
»Situationen i Central Falls er speciel, men der er ingen tvivl om, at kommuners og delstaters finansielle situation er akut mange steder i USA. Andre forvaltere vil blive udpeget af guvernører,« forudsiger Dan Beardsley, direktør for Rhode Island League of Cities and Towns.

