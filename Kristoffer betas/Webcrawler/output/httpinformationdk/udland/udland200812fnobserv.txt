FN-observatør: Vi ofrer uskyldige i kampen mod terror
USA og Europa fængsler for mistanke om terror eller sender folk hjem til tortur under diplomatiske forsikringer. På 60-års- dagen er menneskerettighederne i krise, mener FN’s særlige observatør for tortur, Manfred Nowak 


 FN's særlige observatør for tortur advarer om, at menneskerettighederne er i krise. I kampens hede mod terrorismen er alle potentielt skyldige, indtil det modsatte er bevist.
"Vi bruger mærkatet 'mistænkt terrorist' på en måde, der kan ødelægge uskyldige menneskers liv," siger FN's særlige observatør for tortur, Manfred Nowak. 
"USA har ofret antagelsen om uskyld i kampen mod terrorisme, og vi har mange tilfælde i Europa, hvor mennesker tilbageholdes meget længe uden beviser for terrorisme. I dag ved vi, at mange var uskyldige." 
Guantanamo-basen viser ifølge Nowak med al tydelighed, at retssikkerheden bliver ofret i terrorbekæmpelsens navn.
- Danmark sender personer ud af landet med prædikatet 'mistænkt terrorist' men uden en retssag? 
"Hvis man udviser folk, fordi de falder ind under en risikogruppe af mennesker, der mistænkes for at ville begå terrorisme, så har det stærke juridiske konsekvenser. Vi er nødt til at antage folks uskyld, indtil de er dømt ved en domstol. Man kan ikke sanktionere på baggrund af mistanke," siger Manfred Nowak.
Tuneserloven
Han mener, at der er sket et skred i retssikkerheden. Mens man tidligere var uskyldig, indtil man var blevet dømt ved en domstol, udviser man i dag folk, alene fordi de vurderes at udgøre en trussel mod landets sikkerhed. Og når de kommer 'hjem', risikerer de at blive udsat for tortur, trods en diplomatisk forsikring om det modsatte fra hjemlandets regering.
Manfred Nowak er stærkt imod diplomatiske forsikringer.
"En diplomatisk forsikring er intet andet end en regerings forsøg på at omgå forbuddet mod tortur." 
Manfred Nowak vil ikke udtale sig om konsekvenserne ved tuneserloven og diplomatiske udvisninger fra Danmark.
Men den europæiske retssikkerhedstilstand har sit amerikanske præg. 
"Europa var ikke sen til at følge USA i kampen mod terror. Selvfølgelig skal terror bekæmpes, men det kan ikke være rigtigt, at flere hundrede personer har siddet fængslet på Guantanomo siden 2001 under mistanke om, at de var involveret i 11. september. I dag ved vi, at mange er uskyldige. Derfor bør både USA og Europa løfte den fælles byrde og byde Guantánamo-fangerne velkommen, når basen bliver lukket i 2009," mener Manfred Nowak. 
Fanger fælles byrde
Når Barack Obama tiltræder som USA's præsident, vil han tilsyneladende gennemføre, hvad George Bush har lovet siden juni 2006, nemlig en strategi for lukning af Guantánamo-basen på Cuba i løbet af 2009.
Og Europa bør modtage deres andel af fangerne, mener Manfred Nowak. 
"Jeg har gentagne gange opfordret europæiske regeringer til at tage imod fangerne fra Guantanamo, men Albanian, som det fattigste land, er det eneste, der har budt dem velkommen. Det bør være en fælles opgave," siger han og indrømmer, at der endnu ikke har været tegn fra den danske regering, der tyder på "at de har tænkt sig at stå forrest i køen til at modtage fanger".


