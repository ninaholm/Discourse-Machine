Sarkozy forbereder sig på et turbulent efterår
Frankrigs præsident er i sin værste politiske modvind nogensinde, men selv om han må kæmpe hårdt for at få en chance for genvalg, står han fast på upopulære pensionsreformer og en kontroversiel udlændingepolitik


 PARIS - Nicolas Sarkozy affyrede i denne uge startskuddet til, hvad der kan blive en kritisk periode i hans præsidenttid, da han forsøgte at lægge en skandaleplaget sommer bag sig og forberede sig på et politisk sprængfarligt efterår, hvis forløb kan blive afgørende for hans chancer for genvalg.
På onsdagens kabinet- møde - det første efter sommerferien - gav Frankrigs præsident sine ministre besked på ikke at »lade sig slå ud af meningsløs polemik«, når de genoptager deres arbejde med at gennemføre kontroversielle reformer, ikke mindst inden for områder som pensionsreformer og udlændingepolitik.
De politiske iagttagere er enige om, at den borgerlige leder, der kun har halvandet år tilbage af sit mandat, står over for en hård kamp for at genvinde den popularitet, der førte ham til valgsejr i 2007. Svækket af en korruptionsskandale med forbindelse til kosmetikmilliardæren Liliane Bettencourt og af den dybe utilfredshed i et vælgerkorps, der er hårdt ramt af recessionen, er Sarkozys tilslutning dalet til under 35 procent i de seneste målinger.
Vil tabe klart
En meningsmåling bragt i ugemagasinet Le Nouvel Observateur viser, at i en dyst mod den mest sandsynlige socialistiske præsidentkandidat, Dominique Strauss-Kahn, vil sidstnævnte (der for tiden beklæder en stilling som formand for Den Internationale Valutafond) vinde en klar sejr med 59 procent af stemmerne. Endnu mere bekymrende for Elyséepalæet er det, at Sarkozy også vil tabe, hvis socialistpartiet vælger at opstille sin nuværende formand, Martine Aubry.
Stillet over for sådanne dystre meningsmålinger er Sarkozy øjensynligt bevidst om, at de kommende måneder kan blive afgørende for hans politiske liv.
»Efteråret kan blive barsk på mere end én måde,« siger Francois Miquet-Marty,  direktør for opinionsinstituttet ViaVoice.
»Nicolas Sarkozy udfordres både af den offentlige menings tungtvejende forventninger og af centrale politiske prøvelser,« forklarer han.
Disse prøvelser strækker sig fra gennemførelse af nedskæringer på skoler over afværgelse af en bebudet lærerstrejke i næste måned til vedtagelse af et stærkt omdiskuteret forslag om at inddrage fransk statsborgerskab for visse dømte kriminelle »af udenlandsk oprindelse«.
Den franske regering vil også presse på for at videreføre sin politik imod de udenlandske romaer - en strategi, der dels har affødt skarp international kritik af Sarkozy, dels ikke har skaffet ham den fremgang i meningsmålingerne, som var tilsigtet.
Så sent som i går blev 283 romaer deporteret fra Paris og Lyon og fløjet til Rumænien.
Tidligere i denne uge rettede George Soros, den amerikanske milliardær, finansmand og filantrop, et forbitret angreb på franske deportationer af romaer og opfordrede til en fælleseuropæisk politik, der bedre kan integrere og rumme Europas 12 millioner romaer.
»Mænd, kvinder og børn i Europa kan ikke udvises på grund af deres etniske oprindelse, uden at deres eventuelle forbrydelser først er fastslået igennem en retssag,« insisterede Soros, hvis Open Society-fond i de seneste år har doneret 150 millioner dollar til Roma-projekter i Europa.
Men trods en syndflod af kritik i både Frankrig og i udlandet lykønskede præsidenten sin indenrigsminister, Brice Hortefeux, fordi han har insisteret på, at »denne politik skal videreføres, og at loven i Frankrig skal respekteres«.
Undgår arbejdsminister
Langt mindre overstrømmende har Sarkozy været over for manden, som står i spidsen for at få vedtaget en pensionsreform, der vil hæve pensionsalderen fra 60 til 62, hvilket ventes at udløse massedemonstrationer i næste måned.
Ifølge den satiriske ugeavis Le Canard Enchainé har Sarkozy gjort alt for at undgå at blive fotograferet sammen med sin arbejdsminister, Eric Woerth, lige siden Bettencourt-skandalen brød ud i juli. Woerth er personligt involveret i skandalen, hvor han mistænkes for at have givet Liliane Bettencourt skattefordele og have brugt sin position til at få sin kone indsat som Bettencourts formueforvalter.
Woerth står øverst på listen over navnene på de ministre, som kan forvente en fyreseddel, når Sarkozy til oktober gennemfører en større regeringsrokade med henblik på at styrke sin stilling frem til præsidentvalget i 2012.
De næste navne på listen vurderes at være premierminister François Fillon og den venstreorienterede udenrigsminister, Bernard Kouchner.

© The Guardian og Information Oversat af Niels Ivar Larsen

