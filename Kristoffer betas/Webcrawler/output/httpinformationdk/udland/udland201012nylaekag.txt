Ny lækageorganisation vil give magten tilbage til whistleblowere
Der er brug for adskillige tjenester som Wikileaks for at undgå flaskehalse, mener folkene bag det nye whistleblowerprojekt Openleaks. De vil opbygge et netværk  af digitale postkasser, der gør det muligt at lække informationer direkte til medierne. På den måde giver man øget kontrol til whistlebloweren i stedet for Wikileaks, hævder de


 Wikileaks kan forstås som en digital postkasse, hvor folk der ligger inde med fortrolige dokumenter anonymt kan levere dem til senere offentliggørelse. Konceptets succes ser vi kulminationen på i øjeblikket. Afsløringer der er kommet frem via Wikileaks' digitale postkasse har det seneste halve år fyldt mere end noget andet i de globale medier. Men med den overvældende succes kom også problemer.
De mange dokumenter giver Wikileaks en stor magt over hvilke dokumenter, der skal offentliggøres, og under hvilke betingelser det skal ske, mener en gruppe tidligere Wikileaks-medlemmer, der står bag det nystartede alternative projekt Openleaks. Konceptet vil have en teknisk struktur, der minder om Wikileaks og sørger for at lækager kan ske anonymt. Forskellen er, at whistleblowere ikke lækker materialet til Openleaks, men til de medier og organisationer der er tilknyttet projektet.
»Det gamle samfund havde postkasser, hvor man anonymt kunne sende materiale til. Det koncept er nødvendigt at gøre digitalt,« siger Daniel Domscheit-Berg, talsmand for Openleaks.
»Men ligesom det ikke ville være ønskværdigt at have kun én enkelt avis, der har en sådan postkasse i den analoge verden, på samme måde er det også digitalt. Det hele kan koges ned til, at en masse forskellige medier og organisationer skal have den slags postkasser,« siger han.
Openleaks vil sørge for, at den tekniske infrastruktur vil blive stillet til rådighed for medier og organisationer, der ønsker at modtage dokumenter anonymt. Projektet er stadig i sin udviklingsfase og forventes færdigt i løbet af 2011.
»Den primære forskel - på Openleaks og hvordan Wikileaks for øjeblikket opererer - er at i stedet for at være designet til at tage sig af alt fra modtagelse af dokumenter til offentliggørelse, så har vi tænkt os at splitte modtagelsesdelen ud,« forklarer Herbert Snorrasson fra Openleaks.
»Vi tunnelerer bare informationer fra whistlebloweren til organisationer efter whistleblowerens ønske.«
Færre hemmeligheder
Ligesom Wikileaks er Openleaks drevet af en mission om at eksponere regeringer og virksomheders hemmeligheder i offentligheden. En holdning, der er blevet mere kontroversiel, siden Wikileaks begyndte at offentliggøre 250.000 diplomatiske indberetninger fra det amerikanske udenrigsministerium.
»De fleste hemmeligheder, som regeringer og private organisationer har, burde i virkeligheden være offentlig viden. Det kan forvolde stor skade for dem, der får lækket deres dokumenter, men det er for det meste, fordi de foretager sig noget, som de fleste mennesker ikke bryder sig om,« siger Herbert Snorrason.
- Bliver det ikke svært at have en effektiv regeringsfølelse, hvis alle interne diskussioner hele tiden kan risikere at blive lækket?
»Hvis det, regeringer foretager sig, har brug for at ske bag lukkede døre, så kan man være ret sikker på, at det er fordi, de er bange for, at folk skal blive vrede over det. Grunden til at holde ting hemmelige er altid for at undgå, at andre skal finde ud af ting, som vil gøre dem utilfredse med det, du laver«.
Flaskehalse
Ifølge Daniel Domscheit-Berg handler det også om, at arbejdsbyrden har været for stor for Wikileaks. Der er ikke ressourcer til at kigge de mange dokumenter igennem, og i modsætning til tidligere, hvor dokumenterne blev offentliggjort løbende, er der i det seneste halve år kun blevet fokuseret på de store spektakulære offentliggørelser. I flere måneder har det ikke været muligt at sende dokumenter til Wikileaks, fordi organisationen ifølge stifteren Julian Assange ikke har de fornødne ressourcer til at kigge dem igennem.
»Wikileaks modtager ikke dokumenter, fordi de rent teknisk ikke er i stand til at håndtere dem længere. Det er delvist, fordi de har for travlt med andre ting og ikke har tid til at løse det problem,« siger Daniel Domscheit-Berg.
»Det viser, at hvis en enhed prøver at arbejde på alt for mange opgaver på én gang, så kommer der flaskehalse. Det er det, decentraliseringen skal afhjælpe ved at distribuere arbejdsbyrden, ansvaret og magten ud på flere skuldre end bare ét enkelt par.«
Kontrol til whisteblower
Decentraliseringen vil ifølge Openleaks give øget kontrol til whistebloweren, der i stedet for at vente på, at Wiki- leaks viderebringer dokumentet til et udvalgt medie, nu selv kan vælge hvilket medie eller medier, det skal være, og hvor lang tid mediet skal have til at arbejde på historien.
»Whistlebloweren kan selv vælge medie eller alternativt at sende det til alle tilknyttede organisationer. Hvis et medie får et dokument, som det af politiske eller økonomiske grunde ikke vil offentliggøre, så bliver det distribueret videre til de andre i systemet efter en tidsperiode, som kilden bestemmer. Det skaber en dynamik og decentraliserer magten. Hvem der bestemmer, hvad der skal offentliggøres, bliver fordelt ud på mange forskellige enheder,« forklarer Daniel Domscheit-Berg.
Ifølge Herbert Snorrason er der mere end rigeligt plads til flere projekter, der beskæftiger sig med at sikre whistleblowere anonymitet:
»Hvis vi ser på Wikileaks seneste offentliggørelse, så har de offentliggjort rapporter fra det amerikanske udenrigsministerium. Der er i hvert fald 200 lande, som også har udenrigsministerier med dokumenter. Jeg mener ikke, der er en mangel på dokumenter at offentliggøre,« siger han. Wikileaks-stifter Julian Assange erklærer sig enig:
»Mængden af lækager er meget stor. Det hjælper også os at have flere mennesker involveret i denne industri. Det vil beskytte os,« sagde han til det amerikanske magasin Forbes inden sin anholdelse tirsdag i London.


