Argentina på vej til at misligholde sin statsgæld
Den argentinske regering afviser at betale sin gæld til en gruppe amerikanske hedgefonde og risikerer dermed for anden gang siden årtusindskiftet at misligholde sine gældsforpligtelser
Argentinas økonomiminister, Axel Kicillof, efter forhandlinger i New York.


 Argentina er for anden gang siden årtusindskiftet på vej til at misligholde sin statsgæld, efter at forhandlinger i New York mellem den argentinske regering og en gruppe amerikanske hedgefonde endte uden resultat sent tirsdag aften.
Sammenbruddet i forhandlingerne er det seneste kapitel i en årelang strid mellem Argentina og en gruppe hedgefonde, som opkøbte argentinske statsobligationer til spotpris umiddelbart efter landets økonomiske kollaps i 2001-2002.
Hedgefondene kræver fuldt udbytte af deres investeringer og har afvist at slutte sig til det store flertal af kreditorer, som har indgået aftaler om omstrukturering af gælden med Argentina i 2005 og 2010, hvorved værdien af obligationerne er kraftigt formindsket.
Hedgefondene har statsobligationer pålydende en værdi på over 1,5 mia. dollar inklusive renter, og ifølge en kendelse fra en amerikansk domstol er beløbet forfaldent til betaling.
Hvis Argentina ikke er i stand til eller afviser at indfri gælden senest natten til i dag, har landet teknisk set misligholdt sin statsgæld. I så fald vil det være anden gang, det sker, på bare 12 år, eftersom den argentinske stat misligholdt gæld for omkring 100 mia. dollar i forbindelse med landets økonomiske krise i 2001-2002.
Analytikere vurderer det som stadig mere sandsynligt, at Argentina ender med at misligholde gælden, eftersom de seneste ugers forhandlinger ikke har bragt parterne meget nærmere hinanden. Det vil dog næppe få større indvirkning på de globale finansmarkeder, vurderer analytikerne.
Begrænset effekt
Den Internationale Valutafonds direktør, Christine Lagarde, siger, at Argentinas misligholdelse af gælden kun vil have begrænset indvirkning på andre landes økonomi, fordi Argentina reelt har været udelukket fra de internationale finansmarkeder det seneste årti.
»Det er altid beklageligt, når et land ikke er i stand til at betale sin gæld, men vi vurderer, at det næppe får konsekvenser af større betydning uden for Argentina,« sagde Lagarde til Reuters.
Til forskel fra sidste gang, Argentina misligholdt sin statsgæld, sker det denne gang ikke, fordi landet ikke kan betale, men snarere af principielle grunde. Ganske vist har den argentinske regering bekendtgjort, at den ikke har råd til både at betale de såkaldte holdouts til hedgefondene og samtidig overholde sine andre gældsforpligtelser. Men hedgefondene køber ikke den forklaring og har beskyldt den argentinske regering for at ikke at ville indgå i reelle forhandlinger.
Hedgefondene med milliardæren Pail Singers NML Capital i spidsen omtales af Argentina og ngo’er konsekvent som ’gribbe’, men udgør kun en lille andel af Argentinas kreditorer. 92 procent af Argentinas statsgæld er i hænderne på investorer, som i 2005 og og 2010 invilligede i at nedskrive Argentinas gæld med over 70 procent til gengæld for at Argentina accepterede at betale renter af gælden.
I slutningen af juni søgte Argentina at slippe af sted med kun at overholde sine forpligtelser i forhold til den nedjusterede gæld og undlade at betale de 1,5 mia. dollar til hedgefondene. Men landet synes altså nu at have udspillet sine muligheder for at undgå formelt at have misligholdt gælden.
Argentinas præsident, Cristina Kirchner, frygter, at enhver aftale med hedgefondene om at betale mere, end man betaler de øvrige kreditorer, risikerer at udløse et sagsanlæg med krav om tilbagebetaling af gæld for op mod 15 mia. dollar.
© The Guardian og Information.
Oversat af Christian Andersen

