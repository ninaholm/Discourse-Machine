Kijev forbyder kommunister at stille op til valg
Med et snuptag er Ukraines kommunister blevet slettet fra opstillingslisterne til det kommende lokalvalg. Det er et udemokratisk træk, der kan øge skellet mellem befolkningen i øst og vest, mener både eksperter og kritikere


 »Det er en historisk retfærdig dag.« Sådan sagde Ukraines justitsminister, Pavlo Petrenko, forleden, da han sammen med resten af Kijev-regeringen forbød Ukraines Kommunistparti (KPU) samt to andre kommunistpartier, at stille op til de ukrainske lokalvalg i efteråret.
Og selvom det måske ikke lyder som den demokratiske linje, som Petro Poroshenko lagde op til, da han sidste år blev valgt som præsident, er loven populær blandt mange ukrainere. Det siger journalist og medlem af Kharkiv Human Rights Protection Group, Halya Coynash.
»I Ukraine er det lige nu en populistisk sag at forbyde kommunisterne at stille op til valg. For det første led mange ukrainere under Sovjetunionens forbrydelser i fortiden. Og for det andet tror mange, at KPU var direkte involveret i at støtte den russiske invasion af Krim og den russiske aggression i øst generelt. Det har selvfølgelig skabt en del vrede, som de, der ønsker et forbud mod partiet, meget succesfuldt har udnyttet,« siger Halya Coynash.
Men mens mange ukrainere jubler over forbuddet, er aktivister og menneskerettighedsfortalere bekymrede. De har nemlig ikke set beviset for Kommunistpartiets involvering på Krim og i Østukraine, forklarer Halya Coynash. Alligevel har regeringen i Kijev ikke tøvet med at udråbe kommunistpartierne som forrædere, og en talsmand for regeringen har blandt andet udtalt, at »kommunisterne siden de første dage af den russiske aggression har handlet som en slags femte kolonne med støtte til Rusland«.
Men hvis man vil forbyde et parti for femte kolonne-virksomhed, må man have bevis for det, mener Coynash.
Hun bakkes op af sin kollega fra menneskerettighedscentret, aktivist Volodymyr Yavorsky. Han mener, at forbuddet mod kommunisterne er et brud på den Europæiske Menneskerettighedskonvention.
»Denne lov vil skade Ukraines ry alvorligt. Den viser tydeligt, at Ukraines nye regering krænker oppositionspartiers ret til at eksistere,« siger han.
Allerede i foråret blev Ukraines Lenin-statuer væltet, og gadenavne med referencer til kommunistiske idoler skiftet ud. Det skete som følge af en lov mod kommunistisk symbolik og propaganda, som i folkemunde er blevet kendt som antikommunist-loven, selvom den egentlig også omfatter nazisymboler. Loven betyder blandt andet, at man ikke længere må sælge kommunistsouvenirs, at man ikke offentligt må benægte forbrydelser begået at det kommunistiske regime, og at medierne ikke må sætte tidligere ledere af det kommunistiske styre i et positivt lys.
Forbud ødelægger balance
KPU, som plejede at støtte den tidligere præsident Viktor Yanukovich, fik 13 procent af stemmerne ved parlamentsvalget i 2012. Ved det seneste parlamentsvalg i 2014 faldt de dog til 4 procent af stemmerne.
Den dalende popularitet kan især skyldes, at partiets støtter primært kommer fra det østlige Ukraine. Mange af de ukrainere, der normalt sætter deres kryds ved partiet, havde grundet konflikten ikke mulighed for at stemme ved parlamentsvalget. Derfor er partiet højst sandsynligt mere populært, end hvad valgresultaterne viser.
Ifølge Søren Riishøj, lektor ved Institut for Statskundskab ved Syddansk Universitet, er forbuddet mod kommunistpartiet »et udtryk for den manglende demokratiske kultur i Ukraine«. Han mener ikke, at loven er det rette middel til at skabe balance mellem Ukraines vestlige og østlige del.
»Alle meningsmålinger op til Maidan viste, at det politiske billede i den østlige og vestlige del af Ukraine er vidt forskelligt. Derfor må den eneste vej i Ukraine være en eller anden form for regionalisering, hvor man har respekt for, at der er meningsforskelle,« siger Søren Riishøj og peger på, at man i Ukraine op til protesterne i 2013 og 2014 havde en god balance mellem øst og vest. Her var den østlige del repræsenteret med blandt andet Kommunistpartiet og Regionernes Parti (tidligere præsident Yanukovichs parti), mens den centralvestlige del støttede partierne fra den Orange Revolution.
Det skabte, ifølge Søren Riishøj, en form for stabilitet. Men den stabilitet risikerer man at ødelægge, når man forbyder kommunisterne at stille op.
»Meningsforskelle i et land er naturligt – vi ser det for eksempel i Belgien og Schweiz. Men hvis man ikke erkender, at der er meningsforskelle, og hvis man ikke indretter samfundet efter de her forskelle, så kommer der konfrontation. Problemet med Ukraine er bare, at der ikke er nogen demokratiske traditioner. Derfor er der ikke en tradition for at lave et konstitutionelt styre, hvor man har en magtdeling mellem forskellige regioner,« forklarer Søren Riishøj. Han mener ikke, at forbuddet vil drive de østlige borgere tættere på Rusland, men det kan muligvis drive dem længere væk fra regeringen i Kijev.
»De fleste ukrainere i øst ønsker bare fred – og så at være bedre repræsenteret i parlamentet i Kijev. Og det bliver man jo ikke, når de partier man støtter bliver forbudt. Det er i min optik ikke et skridt mod en fredelig løsning,« siger Søren Riishøj.
Benzin på bålet
Den udmelding bakkes op af den ukrainske venstrefløjsaktivist Denis Pilas. Han er politisk uenig med KPU og har sammen med andre politiske kræfter forsøgt at skabe et venstreorienteret alternativ til kommunisterne. Alligevel er han stærkt imod forbuddet mod det gamle parti.
»Forbuddet mod KPU vil resultere i en yderligere fremmedgørelse af befolkningen i Østukraine. For mange græsrodsbevægelser i de østlige regioner virker det netop nu som om, at regeringen ignorerer dem i stedet for at skabe en dialog,« siger Pilas, der desuden mener, at forbuddet er benzin på bålet for »den russiske propagandamaskine«.
»Det er snart svært at sige noget til den russiske fortælling om, at Ukraine er antidemokratisk, for dette forbud mod kommunistisk valgdeltagelse er jo en voldsom krænkelse af forfatningsmæssige rettigheder, politisk frihed og demokratisk styre.«

