Kosovo tager selv kontrol
Kosovos forfatning træder i kraft, og FN's rolle er ved at være udspillet efter i ni år at have administreret landet. Kosovo-albanere jubler, men Serbien raser
Kosovos premierminister, Fatmir Sejdiu (t.v.) and Kosovos parlamentsformand, Jakup Krasniqi underskrev i går Kosovos forfatning - trods skarpe protester fra Serbien og Rusland.


 Fire måneder efter at Kosovo erklærede sig selvstændig, trådte i går en ny forfatning i kraft, som overdrager magten til landets etniske albanere, efter at området i ni år har været under FN-administration.
"Dette er et historisk øjeblik for Kosovo," sagde præsident Fatmir Sejdiu, da han fik overrakt den nye forfatning af parlamentsformand Jakup Krasniqi i Pristina.
Den britiske udenrigsminister, David Miliband, lykønskede Kosovo og kaldte forfatningen et vigtigt skridt på vejen til en "demokratisk, multietnisk og europæisk fremtid".
Men flere problemer tårner sig op. Der er ikke styr på at overdrage en række beføjelser over politiet og domstolene til EU, fordi Rusland gør vrøvl.
Forfatningen gør regeringen i Kosovo til den udøvende magt, men det truer samtidig med at forværre forholdet mellem de etniske albanere og det lille serbiske mindretal. 
Præsident Sejdiu understreger, at mindretallenes rettigheder er sikret i forfatningen, som officielt trådte i kraft i går.
Serbiens præsident, Boris Tadic, kalder forfatningen ulovlig med "skadelige konsekvenser".
"Serbien accepterer ikke proklameringen af Kosovos forfatning som en legal kendsgerning," sagde Tadic i Beograd.
Rusland på tværs
Kosovo er en tidligere serbisk provins, som gik tabt, da NATO i 1999 greb ind for at forhindre massefordrivelsen af hundredtusinder af etniske albanere.
Serbien og dets allierede Rusland har nægtet at acceptere Kosovos selvstændighedserklæring fra den 17. februar, men USA og de fleste EU-lande har anerkendt det nye land.
Den serbiske regerings ansvarlige for Kosovo, Slobodan Samardzic, troppede i går demonstrativt op i den etnisk delte by Mitrovica i det nordlige Kosovo, hvor han ventes at proklamere dannelsen af et regionalt parlament. Iagttagere ser det som et forsøg på at bringe en deling af Kosovo langs etniske linjer nærmere en realitet.
Det var planen, at EU allerede tidligere i år skulle overtage en del af ansvaret for FN inden for områder som politi, domstole og told. Det er et arbejde, som blev ledet og forberedt af danskeren Casper Klynge, og som skal tælle 55 danskere.
Men Rusland stiller sig på tværs. Moskva anser EU's mission for at være ulovlig, fordi den ikke er godkendt af FN's Sikkerhedsråd, hvor russerne har vetoret. 
Det stiller FN's generalsekretær, Ban Ki-moon, på en vanskelig opgave. Han skal forsøge at finde en løsning, der både imødekommer de vestlige lande og Rusland. Men han synes indstillet på at lade EU erstatte FN som opsynsmand i Kosovo. 
ritzau/AP


