Europas bilindustri trygler om hjælp
40 milliarder euro synes på vej til europæiske bilindustrier i krise. Pengene skulle sikre omstilling til miljøvenlige biler, men industrien har netop fået CO2-kravene udvandet
Recessionen har ramt den europæiske bilindustri, der er i fuld gang med at neddrosle produktionen, fyre medarbejdere og lukke anlæg. Derfor lobbyer brancheorganisationen ACEA nu for en EU-hjælpepakke til bilindustrien på 40 milliarder euro, som EU's statsledere allerede har meddelt deres principielle støtte til. Men flere miljøorganisationer mener, at hjælpepakken vil være ensbetydende med støtte til klimaforandringer, så længe bilindustrien undviger at leve op til sit ansvar for en reduktion af CO2-udledningerne.


 En ulykke kommer sjældent alene. Da Sergio Marchionne for et år siden bragede sin røde Ferrari ind i en forankørende Renault på en motorvej i Schweiz, var det måske et varsel om større kollisioner i vente. Chefen for de italienske Fiat-fabrikker slap uskadt. Det er ikke sikkert, at han gør det denne gang. Dugfriske tal viser, at salget i Italien af nye Fiat-biler er styrtdykket med 28,6 pct. i november i forhold til samme måned sidste år. Samme tendens ses hos Fiats konkurrenter i Europa. I Frankrig, hvor Renault og Peugeot-Citroën dominerer, faldt bilsalget 14 pct. i november, i Saab og Volvos hjemland, Sverige, var faldet 36 pct. - det værste i 15 år - og i Spanien er bilsalget halveret. I Danmark faldt salget af personbiler i oktober med 22 pct. For Europa som helhed er faldet på 14,5 pct.
"Det ser ikke ud til at blive særlig godt," sagde en særdeles afdæmpet Marchionne i mandags om udsigterne for det nye år. Mindre diploma-tiske iagttagere beskriver en åbenlys panik blandt de europæiske bilproducenter, der minder om stemningen hos 'de tre store' i Detroit - General Motors, Ford og Chrysler, der igen mandag gik tiggergang til den amerikanske kongres. Hvor de tre stores topchefer sidste gang ankom til Washington i private, CO2-udspyende jetfly, kørte Ford-chef, Allan Mulally, denne gang fra Detroit i en Ford Escape-hybridbil - og tilbød samtidig at gå ned i løn til 1 dollar om året, hvis Kongressen bare åbner pengekassen.
Fyringer
Recessionen har ramt den europæiske bilindustri, der står for 32 pct. af verdens produktion af personbiler, og, ifølge brancheorganisationen ACEA, direkte sikrer job til 2,3 millioner. mennesker og bidrager indirekte til beskæftigelsen af yderligere 10 mio. familier. 
"Der er almindelig enighed om, at dette er det værste, vi har set de seneste 20 år," klager leverandørorganisationen CLEPAs chef, Lars Holmqvist, i branchemediet Automotive News.
De europæiske producenter er i fuld gang med at neddrosle produktionen, fyre medarbejdere og lukke anlæg. Volvo har afskediget 6.000 medarbejdere, Renault varslede allerede i september opsigelsen af andre 6.000, Peugeot-Citroën planlægger at fyre 3.500, Daimler mener at have 5.800 for mange på sine Mercedes-Benz fabrikker. I England vil den lille luksusbilproducent Aston Martin skille sig af med 600 medarbejdere, mens Jaguar Landrover, der i dag er indisk ejet, skiller sig af med 850.
Bistand
Den tyske forsker Ferdinand Dudenhoeffer fra universitetet i Duisburg-Essen vurderer ifølge Deutsche Welle, at 100.000 arbejdspladser kan forsvinde i bilindustrien næste år, hvis ikke der gribes ind. 
Derfor øger industrien nu presset på de europæiske regeringer for at få bistand. Mens nationale branchefolk banker på og beder om akut hjælp til sikring af likviditeten hos regeringerne i bl.a. Storbritannien, Tyskland og Spanien, lobbyer ACEA for en EU-hjælpepakke på 40 milliarder euro - ca. 300 milliarder kroner - i form af billige lån til bilfabrikkerne ydet via Den Europæiske Investeringsbank.
Udvalgte brancher
Den ønskede redningspakke er dobbelt så stor som den pakke, USA's kongres stiller 'de tre store' i udsigt - forudsat, at de kan omstille til mere miljøvenlige biler. Miljøperspektivet er også de europæiske producenters officielle begrundelse for at bede om hjælp. 
"På den ene side lider industrien under kreditkrisen. På den anden side står industrien over for udsigten til at skulle bruge en masse penge på at efterleve ny lovgivning om CO2-udledning", sagde ACEAs generalsekretær, Ivan Hodac, for nylig. Fiats Marchionne har fulgt op med at kalde det "nonsens", at bilproducenterne i krisetider skulle kunne leve op til skærpede klimakrav for egne midler.
Midt i november tog EU's konkurrencekommissær, Neelie Kroes, afstand fra EU-redningspakker til udvalgte brancher. 
"Man kan ikke sammenligne bilsektoren med finanssektoren. Hvis det finansielle system ikke længere fungerer er løbet kørt. Det var vor begrundelse for at dosere medicin til dets blodomløb," sagde kommissæren til Reuters og advarede mod at bryde med EU's egne konkurrenceregler, der forhindrer støtte til enkeltbrancher i enkeltlande.
Nøgleindustri
EU's industrikommissær, Günter Verheugen, havde imidlertid holdt møder med bilindustriens ledere i gruppen CARS 21 og udtalte efterfølgende klar støtte til redningspakken: 
"Situationen er klar. Bilindustrien er en nøgleindustri. Vi er nødt til at forsvare denne industris bæredygtighed." 
Rebecca Harms, næstformand for Den Grønne Gruppe i Europa-Parlamentet, karakteriserede prompte Verheugens støtte som "et mesterværk i politisk bedrag". 
"Mens han forsøger at grønvaske massiv statsstøtte og långivning til bilindustrien, lobbyer han sammen med bilproducenterne for at udvande CO2-reduktionsmålene for nye biler," sagde Harms.
Siden har EU's statsledere meldt deres principielle støtte til redningspakken. 
"Kan vi bede den europæiske bilindustri om at producere rene biler - ændre hele det industrielle system på bare få måneder - uden at give dem en hjælpende hånd," spurgte Frankrigs Nicolas Sarkozy retorisk.
Klimaet i klemme
Der står sagen lige nu. En blødende bilindustri presser på for at få en hjælpepakke, mens bl.a. miljøorganisationer i EU spørger, hvad der bliver af miljøforpligtelsen. EU's Ministerråd og Parlamentet indgik i mandags et kompromis om nye regler for EU-bilers CO2-udledning. Efter årelangt pres fra industrien, og fra især Tyskland og Italien, er det oprindelige forslag blevet udvandet. Udgangspunktet var, at nye EU-biler fra 2012 højst måtte udlede 120 gram CO2 pr. kilometer. Det politiske kompromis indebærer, at kravet bliver 130 gram, og at det indfases gradvist, så det bliver 2015, før alle nye biler er under grænsen. Ekstra ti grams CO2-reduktion skal søges nået med "andre midler" end bedre motorteknologi - f.eks. bedre dæk eller biobrændstof. Samtidig blev Kommissionens forslag til strafafgift ved producenters overtrædelse af reglerne nedsat. Ifølge Rebecca Harms er kompromiset "det første offer for de neddroslede ambitioner for EU's klimapakke".
Men hvad med hjælpepakken? Vil den hjælpe eller spænde ben for bestræbelserne på at skabe en mere klimavenlig bilpark i Europa? Franziska Achterberg, Greenpeaces EU-transportkoordinator, frygter det værste. "Så længe bilindustrien undviger sit ansvar for at reducere CO2-udledningerne, vil ethvert lån til den være ensbetydende med støtte til klimaforandringer." 


