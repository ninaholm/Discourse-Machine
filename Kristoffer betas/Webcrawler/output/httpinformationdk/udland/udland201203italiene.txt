Italienerne skændes om definitionen på mafia
Der bliver næppe skabt juridisk vished om Silvio Berlusconis mafiaforbindelser, efter den italienske højesteret forleden annullerede appelretten i Palermos dom mod den tidligere ministerpræsidents nære medarbejder, Marcello dell’Utri


 ROM – Fredag tog den italienske højesteret endelig stilling til den dom, som appelretten i Palermo i 2010 idømte Marcello dell’Utri, senator og tidligere ministerpræsident Silvio Berlusconis højre hånd. Dell’Utri var blevet idømt syv års fængsel for »ekstern medvirken til mafiakriminalitet«, men nu skal appelsagen gå om, lyder højesterettens kendelse:
»At beskrive nogen som mafiaens politiske referenceperson betyder ingenting. Sådan fører man ikke retssager,« sagde statsadvokaten Francesco Iacovielli og kritiserede begrebet »ekstern medvirken til mafiakriminalitet«:
»Ingen tror længere på det, det er jeres opgave at modbevise det.«
De juridiske argumenter for højesteretsdommernes beslutning om at imødekomme statsadvokatens anbefaling foreligger først om ca. tre måneder. Men statsadvokatens ord vækker bekymring blandt offentlige anklagere, der efterforsker forbindelser mellem mafiaen og institutionerne:
»At sige at ingen længere tror på ekstern medvirken til mafiakriminalitet, er i modstrid med adskillige definitive domme mod f.eks. sicilianske politikere og officerer i efterretningstjenesten,« siger Antonio Ingroia, statsadvokat i Palermo. Ingroia startede sit arbejde i mafiabekæmpelsens frontlinje sammen med undersøgelsesdommerne Giovanni Falcone og Paolo Borsellino, der begge blev dræbt ved bombeattentater i 1992:
»Vi befinder os i en meget delikat fase efter at have erhvervet nye elementer i sagen om attentaterne og afsporingen af efterforskningen af disse. Det er trist netop i år at være vidne til nye former for politisk-juridisk revisionisme, for vi må ikke glemme, at ekstern medvirken til mafiakriminalitet er en skabning, der blev født af Falcone og Borsellinos idé til, hvordan man kunne ramme mafiaens funktionærer i institutionerne,« udtaler Antonio Ingroia til avisen Il Fatto Quotidiano.
Offentlig gabestok
I weekenden havde det debatterende Italien travlt med at kommentere kendelsen, som betyder, at sagen sandsynligvis næppe når til vejs ende inden forældelsesfristen i 2014. Dermed vil der næppe heller blive fældet dom over Berlusconis forbindelser til den sicilianske mafia via Marcello Dell’Utri, der har bidraget afgørende til opbygningen af Berlusconis forretningsimperium. På Dell’Utris anbefaling blev palermitaneren Vittorio Mangano i 1974 ansat som forvalter på Berlusconis ejendom. Men i realiteten fungerede den nu afdøde Mangano som Cosa Nostras brohoved i Milano, mens organisationen tjente svimlende summer på at raffinere og distribuere heroin:
»Ingen burde kunne dømmes for at have stået i forbindelse til andre, hvis ikke der kan føres bevis for den sigtedes deltagelse i en veldefineret forbrydelse,« skriver en af Berlusconis rådgivere og propagandister, Giuliano Ferrara, i ugemagasinet Panorama og tilføjer, at »antropologien« kun kan bringes på anklagebænken »i en verden af totalitær genopdragelse«:
»De forkerte venskaber (...) er en af tilværelsens omkostninger og intet andet,« mener Ferrara.
Da Berlusconi i 2002 var indkaldt som vidne, insisterede han på sin ret til at blive afhørt i statsministeriet og undlod i sidste ende helt at udtale sig. Efter et par dages betænkningstid kommenterede den tidligere regeringsleder sagen mod sin forbundsfælle på Facebook:
»19 års lidelse og offentlig gabestok,« skriver Berlusconi, der altså betragter kendelsen som en frifindelse, selv om sagen skal gå om.
»[Dommen] medfører på ingen måde en afvisning af anklagerne, men kun af appelrettens kendelse,« påpeger Il Fatto Quotidianos lederskribent, Marco Travaglio:
»Desuden ved enhver, som kender lidt til Dell’Utri-sagen, at det er den mest solide af alle de sager, der er blevet ført for ekstern medvirken til mafiakriminalitet. Det er den mindst afhængige af angrende mafiosos udsagn. Det er den rigeste på autonome beviser, vidneudsagn og dokumenter, aflysninger og sågar indrømmelser fra den sigtede selv.«
Fænomenets essens
»Det er normalt, at dem, som er i besiddelse af store pengebeløb, søger instrumenterne til at kunne bruge dem. Både hvad angår hvidvaskning og anvendelse af pengene. Selvfølgelig har dette behov, som den kriminelle organisation stod med, ført til en naturlig søgen efter industrielle og kommercielle instrumenter for at kunne afsætte denne kapital. Derfor kan det overhovedet ikke undre, at Cosa Nostra på et vist tidspunkt i sin historie er kommet i kontakt med disse industrimiljøer,« sagde Paolo Borsellino om Dell’Utris aktivitet hos Berlusconi kort inden sin død for tyve år siden.
Nu er sagen om attentatet mod Borsellino blevet genåbnet, og Dell’Utri er foruden sagen om sin rolle hos Berlusconi også under mistanke for at have afsporet efterforskningen af mordet på Borsellino:
»Vi kan ikke længere acceptere afsporinger, benægtelsen af beviser og domfældelser, der bliver annulleret af folk, som står i ledtog med dem, der efter annulleringen af hundreder af domme for mafia, som havde kostet mange års arbejde og statsansattes blod, gik så vidt som til at håne Paolo Borsellino og Giovanni Falcone efter deres død,« skriver den dræbte dommers bror, Salvatore Borsellino, på sin blog:
»Vi kan ikke acceptere, at ekstern medvirken til mafiakriminalitet ikke bliver anerkendt som en del af straffeloven, når det er blevet knæsat i adskillige definitive domme (...) og da det burde betragtes som en endnu grovere forbrydelse at indgå i mafiaen, fordi det er selve fænomenets essens og sikrer dets overlevelse.«
Ingen overraskelse
Allerede inden domfældelsen blev der sået tvivl om afgørelsens forudsigelighed:
»Med højesteret kan man aldrig vide, alt kan ske,« sagde et tidligere medlem af Senatets antimafiakommission til Information inden fredagens kendelse.
Retsformanden, Aldo Grassi, har tidligere i sin karriere fået en påtale for, som offentlig anklager i Catania, trods oplagte beviser at have undladt at indlede en mafiasag mod medlemmerne af en frimurerloge i den sicilianske by. Grassi har nære forbindelser til den 92-årige højesteretsdommer Corrado Carnevale, kendt som »domsdræberen«, der har erklæret en lang række mafiasager for ugyldige. En af Giovanni Falcones største resultater var at få indført en rotationsprincip og dermed undgå Carnevale, da den såkaldte maxiproces mod den sicilianske mafia kom for højesteret i 1992. Det var disse retssager, der for alvor fastslog princippet om associative forbrydelser i italienske retspleje og banede vej for domme mod politikere, funktionærer og erhvervsfolk, der samarbejder med mafiaen. Carnevale blev 2001 dømt for ekstern medvirken til mafiakriminalitet, men er siden blevet frifundet af højesteret:
»Jeg er overrasket over udfaldet, for så vidt som jeg kender beviserne i sagen,« siger Antonio Ingroia og tilføjer:
»Men jeg kan ikke hævde at være overrasket, da jeg kender retsformanden Grassis beviskultur, som ligger meget langt fra min egen. Min kommer af læren fra Falcone og Borsellino, hvad Grassis kommer af, ved jeg ikke.«
Blandt oppositionspolitikerne kom den mest markante reaktion på Dell’Utri-sagen fra Nichi Vendola, leder af venstrefløjspartiet Sinistra Ecologia e Libertà:
»At bekæmpe mafiaen vil sige at bekæmpe en af den italienske histories former,« sagde Vendola søndag aften på det statslige tv Rai:
»Det vil sige at bekæmpe de skyggezoner, der bringer banditter fra Corleone i kontakt med vigtige repræsentanter for staten. Ellers ville fire analfabeter fra Corleone ikke have kunnet holde et helt land i skak i et halvt århundred. Men det har de altså formået.«
 

