Karzai: Krig mod terror skal ændres



 Afghanistans præsident, Hamid Karzai, opfordrede i går sine vestlige militærallierede til at ændre deres strategi i krigen mod terror og i stedet rette den mod militantes skjulesteder i nabolandet Pakistan. Karzai gentog beskyldningerne om, at Talebanmilitsen og militante med forbindelse til terrornetværket al-Qaeda opererer i træningslejre i Pakistan, hvorfra de gennemfører angreb ind i Afghanistan. Den USA-støttede Karzai gentog også beskyldningerne om, at Pakistans efterretningsvæsen hjælper de militante oprørere, der forsøger at vælte Karzais regering. 

