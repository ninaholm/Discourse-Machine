Ban Ki-moon: Europa har brug for migranter

Ban Ki-moon er skeptisk over for EU’s plan om at destruere menneskesmugleres både, inden de skiber ud fra Libyen. Her ses migranter i siciliansk havneby efter redningsaktion udført af den italienske kystvagt.


 FN’s generalsekretær appellerer under et besøg i EU-hovedstaden til de europæiske lande om at vise medmenneskelighed og ikke stigmatisere migranter i det igangværende arbejde med at finde et mere sammenhængende svar på situationen i Middelhavet. Samtidig lufter han på et pressemøde med EU-Kommissionens formand, Jean-Claude Juncker, sine reservationer over for EU’s plan om at bruge militæret til at destruere menneskesmugleres både, inden de skiber ud fra Libyen med migranter om bord.
»Jeg støtter ideen om at styrke den militære kapacitet for at lede efter og redde folk. Vi skal give højeste prioritet til at redde liv og til at yde humanitær bistand til de mennesker. Men når man overvejer at destruere bådene, risikerer man i sidste ende også at fratage disse mennesker selv meget begrænsede midler,« siger Ban Ki-moon på et kort pressemøde.
FN-chefen kommer både på pressemødet og igen senere i en tale til Europaparlamentet også med en stærk appel til Europa om at se migrantproblemerne i sammenhæng med kontinentets svindende og aldrende befolkning samt behov for arbejdskraft.
»Europa har brug for migranter,« siger Ban og konstaterer, at »efterkrigstidens succes i Europa er blevet en stærk magnet for migranter«.
»Jeg opfordrer jer til at leve op til de standarder, I har sat for jer selv og for verden.«
Ban Ki-moon siger, at han og FN hilser EU-Kommissionens forslag onsdag om en omfordeling af 40.000 asylansøgere velkommen. Han kalder det »et skridt i den rigtige retning« og opfordrer EU’s medlemslande til at vise medfølelse med flygtninge.
»En succesfuld byrdefordeling kan gøre det muligt for EU at håndtere den dramatiske stigning i antallet af mennesker på vandring, samtidig med at man foregår med et godt eksempel for andre regioner i verden, der står over for lignende udfordringer,« siger Ban Ki-moon.
Kommissionen præsenterede onsdag i Bruxelles en større pakke konkrete forslag som opfølgning på katastrofen i Middelhavet 19. april, hvor formentlig omkring 800 migranter druknede på vej mod Europa.
Danmark er på grund af retsforbeholdet ikke omfattet af de konkrete og mest konkrete forslag, der blandt andet lægger op til at sende 40.000 syriske og eritreiske migranter, der er ankommet til Italien og Grækenland, videre til andre EU-lande.
Kommissionen anbefaler samtidig medlemslandene, at de over de næste to år tilsammen skal tage imod mindst 20.000 kvoteflygtninge, der er vurderet af FN’s flygtningeorganisation, UNHCR, uden for EU’s territorium. Der præsenteres også en handlingsplan, der skal sikre en styrket EU-indsats mod menneskesmuglere. Det handler blandt andet om at lave en liste over de skibe, de bruger eller kan tænkes at ville bruge, og et styrket samarbejde med internetudbydere for at forhindre smuglerne i at kunne reklamere for sig selv.
Endelig sættes der mere fokus på at forhindre misbrug af EU’s asylsystem, blandt andet ved offentliggørelsen af nye retningslinjer for den fælles base over fingeraftryk, Eurodac.

