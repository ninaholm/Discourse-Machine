For de unge er Sanders’ socialisme ikke noget negativt
Amerikanere mellem 18 og 30 år har et mere positivt syn på socialisme end på kapitalisme. Det er én forklaring på Bernie Sanders’ popularitet. Information taler med unge vælgere – to hvide og en sort – om deres håb for fremtiden og deres land
 21-årige Carlton Kinard er formand for studenterrådet på det private Newberry College i South Carolina, hvor 40 pct. af de studerende er sorte og 60 pct. hvide. Han er stor tilhænger af Hillary Clinton, men tror ikke rigtig på Sanders’ revolution.


 Patrick Walsh gjorde noget usædvanligt for amerikanske studerende, da han for nogle år siden læste på University of Vermont i Bernie Sanders’ hjemby, Burlington: Han tog nogle kurser i socialistisk økonomi og blev omvendt fra nyliberalist til tilhænger af den socialdemokratiske velfærdsmodel.
»De fleste amerikanske universiteter underviser i nyliberal økonomi. Der er kun nogle få steder, man kan lære noget om uortodokse økonomiske teorier, og én af dem er University of Vermont,« fortæller den 24-årige Walsh en aften på en bar i Burlington, hvor han og studiekammeraten Tyler Purinton er blevet sat stævne af Information.
Efter en bachelorgrad i kemi blev Walsh konsulent i intellektuel ejendomsret og har siden fulgt politik nøje. Han er i dag ivrig tilhænger af Sanders’ vision for et Amerika bygget på demokratiske og socialistiske ideer.
Studiekammeraten Tyler Purinton, 23, kom til Sanders’ demokratiske socialisme ad en mere snørklet vej.
»Mine forældre er republikanere og konservative. Så jeg er vokset op med deres politiske standpunkter. Så indtil for et par år siden var jeg stadig republikaner,« fortæller han.
Men så begyndte Purinton at høre om senator Sanders’ præsidentambitioner. Den unge amerikaner lyttede til senatorens budskab og begyndte under feriebesøg hos sine forældre at diskutere den voksende indkomstkløft og de riges brug af donationer til at påvirke politiske beslutninger.
