Berlusconi kurtiserer Obama
Silvio Berlusconis vedholdende forsøg på at forføre Barack Obama under G20-mødet i London udløste en irettesættelse fra den britiske dronning
Silvio Berlusconi lykkeligt flankeret af Barack Obama (tv.) og Ruslands præsident Medvedev.


 Under G20-mødet i London i sidste uge havde Italiens ministerpræsident, Silvio Berlusconi, et budskab til den amerikanske præsident: 
"Jeg sagde til Obama, at han skal smøge ærmerne op og trække verden ud af krisen, eftersom krisen stammer fra netop USA. Han svarede, at jeg har ret, og at det vigtige er, at vi holder sammen for at kunne løse problemerne. Obama har store menneskelige egenskaber," udtalte Berlusconi og skulle ifølge rapporter i den italienske presse have tilføjet, at Obama har lo sguardo acchiapponico, (et scoreblik, red.). Det italienske statsministerium hævder imidlertid, at Berlusconi ikke har udtalt sig om glimtet i Obamas øjne. Og ministerpræsidenten havde også en advarsel til de tilstedeværende italienske journalister:
"Pas på, hvad I skriver, for jeg skal minde jer om, at der i disse dage afholdes møder om RAI hjemme hos mig." 
RAI er det statslige tv-selskab i Italien, og Berlusconi-regeringen er for tiden i færd med en større rokade, som skal skaffe plads til trofaste journalister fra ministerpræsidentens eget medieimperium, Mediaset. Derefter overlod Berlusconi podiet til sin medbragte økonomiminister, Giulio Tremonti: 
"Nu vil jeg give ordet til Tremonti, som vil sige noget genialt," sagde ministerpræsidenten, hvilket fremprovokerede en overraskende reaktion fra økonomiministeren:
"Ved disse møder er det som regel embedsmændene og ministrene, som arbejder mest, mens regeringslederne næsten ikke laver noget. Her i London har det været omvendt. Vi har næsten ikke lavet noget, mens regeringslederne har arbejdet og klappet af hinanden," sagde Tremonti. Men Berlusconi ville ikke stå tilbage for denne afvæbnende kommentar og replicerede:
"Til gengæld har I ministre siddet på lokum."
Ifølge den italienske avis L'Unità er det beskæmmende for Berlusconi, at han endnu ikke har opnået en aftale om et møde med den nyvalgte amerikanske præsident. Derfor skulle topmødet i London bruges til at forføre ham. Men i stedet lykkedes det Berlusconi at vække harme, da han umiddelbart efter den officielle fotografering af statslederne forsøgte at tiltrække sig den amerikanske præsidents opmærksomhed:
"Obama, Obama!" udbrød Berlusconi, hvilket fik den britiske monark, dronning Elizabeth II, til at vende sig om og slå irriteret ud med armene og spørge:
"Hvad er det for noget? Hvorfor skal han råbe sådan?"


