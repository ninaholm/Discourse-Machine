Sanktioner er som et myggestik på Ruslands økonomi
Nye sanktioner mod Rusland kan blive iværksat, hvis det er nødvendigt, lyder det i en fælles erklæring fra G7-nationerne. Men sanktionerne har minimal virkning, og de europæiske lande har slet ikke viljen til strammere tiltag, siger eksperter
Medlemmer af en prorussisk milits affyrer en salut efter at have begravet et militsmedlem, dræbt under et luftangreb fra Ukraines militær.


 
	G7-landene mødtes onsdag og torsdag i Bruxelles for blandt andet at diskutere nye sanktioner mod Rusland. Det er første gang gruppen mødes, siden Rusland blev udelukket fra fællesskabet efter annekteringen af Krim-halvøen i marts. I en samlet erklæring fordømte de under mødet Ruslands krænkelse af Ukraines suverænitet og truede i samme forbindelse præsident Putin med nye sanktioner.

	»Vi er klar til at intensivere sanktionerne, og vi overvejer derudover foranstaltninger, der vil medføre yderligere omkostninger for Rusland, hvis det skulle blive nødvendigt,« skriver de.

	Men det bliver næppe til mere end truslen, vurderer Paul Ivan, som er Rusland-ekspert ved tænketanken European Policy Centre i Bruxelles.

	»G7 truer kun med yderligere sanktioner. Vi vil ikke se stærkere, økonomiske sanktioner,« siger han.

	De europæiske lande ønsker en fredelig diplomatisk løsning frem for skærpede sanktioner, mener Ukraine-ekspert og senioranalytiker Peter Munk Jensen fra Dansk Institut for Internationale Studier, DIIS.

	»Der er meget lille appetit på yderligere sanktioner. De europæiske lande frygter, de vil influere deres eget økonomiske opsving,« siger han.

	Sanktioner rammer afsender

	De nuværende sanktioner rammer primært enkeltpersoner, og ifølge Peter Munk Jensen presser de ikke den russiske økonomi nok til, at Kreml vil ændre kurs over for Ukraine.

	»Sanktionerne er et myggestik på den russiske økonomi. De kan mærkes, men generer ikke,« siger han.

	Den betragtning er Paul Ivan delvist enig i. Men han påpeger, at sanktionerne har en indirekte effekt på Ruslands økonomi, fordi de medfører usikkerhed.

	»Nogle internationale virksomheder trækker midler ud af Rusland, fordi de frygter en eskalering af konflikten, og det skader den russiske økonomi,« siger han.

	Hvis EU for alvor ville ramme Rusland, skulle det indføre restriktioner i handelssamarbejdet, vurderer Peter Munk Jensen. Eksempelvis kunne Frankrig droppe salget af krigsskibe til Rusland, og rubler kunne blive afvist på de europæiske børsmarkeder. Men så drastiske tiltag ville samtidigt skade Europas økonomi, og det er EU ikke interesseret i.

	»Der er ikke nogen, der vil dø i skyttegravene for Ukraine, og jeg tror allerede smertegrænsen er nået for, hvor langt man vil gå økonomisk,« siger han.

	Af deltagerne ved G7-mødet har USA og Canada været de klareste fortalere for yderligere sanktioner. Det handler delvist om, at nordamerikanerne og europæerne er afhængige af forskellige handelspartnere.

	»USA er mere villige til at indføre skrappe sanktioner og har langt flere russiske virksomheder på deres sanktionsliste sammenlignet med EU. Men europæerne er jo også mere økonomisk afhængige af handel med Rusland,« siger Paul Ivan og henviser til, at Europa blandt andet har brug for store mængder russisk gas.

	Præsident Obama har ligeledes sendt militært isenkram til den ukrainske hær. I april røg hjelme, soveposer, generatorer og medikamenter over Atlanten, og i denne uge meddelte Obama ifølge cbcnews, at også natkampsudstyr og fragmentationsveste ville blive leveret til ukrainerne.

	Amerikanernes vilje til flere sanktioner bliver dog bremset af de europæiske lande, siger Peter Munk Jensen.

	»Amerikanerne mener ikke, sanktioner virker, medmindre alle går i takt. Det giver ikke mening at indføre sanktioner, hvis EU ikke følger med,« siger han.

	Diplomater fra Europa

	Udover sanktionsmuligheden har Europa ikke mange andre redskaber over for Rusland, siger Paul Ivan. Modsat amerikanerne forsøger europæerne sig i højere grad ad diplomatiets vej med forhandling og kompromis.

	»EU forsøger at styrke den ukrainske stat, eksempelvis ved at give lån for at stabilisere økonomien, og der bliver holdt møder med Porosjenko for at introducere ham til diplomatiet,« siger han.

	At lederne fra G7 truer med yderligere sanktioner, handler om at signalere handlekraft over for Putin, forklarer Ivan. Særligt som led i forberedelsesfasen til et topmøde mellem Putin, Cameron og Hollande i Paris torsdag aften, hvor Ukraine igen er på dagsordenen, er det vigtigt at vise styrke.

	»Man viser handlekraft, og at man står sammen ved at true på den måde,« siger han.

	De to eksperter mener ikke, man kan kreditere sanktionerne for, hvad der ligner en begyndende russisk nedtrapning. Nemlig, at russiske tropper er blevet trukket væk fra grænsen, at Ukraines østlige provinser ikke er blevet indlemmet i den russiske føderation, og at det ukrainske præsidentvalg blev gennemført uden massiv indblanding fra russisk side.

	»Jeg tror ikke, det er sanktionerne, men det er svært at sige, hvad der er årsag, og hvad der er Putins hensigt,« siger Peter Munk Jensen.

