Frank-Walter, den evige udenrigsminister?
Tysklands udenrigsminister Frank-Walter Steinmeier forsøger at slippe af med en tredjedel af sit navn. Men det klæber
Tysklands udenrigsminister Frank-Walter Steinmeier er måske nervøs for at komme til at lave en Hans-Dietrich Genscher - Tysklands udenrigsminister 1974-1992!


 BERLIN - Den tyske udenrigsminister Frank-Walter Steinmeier er ligeglad med moden. Om det gavner hans karriere er tvivlsomt.
I Tyskland er adel på mode. Har man et von foran sit efternavn, er ens lykke gjort. Og da de adelige har mange fornavne, belemrer tyskerne, også de uadelige og de udadlelige, deres nyfødte med så mange navne som muligt. Hvis bindestreger indgår, er det endnu bedre. En hurtig søgning på nettet på 'Dobbeltnamen' fører med det samme til en side, hvor kvinder spørger andre kvinder til råds om dobbeltnavne til deres poder. 
Nu spørger den skarpsindige læser, hvad socialdemokraten Frank-Walter Steinmeier har med dette at gøre. Han er med sine 53 år nogenlunde ude over den fødedygtige alder, og socialdemokrater lefler vel per definition ikke for kors og bånd og stjerner? Nej, netop. Derfor har Steinmeier, der også er vicekansler og sit partis kanslerkandidat ved forbundsvalget til efteråret, besluttet at droppe Walter. Og bindestregen. SPD-chefen Franz Müntefering talte tidligere på ugen tre gange højt og tydeligt om "vores kanslerkandidat Frank Steinmeier". 
Samme dag undlod også partiets generalsekretær Hubertus Heil at nævne navnet Walter. På den statslige tv-kanal ZDF var de dog i nyhederne temmelig ligeglade med udenrigsministerens navneforkastelse. Da den ikke er formel (det er i Tyskland svært og upopulært at ændre sit navn officielt), blev han, direkte interviewet fra Bagdad, konsekvent tiltalt Frank-Walter Steinmeier. Det fulde navn stod også under hans billede. Udenrigsministeren så svært misfornøjet ud.
Sporene skræmmer
Det er næppe numerologi, der har fået Steinmeier til at ønske Walter ad hekkenfeldt til. Snarere er det et kort kig på listen over de otte kanslere, der siden 1949 har regeret Tyskland. Kun en enkelt har haft et dobbeltfornavn, nemlig Kurt Georg Kiesinger. Og han sad kun sølle tre år fra 1966-1969. Derudover har kun én kansler heddet Walter, nemlig Walter Scheel. Men han regnes ikke rigtig med, da han kun var forretningsførende kansler i ni dage, efter at Willy Brandt rendte af posten i 1974, da det blev afsløret, at hans højre hånd Günter Guillaume var Stasi-spion.
Måske er Steinmeier bange for at komme til at lave en Hans-Dietrich Genscher, Tysklands evige udenrigsminister. Mere eller mindre uafbrudt fra 1974-1992 var han udenrigsminister og kanslerens stedfortræder, netop de poster Steinmeier besidder. Et par udmærkede jobs, jovist, men ikke hvis drømmen er at blive kansler i stedet for kansleren. 
Om Steinmeier ikke snarere skal glæde sig over, at medierne ignorerer hans navneønske, vil tiden vise. Walter er gammeltysk og sammensat af ordene waltan, der betyder at herske eller forvalte og heri, der betyder hær eller trup. Måske ikke det dårligste navn til en kansler, når det kommer til stykket?


