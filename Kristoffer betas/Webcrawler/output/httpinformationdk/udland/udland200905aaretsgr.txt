Årets greenwasher nummer 1
Energigiganten Vattenfall stemples som greenwasher nummer 1 i grøn internetafstemning


 Hvem er værst. BP, DONG, Shell eller? Svaret er svenske Vattenfall, hvis man skal tro en internetafstemning gennemført af klimaaktivister under overskriften Climate Wash Awards 2009. 
Kenneth Haar fra Enhedslisten er en af initiativtagerne til afstemningen, der blev afsluttet i weekenden. Vattenfall fik 38 procent af stemmerne, men hvem er det egentlig, der har stemt på climategreenwash. org?
"De typiske deltagere er folk, der er med i miljøbevægelsen eller befinder sig periferien af den," siger Kenneth Haar, der tror, at "et sted mellem 2.000 og 3.000" har stemt. 
"Det er den aktive skare, javist. Men der er nok også nogle udefra, eftersom vi også har annonceret i aviser, bl.a. i Information."
Bag uddelingen af Climate Greenwash Awards 2009 står miljøgrupperne Corporate Europe Observatory, ATTAC-Danmark, Klimabevægelsen, KlimaX og miljøorganisationen NOAH. Det er også disse græsrødder, der har udpeget de seks nominerede; ArcelorMittal, BP, DONG Energy, Repsol, Shell og altså Vattenfall. Miljøaktivisterne har nomineret Vattenfall for "grønt spin, og for at fremstille sig selv som førende i klimaarbejdet, samtidig med at selskabet arbejder for at kunne fortsætte "business as usual, for kul, atomkraft og falske løsninger på klimakrisen, såsom agrobrændstoffer (biobrændsler) og opsamling og lagring af CO2 ."
Kenneth Haar har sjovt nok selv stemt på Vattenfall.
"Jeg ved ikke, hvorfor de har vundet afstemningen, men jeg har stemt på dem, fordi Vattenfall er den virksomhed blandt de nominerede, der har ført den mest offensive kampagne for at blive opfattet som et grønt selskab. Men sandheden er at deres løsninger er dybt utilstrækkelige."


