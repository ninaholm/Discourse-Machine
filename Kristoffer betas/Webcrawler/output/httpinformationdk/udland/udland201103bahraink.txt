Bahrain kan sætte regionen i brand
Syv ledende shiitiske politikere er blevet anholdt i Bahrain i det sunnimuslimske monarkis forsøg på at stoppe den shiitisk dominerede revolte men Iran kan bidrage til, at krisen eskalerer til sekterisk opgør


 Beirut»Hold øje med Bahrain,« tilrådede udlandsredaktøren på Beirut-avisen Al-Akhbar, »det er langt farligere end det, der sker i Libyen og Yemen.« Med den saudiarabisk- og sunnimuslimsk-ledede militære intervention i Bahrain er risikoen for en regional sekterisk konflikt overhængende.
Det, der hidtil har lignet et opgør, hvor den shiitiske befolkningsgruppe støttet af sekulære sunnimuslimer protesterede mod diskrimination på arbejdsmarkedet og i offentlige embeder og krævede politisk indflydelse, er med den sunnimuslimske, saudiarabiske invasion eskaleret til noget nær borgerkrigskaos med en generalstrejke, der indledtes i går. Og mere alvorligt: Krisen kan eskalere regionalt.
Iran, der den dag i dag formelt gør krav på nogle øer omkring Bahrain, og som anser ø-monarkiet for at være en del af det persiske Iran, har advaret Saudi-Arabien mod »massakrer« på den shiitiske befolkning. Iran har hjemkaldt sin ambassadør i Manama, Bahrains hovedstad, og mobiliseret sine allierede. Syriens udenrigsminister, Walid al-Moallem, landede i går i Teheran for at drøfte krisen. I Karbalam, shiiternes hellige by i Irak, demonstrerede ca. 3.000 på opfordring af den ledende politiker i Iraks koalition af shia-partier, Muqtadar al-Sadr.
I Teheran demonstrerede studenter i går foran Saudi-Arabiens ambassade uden at politiet greb ind, og den iranske udenrigsminister har opfordret andre lande i regionen til at protestere. I Ankara sagde premierminister Recep Tayyip Erdogan i en tale til sin parlamentgruppe, at Tyrkiet »ikke ønsker et nyt Karbala«. USA har opfordret alle parter til tilbageholdenhed, men med kritisk snert til Bahrains kongehus og dermed indirekte til den saudiske kong Abdallah.
»Men Saudi-Arabien har fat i den lange ende,« konstaterer Elie Chalhoub, redaktøren på Al-Akhbar. »Iranerne kan glamme, men ikke bide. I deres optik har saudierne ikke bare invaderet et naboland, de har militært besat, hvad Teheran opfatter som iransk territorium. Den ydmygelse kalder på gengældelse, men hvordan? De kan ikke sende Revolutionsgarden over Den Persiske Golf for at befri shiiterne i Bahrain og ikke kun fordi USAs 5. Flåde har base der, men fordi det vil blive startskuddet til en sekterisk krig. Og eftersom shiiterne kun udgør en brøkdel af de 350 millioner arabere, vil de være dømt til at tabe.«
Hazam Saghie, politisk redaktør på den London-baserede avis, al-Hayat, er enig i, at Iran næppe vil reagere militært. »Men jeg vil ikke udelukke, at de vil reagere indirekte og andre steder, i Irak og måske her i Libanon, hvor saudiske interesser kan rammes. Men det er, hvad de kan stille op.«
Oppositionen arresteres
Kong Hamad bin Isa al-Khalifa, der da urolighederne begyndte i februar imødekom de protesterende med løsladelse af fængslede dissidenter og tilbud om dialog støttet af en indsprøjtning fra de olierige golfstater på 20 mia. dollar (som han dog må dele med Oman) til lindring af de lediges sociale nød, satte hårdt mod hårdt for to uger siden. Syv blev dræbt, da politi og militær gik løs på demonstranterne, og iagttagere begyndte at tale om sekterisk borgerkrig.
Derefter var der roligt i nogle uger den voksende opposition opslog en teltlejr på Perle-pladsen i det centrale Manama efter model fra Tahrir-pladsen i Kairo, og gentog kravet om demokrati med konstitutionelt monarki. Men det, der førte til den nuværende eskalering med de saudiske troppers intervention i mandags og sikkerhedsstyrkers rydning af Perle-pladsen onsdag, hvor syv meldes dræbt, var et nyt krav om republik. Dette krav blev fremsat af tre mindre, men determinerede shiitiske grupper, al-Wafa, Haq og Bahrain Freedom Movement, der har base i London og ledes af Hassan Mushaima. Han fik lov at vende tilbage til Bahrain, da protesterne begyndte. Denne Koalitionen for en republik i Bahrain blev en rød klud, som det saudiske kongehus ikke kunne sidde overhørig. Og som kongen i Bahrain anså som en eksistentiel trussel.
Imod Washingtons ønske kørte saudiske kampvogne over broen mellem Bahrain og Saudi-Arabien formelt i spidsen for en fælles golfstat-styrke og i går skred Bahrains politi til anholdelse af syv ledende oppositionspolitikere, heraf ovennævnte Hassan Mushaima og en sunni-politiker, der har støttet protesterne.
»For Kong Abdallah er en republik på den arabiske halvø en umulighed,« siger Elie Chalhoub. »Falder et monarki, kan de alle falde. Og at han intervenerer imod USAs ønsker viser, at der er meget på spil og nok også, at han vil vise amerikanerne, at saudiske interesser kommer før selv de nærmest allieredes.«
Det er troligt i hvert fald har den arabiske presse været præget af reportager om kong Abdallahs misnøje med præsident Barack Obama, som Abdallah direkte har bebrejdet det egyptiske regimes fald. Obama solgte Hosni Mubarak, som det hedder, og nogle kommentatorer anfører, at den nu 87-årige Abdallah har ønsket at vise, at han ikke vil på udsalg. Men det kan få alvorlige regionale konsekvenser.


