Hamas holder Gaza i jerngreb
Islamisterne er gået styrket ud af en krig, der havde det modsatte formål - og én årsag er 'professionel' styring af medie-billedet fra Gaza
Politisk har krigen betydet en cementering af Hamas- magt i Gaza, hvor især kontrol af medierne har spillet en afgørende rolle, vurderes det.


 CAIRO - Et par dage efter våbenhvilen kom de rådne historier - de kunne ikke verificeres og blev kun fortalt på betingelse af fuld anonymitet, men var stort set sammenfaldende i beskrivelsen af et Hamas-styre, der med summarisk justits og total medie-kontrol holder Gaza i et jerngreb.
Forskellige kommentarer fra civile, der overhovedet turde sige noget, kan koges ned til følgende replikker: 
"De var helt ligeglade med risikoen for civile. De etablerede mortér-stillinger fra tage og haver, og hvis nogen protesterede og råbte op om risikoen for israelske modangreb, blev de truet med en kugle for panden." 
Kendte Fatah-medlemmer blev fra starten af fjendtlighederne sat i husarrest med besked om, at færdsel i det offentlige rum ville få fatale følger. Skud i knæskallerne og likvideringer uden retshandling og dom understregede alvoren i den vilkårlige justits, og - som en sagde - "retten sættes af Hamas, der både er forsvarer, anklager og dommer." 
Ro og orden genoprettet
I dag er en slags orden genoprettet efter de 22 dages tæppebombardement med ca. 1.300 - hovedsageligt civile - dødsofre. Skolerne er åbnet, og Hamas har etableret nød-kontorer efter bombardementet af den administrative infrastruktur og har indledt udbetaling af de første rater af en 'nødhjælps-erstatning' til familier, der har mistet hus og hjem. 
Politisk har krigen betydet en cementering af den islamiske modstandsbevægelses magt i Gaza og en voldsom stigning i dens popularitet på Vestbredden, hvor Hamas ifølge en ikke offentliggjort meningsmåling (den er ifølge diplomatiske kilder undertrykt af Det Palæstinensiske Selvstyre, PA) støttes af 80-90 pct, og hvor Fatah ifølge Salam Fayyad, PA's premierminister, gennemlever sin hidtil værste krise. Salam Fayyad har stillet sit mandat til rådighed for PA-præsident Mahmoud Abbas, altså reelt en afskedsbegæring. "De bombarderede Gaza, men ramte Ramallah," som en diplomat har udtrykt det. 
Hvis Israel med krigen ville isolere Gaza og Hamas og styrke 'det moderate PA-styre', er den modsatte effekt opnået. De radikale islamiske kræfter er ifølge diplomater i Ramallah styrket såvel i Palæstina som i den arabiske verden, ikke mindst efter at EU-ledere lod sig fotografere smilende ved en 'sejrsmiddag' hos Israels premierminister, Ehud Olmert. 
Abbas og PA svækket 
Yngre Fatah-folk omkring den i Israel fængslede leder, Marwan Barghouti, lægger nu afstand til Mahmoud Abbas og hans hird af sikkerheds-styrker, der under krigen forbød demonstrationer for Hamas. En ung Fatah-leder, Qaddura Fares, siger lige ud, at "krigen har afgørende svækket PA og Mahmoud Abbas." 
Et angreb på en israelsk pansret mandskabsvogn og israelske bombardementer i går af Hamas-tunneller i Rafah har ikke stoppet forhandlinger i Egypten om en genoptagelse af den våbenhvile, der holdt, til Israel brød den 4. november. 
Hamas er en politisk faktor, der "ikke vil gå væk," som en EU-diplomat udtrykker det, og krigen munder formentlig ud i nye forhandlinger om genforening af de to fraktioner, men nu med Hamas som den stærke part. 
Denne position har Hamas bl.a. opnået med effektiv kontrol af medie-billedet, som især under krigen blev domineret af den islamisk hældende satellit-kanal, al-Jazeera, der som følge af Israels mediemørklægning af alle vestlige medier var alene om at sende fra Gaza. De arabiske medier, der kunne nuancere billedet, blev intimideret til tavshed eller til at følge trop. 
Medier gjort tavse
Et hint var Informations møde med en kollega i Gaza, der støtter Hamas. Vi trillede i hans bil forbi det ene af de to medie-højhuse, og jeg spurgte til en anden god bekendt, som jeg havde arbejdet sammen med i 2000-2001 under den 2. intifada.
"Hun arbejder vist ikke så meget mere", svarede han lidt svævende. 
- Vist?
"Arh, du ved, hun var med hos 'al-Arabia' (saudi-ejet tv-kanal, red.), og de opfattes jo som Fatah-støtter, så det er svært."
En tv-producer fortalte, at efter Hamas overtog magten i landstriben i juni 2007, fik de lokale tv-kanaler ordre til kun at dække Hamas-pressemøder, hvis de fortsat ville holde deres folk beskæftigede. 
I slutningen af krigen blev mediehuset, hvor Hamas-stationen 'al Aqsa-tv' sendte fra taget, bombet. En version af begivenheden går ud på, at al-Arabias medarbejdere, der har kontorer på 12. sal, fik ordre til at blive i huset og for at sikre, at det skete, blokerede Hamas-militante al færdsel ned fra 10. etage. De paniske tv-folk sad fanget som kanonføde og ringede til kolleger i Israel, som de bad om at kontakte Israels hær. 
Denne version afvises selvfølgelig af al-Arabia-tv's leder, der ikke skal have nogle ører i Hamas-maskinen - men det ligger fast, at den saudisk ejede tv-kanal var lukket i seks timer omkring det tidspunkt, hvor højhuset blev ramt af et missil. 


