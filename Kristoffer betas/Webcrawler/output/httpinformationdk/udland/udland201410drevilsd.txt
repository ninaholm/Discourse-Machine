Dr. Evils drejebog: Sådan tryner du klimaaktivister
’Tænk på det her som en uendelig krig’, lyder et råd fra PR-chef Richard Berman til den amerikanske olie- og gasindustri ved et hemmeligt møde. Lækkede optagelser giver et indblik i frackinglobbyens omstridte PR-kriger
 Fjern deres moralske autoritet og sig: Hvem i helvede er de her mennesker?



 Den kontroversielle PR-chef Richard Berman har en mission: »Jeg står op hver eneste morgen og tænker på, hvordan jeg kan tage røven på fagforeningerne – jeg går i offensiven. Jeg prøver bare at finde ud af, hvordan jeg kan ødelægge deres brand.«
Sådan indledte jurist og presseguru Richard Berman sin tale til Western Energy Alliances medlemmer, en samling af 400 virksomheder fra den amerikanske olie- og gasindustri. Mødet fandt sted i al hemmelighed i juni på det femstjernede Broadmoor-ressort i Colorado Springs, men nu er en opsigtsvækkende lydoptagelse af talen blevet lækket til New York Times.
Richard Berman var hidkaldt for at tale om PR-kampagnen ’Big Green Radicals’, som hans PR-firma Berman & Company har udviklet for 12 millioner kroner, betalt af anonyme medlemmer af Western Energy Alliance. Kampagnen søger gennem en række kontroversielle reklamevideoer at latterliggøre klimaforkæmpere i delstaterne Pennsylvania og Colorado. I tv-spottet ’Anti-Fracking Club’ diskuterer fire aktivister således, om månen rent faktisk er lavet af ost, inden de kritiserer fracking for at være farligt. Og for at være skyld i fedmeepidemien i USA.
I sin tale forklarer Richard Berman, at man må bruge den slags »beskidte kneb for at vinde« over frackinglobbyens to hovedfjender: klimaaktivisterne og fagforeningerne.
»Fjern deres moralske autoritet og sig: Hvem i helvede er de her mennesker, og hvorfor skal de bestemme energipolitikken i vores stat – eller hele landet for den sags skyld?«, siger Berman ud mod forsamlingen.
I den 59 minutter lange tale, der kan høres i sin fulde længde her, afslører Richard Berman og vicepræsident Jack Hubbard nogle af de PR-strategier, der har gjort dem til mangemillionærer. Ifølge USA Today tjener Berman and Company 60 mio. kroner årligt på at lave PR- og lobbyarbejde for firmaer, der udover Western Energy Alliance også tæller fastfoodkæder som Wendy’s og tobaksfirmaet Phillip Morris.
Ondskabens drejebog
USA Today har før sammenlignet Richard Berman med hovedpersonen i 2005-filmen Thank you for Smoking, hvor Aaron Eckhart spiller den kompromisløse lobbyist Nick Taylor, der manipulerer med alt og alle på vegne af tobaksindustrien. Netmediet PRWatch går skridtet videre og kalder Bermans hemmelige tale for ’De 10 bud fra Dr. Evils drejebog’. Af lydoptagelsen fremgår det blandt andet, at Berman rutinemæssigt indsamler ’snavs’ på politiske modstandere såsom Greenpeace: »Vi har en fil på hver eneste aktivist. Deres kriminelle historik. Vi går efter personen. Vi forsøger at gøre det sådan, at de ingen troværdighed har over for offentligheden, i medierne og hos lovgiverne.«
Richard Berman indrømmer, at ikke alle hans klienter synes om de personlige og negativt ladede kampagner, han sætter i gang. Men ifølge PR-guruen er der kun to muligheder: »You can either win dirty or lose pretty«.
Som eksempel nævner han fagforeningernes kampagne for at hæve mindstelønnen med 40 pct., til 60 kroner i timen. Til store bifald fra forsamlingen gengiver Berman, hvordan de jagtede fagforeningernes busser rundt i landet og skabe uro i gaden, når foreningerne forsøgte at gå i dialog med arbejderne. Bermans strategi var hele tiden at stå ved siden af og sprede videnskabelige argumenter, folk ikke forstod, i et forsøg på at »paralysere« debatten.
Målet er hele tiden at gå til modangreb, så fagforeningernes argumenter ikke står alene: »Hvis du spreder tilstrækkelig med information ud og siger: ’Ja, det kunne blive 60 kroner, men du kunne også miste en masse arbejdspladser,« lyder det eksempelvis fra Berman. Målsætningen er at forvirre så meget, at arbejderne ikke tør handle.
»Så ved folk til sidst ikke, hvem der har ret, og så er de ikke klar til at blive aggressive og bevæge sig i den ene eller den anden retning. På den måde kan du nå et kompromis, som grundlæggende sikrer status quo,« forklarer Richard Berman.
Skjulte penge
Den kontroversielle PR-chef er udmærket klar over, at mange virksomheder ikke vil associeres direkte med hans arbejde, der balancerer på kanten af det lovlige.
»Folk spørger mig hele tiden: ’Hvordan ved jeg, at jeg ikke bliver afsløret som støtte til det, du gør?’,« siger Berman og tilføjer i en sidebemærkning, at han allerede har indsamlet ’sekscifrede checks’ fra flere olie- og gasfirmaer i lokalet.
»Vi kører alt det her gennem nonprofitorganisationer, der er isoleret fra at skulle offentliggøre donorer. Der er total anonymitet. Folk aner ikke, hvem der støtter os. Vi har gjort det i over 20 år på den her måde,« lyder de beroligende ord til medlemmerne fra Western Energy Alliance.
Richard Berman understreger, at de bedste PR-kampagner formår at spille på følelser som frygt, kærlighed, vrede, grådighed og sympati. Han fremhæver Big Green Radicals-kampagnen som en succes, fordi kampagnen brugte følelser til at rykke borgernes holdning til fracking.
»De to stærkeste (følelser, red.), der skaber resonans hos flest folk, og som vi prøver at bruge i denne kampagne, er frygt og vrede.«
I den efterfølgende spørgerunde modtager Berman store bifald fra tilhørerne. En af gæsterne vil gerne vide, hvordan olie- og gasindustrien kan bruge følelser i flere af deres kampagner.
»Vores industri bliver ofte skudt i skoene, at vi er grådige. De bruger frygt og grådighed imod os. Er der en måde, vi kan ødelægge deres følelsesladede angreb med egne følelsesladede angreb?«
Richard Berman henviser til debatten om mindstelønnen, som fagforeningerne vil have op på 60 kroner i timen: »De siger: ’Hvor meget tjener chefen for Wal-Mart? Hvor meget tjener chefen for McDonalds? Starbucks? Og de betaler folk minimumløn’. De vil altid bruge det angreb. Og vi er nødt til at turde spille på samme måde.«
»Bare fordi, de bruger følelser, betyder det ikke, at vi ikke kan gøre det samme. Vi skal bare bruge følelser, der er baseret på fakta – og så lange ud efter alle de andre.«

