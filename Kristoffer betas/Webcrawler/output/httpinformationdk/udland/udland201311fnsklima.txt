FN’s klimachef: Kulindustrien bør frygte for fremtiden
Der var ingen udstrakt hånd til kulindustrien, der sideløbende med klimatopmødet i Warszawa afholder sin årlige konference, hvor den forsøger at sælge renere kul som fremtidens løsning
Greenpeace-aktivister på vej op på taget af det polske økonomiministerium i Warszawa for at protestere mod COP19 og kulindustriens Kul- og Klimakonference, der begge afholdes i den polske hovedstad.


 
	Da det blev offentliggjort, at FN’s klimachef, Christiana Figueres, skulle holde åbningstalen ved dette års Kul- og Klimakonference, der tilfældigvis afholdes i samme land og samme by som FN’s årlige klimatopmøde, COP19, vakte det øjeblikkeligt stor harme. Hvad skal FN’s klimachef der?

	Men havde kulindustrien, der altså også er samlet i Warszawa i Polen, forventet milde ord og en form for blåstempling af deres forsøg på teknologisk at gøre kulafbrænding mere effektiv, så må de være blevet skuffede. For tværtimod advarede Christiana Figueres industrien om, at kul er en solnedgangsindustri, at »størstedelen af alt kul skal blive i jorden«, og at industrien bør tænke i nye forretningsområder.

	»I er samlet her i dag som ledere for kulindustrien, men I opfatter også jer selv som energiudbydere på lang sigt. En række af de større olie-, gas- og energiselskaber er allerede begyndt at investere i vedvarende energikilder, og jeg opfordrer dem af jer, der endnu ikke er gået i gang, til at gøre det samme.«

	Øget investeringsrisiko

	På et efterfølgende pressemøde afholdt på klimatopmødet COP19, der finder sted på Polens nationalstadion, uddybede Christiana Figueres sine pointer.

	»Mit budskab til kulindustrien var, at deres industri kræver dramatiske ændringer, og at det skal gå hurtigt. At de står over for en enorm finansiel risiko på grund af den politiske udvikling,« lød det fra FN’s klimachef med henvisning til investorernes mulige frygt for, at penge sat i kul ender som stranded assets, fejlslagne investeringer.

	Det, som imidlertid kunne gøre kulindustrien ren, er den såkaldte Carbon Capture and Storage-teknologi, CCS, hvor man forestiller sig, at det lykkes at opsamle CO2-udledningen ved kulafbrænding, i stedet for at den sendes ud i atmosfæren. Teknologien har dog endnu ikke vist sig gangbar, men løsningen er stadig i spil for industrien.

	Alligevel er der intet, der lige nu tyder på, at industrien har travlt, eller at olie, gas og kul skulle være fortid. Ifølge beregninger fra Det Internationale Energiagentur, IEA, blev der i 2012 givet 544 mia. dollar i subsidier til fossil energi, og ser man på, hvordan energi i dag produceres, er der ingen ændringer at få øje på. Således stammer 82 procent af den samlede energi i verden fra afbrænding af kul, olie og gas. Det er samme andel som for 25 år siden. Vender udviklingen ikke, viser fremskrivninger fra IEA, at der globalt vil blive afbrændt 35 procent flere kul i 2035.

	Men industrien jubler

	Ifølge Charlotte Søndergren, afdelingschef i Dansk Energi, der deltog i Kul- og Klimakonferencen, var det heller ikke sortsyn, der dominerede industriens medlemmer på konferencen.

	»Budskabet var, at kul er her, men vi må gøre noget ved den måde, vi bruger det på. Det vil sige, at kul skal afbrændes mere effektivt på de eksisterende kraftværker, at der skal bygges nye og bedre kulkraftværker – og så skal man sikre, at CCS-teknologien udvikles,« siger Charlotte Søndergren.

	Hun peger imidlertid på, at så længe det ikke koster noget at forurene – og det gør det ikke, når CO2-kvotesystemet ikke fungerer – så er der intet økonomisk incitament til at omstille eller forbedre industrien.

	»Og der er heller intet, der tyder på, at man ikke holder fast i kul som energikilde,« siger Charlotte Søndergren og peger på problemets omfang, hvis ikke der foretages nogle radikale ændringer af produktionen af energi.

	»Tager vi samtlige initiativer for at dæmpe udledningen af CO2, som lige nu er på tegnebrættet, så stiger klodens temperatur med 3,6 grader. Gør vi intet, er stigningen på mellem fire og seks grader ved udgangen af dette århundrede.«

	Meldingen om gode tider for kulindustrien blev bekræftet i går, da et af verdens største selskaber for handel med derivativer, CME Group, udsendte en pressemeddelelse, hvor det fremgår, at det i oktober satte rekord for handlen med futures inden for kul. Det er et tegn på, at markederne i hvert fald tror på kul et godt stykke ud i fremtiden.

