Krim kaster skygge over Serbiens valg
Parallelt med valget i Serbien, bliver Kosovos løsrivelse brugt som et argument for løsrivelsen af Krim. Det får serberne til at tvivle på Ruslands fortsatte støtte i Kosovo-spørgsmålet, og det vil svække støtten til højrefløjen ved valget, mener ekspert
 
	Optakten til det serbiske valg, som finder sted å søndag den 16. marts, samme tid som afstemningen om Krims uafhængighed, har taget en uventet drejning, efter Putin den 4. marts brugte Kosovos løsrivelse som et argument for Krims løsrivelse. Foto: Scanpix


 
	På en scene på den centrale plads i Beograd, Republikkens Torv, står de serbiske rød-hvide-blå flag side om side med EU’s blå og gulstjernede. Partimedlemmer fra Det Nye Demokratiske Parti (NDS) deler valgmateriale ud til de forbipasserende vælgere, der skal sætte deres kryds ved parlamentsvalget den 16. marts. Tv-kameraerne på podierne er klar, til at ekspræsident og NDS-leder Boris Tadić skal gå på.

	Valgdagen på søndag falder på samme tid som afstemningen om Krim-halvøens uafhængighed og indlemmelse i Rusland. Det storpolitiske spil om halvøen i Sortehavet er pludselig blevet et varmt politisk emne i slutspurten af den serbiske valgkamp. Det kom nemlig som en overraskelse for mange serbere, da den russiske præsident Vladimir Putin brugte den tidligere serbiske provins Kosovo som argument for Krim-halvøens ret til at løsrive sig fra Ukraine og komme under russiske vinger.

	»Hvis kosovoalbanerne har ret til selvbestemmelse, betyder det, at ingen har sat nationers ret til selvbestemmelse ud af kraft. Alle indbyggere i Ukraine, ligegyldigt hvor de bor, bør have de samme rettigheder til at bestemme deres egen fremtid,« sagde Putin i en tale den 4. marts.

	Russisk ambivalens

	Overraskelsen blev til chok, da Krims lokale styre erklærede halvøen for uafhængig og henviste til Kosovo som juridisk fortilfælde. Bølger af forundring blev sendt gennem den serbiske nation. Erklæringen er, ifølge Krim-styret, » ... baseret på FNs charter og andre internationale dokumenter og på den Internationale Domstols afgørelse om Kosovo (i juli 2010, red.)«.

	»Det kom som et chok, fordi Rusland altid har sagt, at man er imod Kosovos uafhængighed,« siger Florian Biber, professor på Center for Sydøsteuropæiske Studier på universitet i Graz i Østrig.

	Udmeldingen fra Krim-styret satte diplomatiet i højeste gear og fik den russiske ambassade i Beograd til at udsende en kontraerklæring, der forsikrede Serbien om, at Rusland stadig er imod Kosovos uafhængighed på trods af støtten til sortehavs-halvøens ret til løsrivelse fra Ukraine.

	Men den forsikring til serberne er helt ude på overdrevet, og det vil svække højrefløjen i slutspurten af den serbiske valgkamp, vurderer Florian Biber.

	»Højrefløjen i Serbien vil få svært ved at forklare det her skizofrene argument om, at Kosovo er et godt argument for Krim, men at russerne samtidig ikke vil anerkende Kosovo. Det kan en erklæring fra den russiske ambassade ikke råde bod på,« siger han.

	Især det højreorienterede Serbiens Demokratiske Parti (DSS) ser ud til at ville lide skade af den russiske vaklen i Kosovo-Krim-spørgsmålet, vurderer Florian Biber.

	Partiet er ledet af den politiske veteran, ekspræsident og ekspremierminister Vojislav Kostunica, der var en af frontfigurerne i massedemonstrationerne, som væltede den afdøde og krigsforbrydersigtede præsident Slobodan Milosevic i 2000, og som har Kosovo som sin politiske mærkesag.

	»En masse vælgere har ikke taget stilling endnu. Krim-Kosovo-emnet får højrefløjen til at se utroværdig ud, fordi højrefløjen altid har fokuseret på de tætte bånd til Rusland, og pludselig ser det ud til, at russerne ikke er til at stole på længere. Det vil svække højrefløjen og især Kostunica og DSS, der har lagt alle deres æg i en kurv med sin støtte til Rusland. Det vil få vælgere til at bevæge sig væk fra højrefløjen, og det er mest sandsynligt, at de så ikke vil stemme og hellere blive hjemme på valgdagen end at stemme på et andet parti,« siger Florian Biber.

	År 1389

	Overalt på husmure og lygtepæle i den serbiske hovedstad finder man årstallet »1389«, der referer til slaget på Kosovo-sletten, hvor serberne led et smældende nederlag til tyrkerne. I den historiske bevidsthed er nederlaget blevet til en myte om kampen mod overmagten, og Kosovo anses som den serbiske nations vugge.

	En lygtepæl på Republikkens Torv er plastret til med klistermærker med sloganet »I Kosovo i Rusija«, »både Kosovo og Rusland«, et budskab fra den krigsforbrydersigtede Vojislav Šešeljs Radikale Parti (SRS), der tilhører den nationalistiske højrefløj i det politiske spektrum. Sloganet underforstår, at hvis Serbien vender blikket mod Rusland – og ikke mod Vesten – så vil Serbien aldrig helt miste Kosovo.

	Det er nu ikke så sikkert, at det holder stik efter udviklingen på Krim-halvøen, ifølge Predrag Simić, professor ved Fakultetet for Politiske Studier og leder af Institut for International Politik ved universitet i Beograd.

	»Serbien er bange for at miste støtten fra Moskva og for, at Vesten og Rusland indgår en handel om Kosovo og Krim. Så Rusland anerkender Kosovo og Vesten derimod anerkender Krims uafhængighed og indlemmelse i Rusland,« siger han og henviser til en kommentar i den østrigske avis, Der Standard, som har været citeret vidt og bredt i de serbiske medier i slutfasen af valgkampen. Her skriver Der Standard-redaktør og politolog Eric Frey:

	»Vesten har noget at tilbyde Putin: International anerkendelse af Krims tilbagevenden til Rusland. Som modydelse kan Rusland endelig anerkende Kosovos uafhængighed, som har fulgt de samme principper for et folks og etniske gruppers ret til selvbestemmelse som Ruslands politik over for Krim.«

	I solen foran scenen på Republikens Torv møder Information Fedor Popov.

	»Det er bare spil for galleriet, et teater for folket,« siger den 55-årige arbejdsløse serber.

	»Jeg er patriot. Kosovo var serbisk territorium, nu er der kun albanerne dér. Krim var russisk territorium, og nu er den det ikke. Intet ligger helt fast. Hvert land må beskytte sine grænser, men nogle gange er det bare spil for galleriet,« siger Fedor Popov.

	 

	 

