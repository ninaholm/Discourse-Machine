Situationen i Egypten er uforudsigelig
Dansk iagttager i Kairo kalder situationen i landet "fuldstændig uforudsigelig" efter tirsdagens protester


 "Åben og uforudsigelig". Sådan betegner direktøren for Det Dansk-Egyptiske Dialoginstitut i Kairo situationen i Egypten efter de største demonstrationer i landet i en menneskealder.
Tahrir-pladsen i det centrale Kairo er onsdag atter ryddet for mennesker efter en dag, hvor tusinder af egyptere havde trodset regeringens forbud mod at demonstrere. 
Langt ud på natten havde den egyptiske hovedstad genlydt af slagord mod præsident Hosni Mubarak, der med hård hånd har ledet det nordafrikanske land siden 1981.
- Demonstranterne blev fjernet fra Tahrir-pladsen klokken halv to i nat, og de har så været nogle andre steder, fortæller Dialoginstituttets leder, Jakob Erle.
Politiet anvendte tåregas og gummipatroner ved opløsningen af gårsdagens protester, der i alt kostede tre mennesker livet. Se klip fra Al-Jazeera nedenfor: 
På sociale netværk som Facebook og Twitter florerer der atter opfordringer til demonstrationer rundt om i Egypten inspireret af den såkaldte Jasmin-revolution i Tunesien længere mod vest ad den nordafrikanske kyst.
Hvorvidt demonstranterne vil få mulighed for at demonstrere for anden dag i træk, er ikke til at sige.
- Jeg mener, at det er fuldstændig uforudsigeligt. Der er ingen, der ved det, siger Erle.
Han hæfter sig imidlertid ved, at selv om der var udkommanderet over 20.000 politifolk i det centrale Kairo tirsdag, så var de "meget mere tilbageholdende, end de har været før".
Og han bemærker, at styret er kommet med indrømmelser.
- Regeringen har sagt, at den vil fastfryse priserne på fødevarer og energi, herunder benzinen, påpeger han.
Demonstrationer, som dem på Tahrir-pladsen, har Egypten ikke set magen til "de sidste 30 år", siger direktøren for Det Dansk-Egyptiske Dialoginstitut.
- Det er helt klart usædvanligt. Det er også usædvanligt, at det er organiseret uden om alle de kendte politiske kræfter, siger Jakob Erle.

