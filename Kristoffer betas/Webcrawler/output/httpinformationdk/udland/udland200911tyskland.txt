Tysklands hærchef går af
General Schneiderhan træder tilbage, efter han blev beskyldt for at have tilbageholdt oplysninger om et blodigt NATO-luftangreb i Afghanistan, der kostede adskillige civile livet
NATO-angrebet på to tankbiler, som Taleban-folk havde kapret, kostede snesevis af civile afghanere livet. Nu har det også kostet den tyske forsvarschef jobbet.


 Tysklands øverste militære chef, general Wolfgang Schneiderhan, nedlagde i går sit hverv efter forlydender om, at de nærmere omstændigheder omkring et NATO-angreb i Afghanistan den 4. september skal være søgt mørkelagt, rapporterer tyske medier.
Angrebet, som blev beordret af en tysk officer og gennemført af et amerikansk F15-kampfly, var rettet imod to tankbiler, som Taleban-militante havde kapret. Men snesevis af lokale civile blev også dræbt under bombningen, som fandt sted i den nordlige Kunduz-provins. De civile forsynede sig ifølge øjenvidner med benzin fra tankbilerne, da angrebet kom.
Forsvarsminister Karl-Theodor zu Guttenberg oplyste i det tyske parlament, at Schneiderhan havde undladt at fremlægge en fyldestgørende redegørelse for hændelsen, hvorfor han nu »efter eget ønske har bedt sig fritaget fra sit embede«.
En højtstående embedsmand i det tyske forsvars- ministerium, Peter Wichert, trådte også tilbage. Derimod afviser den daværende forsvarsminister, Franz Josef Jung, at have tilbageholdt oplysninger. Det var Jung, som i flere dage efter angrebet bedyrede, at »efter de foreliggende oplysninger er udelukkende talebanere og ingen civile blevet dræbt«.
Kendte til civile ofre
I går kunne boulevardbladet Bild imidlertid afsløre, at det tyske militær på dette tidspunkt tværtimod havde kendskab til civile ofre. Bladet har fået fat i en lækket fortrolig video fra den tyske hær og en militær rapport, der angiveligt viser, at den tyske officer, oberst Georg Klein, ikke havde en tilstrækkelig viden, der kunne have gjort ham i stand til at udelukke civiles tilstedeværelse i området, da han med opbakning fra NATO's øverstkommanderende i Afghanistan, general Stanley McChrystal, beordrede luftangrebet.
Det vides ikke, hvor mange civile, der blev dræbt. 100 skønner den afghanske regering, 70 siger den uafhængige Afghanistan Rights Monitor Group. Tysklands ledende oppositionsparti, SPD, kræver nu et udvalg nedsat til undersøgelse af hele affæren.
Tyskland har over 4.000 soldater i Afghanistan, det tredjestørste kontingent efter USA og Storbritannien. Selv om Tyskland har modsat sig pres fra sine allierede for at indsætte soldater i den urolige sydlige del af landet, er 36 tyskere faldet i krigen, som er blevet mere og mere upopulær i den tyske befolkning.
Forsvarschefens afgang kom i går i en debat i den tyske forbundsdag om, hvorvidt Tyskland skal bidrage til Obamas ventede troppeforstærkning.


