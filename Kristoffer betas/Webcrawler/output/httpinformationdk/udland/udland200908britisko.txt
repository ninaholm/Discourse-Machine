Britisk opgør om torturoplysninger
Storbritannien er midt i et dramatisk opgør om landets mulige brug af oplysninger fremkommet ved tortur efter en højst kritisk rapport fra et tværpolitisk parlamentsudvalg, som kræver svar af regeringen. Ud fra de britiske krav ville PET næppe kunne arbejde, som de gør i dag
Binyam Mohamed, som kom hjem til Storbritannien fra Guantanamo-lejren som en fri mand den 23. februar i år (hvorfra billedet her stammer), har sagsøgt den britiske regering. Han anklager den amerikanske regering for at have brugt 'middelalderlige' torturmetoder mod ham - med briterne som medskyldige.


 I Storbritannien raser diskussionen om den britiske efterretningstjenestes involvering i det hemmelige amerikanske fangeprogram og mulige medskyld i tortur af britiske statsborgere. Det sker, efter at en række britiske terrormistænkte har fortalt, hvordan de, mens de var tilbageholdt i torturfængsler i Pakistan, Egypten og Marokko, blev forhørt af britiske efterretningsagenter.
Det har vakt megen medieomtale, at den britiske regering har nægtet at forholde sig til anklagerne, og i en rapport offentliggjort i tirsdags kalder det britiske parlaments The Joint Committee on Human Rights regeringens håndtering af sagen for 'elendig' og 'mangelfuld'. I rapporten slår komiteen fast, »at man bliver nødt til at lave en uafhængig undersøgelse af, hvad der er foregået, hvis man skal genetablere befolkningens tillid til efterretningstjenesten«. Samtidig opstiller komiteen en række retningslinier for, hvornår man kan sige, at den britiske stat har gjort sig til medskyldig i tortur. Her konkluderer man blandt andet, at en stat har gjort sig medskyldig i tortur, hvis den systematisk modtager information, som stammer fra tortur, eller hvor det er sandsynligt, at oplysningerne er fremkommet under tortur.
Strammere end Danmark
Dermed lægger briterne op til en strammere tolkning af, hvornår en stat har gjort sig medskyldig i tortur, end den danske regering. Det siger Jens Elo Rytter, som er lektor i forfatningsret ved Københavns Universitet. Han mener, at hvis Danmark skulle efterleve The Joint Committee on Human Rights tolkning af de internationale regler på området, ville det betyde, at PET »reelt afskæres fra at samarbejde med og modtage efterretningsoplysninger fra lande og regimer, som er kendt for systematisk at anvende tortur over for fanger«. Det har imidlertid ikke været tilfældet: »Muligheden for en sådan passiv modtagelse af efterretningsoplysninger fra torturregimer har PET ikke villet give afkald på,« siger Jens Elo Rytter.
Allerede tilbage i september 2007 vakte det opmærksomhed, da PET-chef Jakob Scharf indvarslede en periode, hvor den danske efterretningstjeneste ville være nødt til at samarbejde tæt med styrer i Mellemøsten og Nordafrika. Og i oktober samme år slog daværende justitsminister Lene Espersen fast, at der ikke er noget til hinder for, at dansk politi under efterforskning af forbrydelser kan anvende oplysninger, man har mistanke om, er fremkommet ved andre landes brug af tortur. På samme måde udtalte nuværende justitsminister Brian Mikkelsen i april i år, at det kun er oplysninger, som det er »fastslået«, der er fremkommet under tortur, PET ikke må bruge.
Peter Vedel Kessing er jurst og Ph.D. ved Dansk Institut for Menneskerettigheder. Han mener, at briterne har fat i den lange ende, når de anlægger en strammere linje end den danske regering  for, hvornår en stat kan siges at være medvirkende til tortur.
»Jeg er enig i den britiske vurdering af, at hvis det er sandsynligt, at oplysningerne er fremkommet under tortur og man systematisk anvender dem alligevel, så lægger det op til medvirken til tortur,« siger han.
Danske torturanklager
The Joint Committee on Human Rights slår også fast, at en stat gør sig skyldig i medvirken til tortur, hvis den videregiver informationer til en udenlandsk efterretningstjeneste, som er kendt for at anvende tortur, hvis de oplysninger gør det muligt for efterretningstjenesten at anholde en person. Herhjemme i Danmark har turkmeneren MH anklaget PET for at gøre netop det. Da han i 2007 blev tilbageholdt i et syrisk fængsel, hvor han efter eget udsagn blev udsat for tortur, blev han under afhøringerne vist billeder fra København. Billeder, som ifølge MH kun kan være kommet de syriske agenter i hænde, hvis de er blevet udleveret af PET. Justitsminister Brian Mikkelsen nægtede at forholde sig til den konkrete sag, men sagde i en tale, da han i april blev kaldt til samråd om sagen:
»Der skal ikke herske nogen tvivl om, at PET's samarbejde med udenlandske samarbejdspartnere foregår i overensstemmelse med dansk og international ret.«
Hvis MH taler sandt, har Danmark imidlertid ifølge den britiske parlamentskommitté gjort sig skyldig i medvirken i tortur.
»Problemet er, at man ikke rigtigt ved, hvad der foregår, fordi PET er omgærdet af så stort hemmelighedskræmmeri. Men hvis man sender billeder eller oplysninger, er der klart tale om medvirken til tortur,« siger Peter Vedel Kessel.
Klarere regler
Han efterlyser nogle instanser, som i højere grad kan holde øje med PET: »Jeg synes, det ville være rigtigt godt, hvis der var nogle, der blev sat til at undersøge samarbejdet med andre efterretningstjenester og risikoen for medvirken til tortur,« siger han.
Chefjurist i tænketanken Cepos Jacob Mchangama mener også, at det ville være en god idé, hvis Danmark i stil med briterne udformede nogle klare retningslinier for, hvornår staten overtræder grænsen og bliver medskyldige i tortur.
»Lige nu er det jo en gråzone, hvornår det er nogle oplysninger, som gør, at man er nødt til at sige, at her må vi trække stikket, og hvornår det er oplysninger, man godt kan bruge. Og derfor ville det være godt med nogle retningslinier. Selvom sådan nogle aldrig kan være 100 procent præcise, så ville de overordnet kunne sige: 'De her rammer kan vi operere inden for, og det er i god tråd med almindelige retsstatsprincipper',« siger han.

