Civilisationens vugge kender ikke til ytringsfrihed
Præsidentvalget i Makedonien forløb roligt. Det er nærmere et symptom på en generel mangel på ytringsfrihed end på en demokratisk succes
En vælger ved weekendens makedonske valg, hvor den siddende konservative regering blev genvalgt. Valget blev af regeringen selv beskrevet som ’skandinavisk’ i sin fredsommelighed og regelrethed – men oppositionelle stemmer har en anden opfattelse af, hvordan demokratiet fungerer i den eksjugoslaviske stat.


 
	»Welcome to Macedonia, the cradle of civilization,« lyder den varme velkomst, der tikker ind på ens iPhone, få sekunder efter at flyet er landet, og den faste jord er under fødderne igen. Og netop Makedonien er da også blevet anset som det mest velfungerende af de eksjugoslaviske lande.

	Men søndagens præsidentvalg viser en lidt anden virkelighed. Selv om den siddende præsident, Gjorge Ivanov fra partiet VMRO-DPNME, løb med sejren og 57,2 procent af stemmerne, er valget snarere et symptom på manglende ytringsfrihed end på en reel demokratisk succes.

	VMRO-DPMNE kalder selv valget for »et skandinavisk valg«, fordi det, ifølge partiet, forløb så fredeligt og demokratisk. Oppositionen er uenig og lægger an til boykot baseret på beskyldninger om valgsvindel.

	Ingen objektiv journalistik

	I taxaen fra lufthavnen på vej mod hovedstaden Skopje er en af de første ting, den lave by præsenterer for øjet, en voldsomt høj sort bygning fyldt med vinduer. Bygningen spejder ud over byen som et andet Panoptikon. Her holder Makedoniens største tv-station til. Sammen med politiet. Man havde nogle lokaler tilovers og valgte derfor den praktiske løsning.

	Når makedonerne konfronteres med den bogstavelige mangel på vandtætte skotter mellem de to institutioner, trækker de på skuldrene. Som Bojan Kocevski, en makedonsk journalist, som nu arbejder for den uafhængige organisation Progress, Education and Lobbying (PEL), forklarer:

	»Det har ingen betydning, at de to ting hænger sammen. TV-stationen er i forvejen statsejet og uden kritisk sans, så politiet har ingen interesse i at påvirke journalisterne yderligere.«

	PEL er en makedonsk non-profit organisation, der arbejder for at forbedre unges og kvinders sociale situation. De er aktive på både lokalt, nationalt og internationalt niveau, hvor de især samarbejder med EU-programmer som Erasmus Plus og Europe for Citizens.

	Bojan Kocevski er tilknyttet organisationen, fordi han ikke selv er interesseret i at praktisere sit journalistiske håndværk længere. Han forklarer det meget enkelt:

	»Jeg vil gerne lave objektiv og uafhængig journalistik, men det er ikke muligt i Makedonien. Derfor forfølger jeg mine mål i andre erhverv.«

	Går man til problematikken statistisk, ser det ud til, at Bojan Kocevski har ret. Mellem 2009 og 2013 er Makedonien faldet 82 pladser på listen over verdens lande målt på graden af pressefrihed, The World Media Freedom Index, der årligt udgives af Reporters Without Borders. Landet ligger nu nummer 116 ud af 179 lande. Til sammenligning er Danmark at finde på en sjetteplads. Makedoniens markante fald var i øvrigt en historie, som ikke fandt vej til spalterne i landets aviser. Ifølge Bojan Kocevski fik historien stort set ingen omtale.

	»I TV-nyhederne nævnte de ikke engang, hvilken plads Makedonien havde på listen. De rapporterede blot, hvor vores naboer var placeret og hvilke lande, der var placeret først og sidst på listen,« fortæller han.

	»VMRO-DPMNE,« siger en kvindestemme i taxaens radio og fortsætter på makedonsk. Hvis man ikke forstår sproget, er det svært at tyde ret meget andet, end at hun må være en del af de radiospots, der konstant reklamerer for regeringen. I Makedonien er det lovligt at bruge op til 15 minutter af en time i radio og tv på at reklamere. Og den, der har flest penge, får mest reklameplads. At dømme efter, hvor tit kvindestemmen høres i radioen, sidder regeringspartiet VMRO-DPMNE på en temmelig stor del af midlerne.

	Landet har siden 2009 været domineret af det nationalistiske regeringsparti VMRO-DPMNE. Mundret er det ikke, men det fulde navn er så langt, at makedonerne synes at have givet op og nu blot udtaler den vokalfattige forkortelse. Gjorge Ivanov, som søndag blev genvalgt til præsident, er frontfigur i partiet. Han sagde i en tv-debat, at Kasakhstan er større end Europa, og at Jacques Chirac er tidligere præsident i USA. Det er imidlertid ikke så vigtigt for en befolkning, der fodres med VMRO-DPMNE reklamer dagen lang, er så påvirkede i forvejen, at en faktuel fejl fra eller til ikke har den store betydning for udfaldet på stemmesedlerne.

	Frygten for at tale

	Reklamernes propaganderende effekt er ikke kun åbenlys for de nyudklækkede idealistiske journalister eller bedrevidende fra Vesten. Non-profit organisationen Helsinki Committee for Human Rights har i årevis arbejdet med menneskerettigheder i OSCE-landene rundt om i Europa.

	I afdelingen i Skopje sidder juraprofessor Gordan Kalajdiziev. Han mener, at de mange radiospots og massive reklamesøjler virker efter hensigten, da det makedonske folk ikke er vokset op med en kulturel forståelse for menneskerettigheder og derfor er lette at manipulere.

	»Ikke nok med, at det makedonske samfund ikke er følsomme overfor menneskerettigheder, de har også en meget lille forståelse for det basale ved et demokrati. Derfor kan den politiske elite regere uden kontrol, for størstedelen af befolkningen synes, det er okay, hvis regeringen udnytter alle institutioner for at implementere deres politiske interesser.«

	Og det er ikke nemt at ville gøre op med det mønster. Gordan Kalajdiziev fortæller om flere episoder, hvor journalister er forsvundet eller omkommet i ulykker, som ikke sidenhen er blevet opklaret. Passionen lyser ud af hans øjne, mens han beretter om episoderne. Flere af hans kolleger er stimlet sammen i deres lille fællesstue, hvor han opholder sig. Men passionens lys slukkes hurtigt, når fokus rettes mod, hvem der skal tage kampen op.

	»Jeg er ikke så meget i offentligheden, som jeg burde. Jeg er bange for at ryge i fængsel, som man har set med andre systemkritikere. For eksempel journalister,« fortæller han.

	’Væggene har ører’

	Og den frygt er Gordan Kalajdiziev ikke alene om. Marija Eva Paleska er en ung studerende i Skopje. Hun har flere gange oplevet at få sin Facebook- og Twitter-profil spærret af regeringen, fordi hun har udtrykt sig kritisk. Og netop de sociale medier har hun længe set som den sidste mulighed for at udtrykke sig frit.

	Men de er med hendes egne ord »blevet for lette at kontrollere«. Derfor har der spredt sig en generel frygt i den makedonske befolkning.

	»Folk bliver mere og mere bange for at diskutere reelle problemstillinger, forsøge at komme med løsningsforslag og generelt bare for at udtrykke sig kritisk omkring samfundets nuværende situation,« skriver den unge studerende.

	Derfor har Marija Eva Paleska valgt ikke længere at skrive kritisk om samfundet eller regeringen på sin Facebook-profil. Som hun selv udtrykker det: »Jeg har ikke flere forsøg tilbage.«

	Også derfor kommer hendes svar til Danmark via et word-dokument, som er krypteret og vedhæftet som en fil. Direkte kommunikation via Facebook eller Skype er for risikabelt. Og ligesom Gordan Kalajdiziev ser Marija Eva Paleska heller ikke lyst på fremtiden.

	»Når du starter en diskussion om noget politisk, der bør diskuteres fra flere vinkler, frabeder din omgangskreds sig det, fordi ’væggene har ører’. Sender du en kritisk artikel til en avis, frabeder de sig at trykke den ’for dit eget bedste’. Så hvor skal vi gå hen?«

Emilie Maarbjerg Mørk og Merle Baeré er journaliststuderende ved Roskilde Universitet. De har netop været internationale valgobservatører for organi-sationen SILBA (Support Initiative for Liberty and Democracy) ved første runde af det makedonske præsidentvalg.

