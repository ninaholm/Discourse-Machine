Mitt Romney halter videre efter Supertirsdag
Oprørskandidaten med de idealistiske vælgere i ryggen er ved at blive en trussel for partielitens foretrukne kandidat, den moderate guvernør fra Massachusetts. 
Mitt Romney med sin kone, Ann Lois, hilser på vælgerne i tirsdags.


 NEW YORK – Allerede inden tirsdagens mudrede valgresultat i 10 delstater var amerikanske kommentatorer begyndt at drage paralleller mellem den republikanske valgkamp og den nu legendariske præsidentdyst mellem Hillary Clinton og Barack Obama i 2007-08.
Som man vil erindre, trak de demokratiske primærvalg ud til sent på foråret 2008. Ingen af de to kandidater formåede at slå rivalen ud i en knockout, så det handlede om at samle et flertal af delegerede til partikongressen i august.
Det var et sejt træk for Obama. Så snart han så ud til at sejle lydløst i havn, vandt Clinton et nyt primærvalg. Til sidst måtte hun kaste håndklædet i ringen. Obamas strategiske rådgiver David Plouffe havde fra starten set rigtigt: Kampen handlede ikke om sejre i enkeltstater, men tværtimod om at ophobe flest delegerede.
Mitt Romney, tidligere guvernør i Massachusetts, skulle ifølge valganalytikerne udfylde rollen som Obama i 2012, mens Santorum – forhenværende senator fra Pennsylvania – spiller Clinton.
Facit for tirsdagens primærvalg synes umiddelbart at bekræfte denne tese. Romney vandt i seks delstater, Santorum i tre og den tidligere formand for Repræsentanternes Hus, New Gingrich, snuppede sin hjemstat Georgia. Den libertære outsiderkandidat Ron Paul har endnu ikke opnået en valgsejr.
Romney er stadig favorit til at blive kåret som partiets præsidentkandidat til august. Han har 415 delegerede mod Santorums 176 og Gingrichs 105. Der kræves 1.144 for at vinde.
Kandidaten i den gule førertrøje kan ydermere bryste sig af en bugnende bankkonto. Ikke alene er Romney en hovedrig finansmand; han har nogle af USA’s rigeste Wall Street-magnater og koncerner i ryggen. En kendelse fra USA’s Højesteret i 2010 om at fjerne loftet over pengebidrag til støttegrupper for politiske kandidater har primært været en kæmpecadeau til Romney.
Ikke desto mindre er der god grund til at blande malurt i bægeret. I 2008 var Obama oprørskandidaten, for hvem det lykkedes at vippe partielitens foretrukne kandidat Hillary Clinton af pinden. Det er Romney ikke; han er tværtimod eksponent for det republikanske establishment.
I virkeligheden er lighederne mellem Santorum og Obama slående. I valgkampen i 2008 var den nuværende præsidents typiske vælgere de unge og progressive – en væsentlig del af partiets kerne.
Santorum er den ægte
I 2012 tiltrækker Santorum hovedsageligt støtte fra det republikanske partis mest trofaste vælgere – de evangeliske og kristne højregrupper samt faglærte arbejdere, også kaldt Reagan Democrats, fordi de under valgene i 1980 og 1984 forrådte de arbejdervenlige demokrater til fordel for en republikaner, der talte om moralske værdier og nationens storhed.
Santorum sidder inde med andre kort. Som idealist – én, der tror på ideers centrale rolle i en valgkamp – vil han i kraft af sine nylige valgsejre og den legitimitet, de skænker ham, meget hurtigt blive magnet for Tea Parti-aktivister og Pauls libertære idealister.
Det var netop disse grupper, Santorum søgte at tiltrække i sin takketale i Ohio tirsdag nat. Talen var formentlig hans hidtil bedste. Den var ekstemporær, uden noter, og sammenhængende. På dette tidspunkt i valgkampen i 2008 var Obama langt mere forsigtig og styret af rådgivere; han læste sine takketaler op fra papiret eller fra en elektronisk skærm.
Santorum har endnu ikke hyret en taleskribent.
Selv om Santorum tabte Ohio og Michigan, vigtige svingstater ved præsidentvalget i november, må Romney og hans rådgivere i Boston svede godt. Guvernøren vandt på temmelig smalle marginer; demografisk set er hans styrke primært at finde hos ældre vælgere. I de to industristater delte Romney og Santorum stemmerne lige mellem sig.
I amerikanske primærvalg er det altid en fordel at have opbakning fra partiets fremmeste politikere og at råde over mange penge. Men hvis en kandidat ikke evner at slå gnister og virker plastisk – som Romney stadig gør – træder han ind i farezonen.
Santorum fremstår derimod som den ægte vare og et ideologisk modstykke til præsident Obama. Hans kandidatur og personlighed drives af ideer, måske endnu mere end Obamas i 2008.
I takt med at Gingrich og Paul falder bagud i de kommende primærvalg, er det plausibelt, at Santorum klarer sig bedre blandt deres vælgere end Romney.
Oveni det kommer, at de næste valg i marts finder sted i konservative sydstater som Alabama, Louisiana, Mississippi og Missouri, hvor Romney vil klare sig skidt.
Han kan poste penge i at mobilisere vælgere til at deltage i valgmandsforsamlinger i Kansas (caucus) og satse ressourcer på at vinde i Illinois. Men Illinois’ demografi minder om Ohios og Michigans, så også der bliver det kamp til stregen. Amerikanske mediekommentatorer elsker at udpege vinderen på forhånd, men også denne gang er det et vovestykke. Efter Super Tuesday står Santorum bedre end nogensinde til at vinde.

