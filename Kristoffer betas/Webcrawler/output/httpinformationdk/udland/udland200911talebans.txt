Talebans skyggeregering har stor succes
Den afghanske oprørsbevægelse arbejder målrettet på at etablere en skyggeregering i et forsøg på at overbevise afghanerne om, at Taleban er et alternativ til regeringen i Kabul. Især sharia-domstolene er en stadig større succes


 I morgen afslører præsident Barack Obama sin plan for, hvordan krigen i Afghanistan kan vendes fra fiasko til succes. Information har set nærmere på, hvem det er, NATO og den afghanske regering er oppe imod. Taleban er nemlig ikke bare turbanklædte krigere, der planter vejsidebomber, lægger miner og skyder på de udenlandske soldater, når de kan komme til det. Som led i oprørskrigen har den afghanske oprørsbevægelse bl.a. etableret en skyggeregering med regering, guvernører, militærchefer, efterretningstjeneste, domstole og endda et klageråd, man kan henvende sig til, hvis man er utilfreds med de lokale repræsentanter afgørelser og opførsel.
Talebans skyggeregering har bredt sig til stadig større dele af landet, vurderer eksperter, der især betegner de omrejsende sharia-domstole som en succes.
Emiratet lever
Når Taleban bruger ressourcer på at opbygge og promovere en skyggeregering kommer det først og fremmest for at overbevise afghanerne om, at bevægelsen er et alternativ til Karzai-regeringen i Kabul.
»Målet er at vise befolkningen, at Taleban har større autoritet end Kabul«, forklarer Antonio Guistozzi fra London School of Economics i sin meget roste Taleban-biografi Koran, Kalashnikov and Laptop.
Eller som Taleban-forsker Jeffrey Dressler fra det uafhængige Institute for the Study of War i USA udtrykker det:
»Taleban prøver at overbevise afghanerne om, at Det Islamiske Emirat, som de etablerede fra 1996-2001 er på vej tilbage. Derfor forsøger bevægelsen at være til stede i så mange provinser, distrikter, byer og landsbyer som overhovedet muligt.
Ifølge Talebans egne oplysninger har bevægelsen udpeget skyggeguvernører i 32 ud af 34 provinser. De fleste eksperter sætter dog spørgsmålstegn ved, hvor mange af guvernørerne, der fungerer i praksis, men understreger, at antallet er stigende.
»En del af dem eksisterer givet kun på papiret, men i det sydlige og vestlige Afghanistan ved alle, hvem de er,« siger Jeffrey Dressler.
Skyggeguvernørernes opgave er at koordinere Talebans aktiviteter, både de civile og de militære og rapportere tilbage til Talebans skyggeregering; det såkaldte Taleban Shura, som for det meste holder til i Quetta, en by på den pakistanske side af grænsen. I nogle provinser er opgaverne dog delt op, så skyggeguvernøren tager sig af civile opgaver og en militærchef tager sig af at føre krig.
»Stadig flere afghanere accepterer skyggeadministrationen og kommer til dem med deres problemer, simpelthen fordi de i mange områder er den eneste legitime magtfaktor,« konstaterer Dressler.
Lynjustits
Den mest succesfulde del af Talebans skyggeregering er uden tvivl de mange sharia-domstole, som bevægelsen har etableret i områder under deres kontrol.
I Kandahar-provinsen har Taleban f.eks. etableret omrejsende hold af religiøse dommere, der rejser fra landsby til landsby, hvor de dømmer i alle former for stridigheder - fra jordstridigheder til mord.
»De tilbyder hurtige, effektive afgørelser, som oven i købet er gratis. Du skal hverken hyre advokat eller bestikke nogen, og dommene eksekveres omgående,« konstaterer Antonio Guistozzi.
Strafferammerne strækker sig ligesom under det gamle Taleban-regime fra at blive rullet i tjære og offentligt ydmyget over afhugning af ører, fingre eller hænder til henrettelse. Alligevel valfarter afghanerne i stigende tal til domstolene, fordi de i mange områder er det eneste form for retssystem, som findes.
»Taleban har udmanøvreret regeringen på dette område,« bekræfter den Afghanistan-ekspert Peter Dahl Truelsen fra Forsvarsakademiet. »Selv om mange afghanere finder Talebans form for retfærdighed barsk, er det en direkte form for justits mange foretrækker, især når alternativet er anarki,« siger han.
Skatteopkrævning
Et andet vigtig element i Talebans skyggeregering er opkrævning af skat. Typisk betaler rige familier ti procent af deres indtægt til Taleban, mens fattigfolk bliver tvunget til at levere mad og husly til Talebans krigere. Derudover opretter Taleban vejspærringer så snart de kan komme til det, hvor de stopper og straffer alle, der arbejder for regeringen, beskatter især varetransporter, minder folk om, at de skal lade skægget gro, udsteder forbud mod at se tv osv.
I mange områder har Taleban desuden en slags sikkerhedspoliti, som opsporer og henretter folk, der beskyldes for spionage eller for at samarbejde med regeringen eller de udenlandske styrker.
Også på sundhedsområdet har Taleban forsøgt at spille en rolle, f.eks. da de sidste år godkendte poliovaccinering af alle afghanske børn og bagefter tog æren for det. I enkelte distrikter har Taleban også forsøgt at oprette sundhedsklinikker, dog uden større succes. I det hele taget forsøger Taleban at markere sin tilstedeværelse så mange steder som muligt i Afghanistan, om ikke andet så ved at hænge bevægelsens hvide flag op overalt. Til de seneste initiativer hører oprettelse af et klageråd, hvor man kan klage over lokale Taleban-kommandanters afgørelser eller opførsel. Rådet, der tæller flere af de øverste Taleban-ledere er oprettet for at vinde afghanernes tillid, understreger Peter Dahl Truelsen.
I sommer udgav Talebans ledelse desuden en detaljeret håndbog, der fortæller de lokale Taleban-grupper, hvordan de skal føre krigen. De skal f.eks. undgå drab på civile, undgå at angribe, når der er civile, som kan komme i fare og undlade at rekruttere eller hverve mænd, som endnu ikke har skæg, da de er for unge til krigstjeneste. Det sidste er et forsøg på at imødegå den udbredte seksuelle udnyttelse af unge drenge, som Taleban er berygtet for. Af samme grund forbyder håndbogen også en kriger at være alene sammen med en mindreårig.
Topprioritet
Talebans skyggeregering i Quetta består hovedsageligt af topfolk fra det gamle Taleban-styre, men det er svært at få et overblik over hvem, der beklæder hvilke poster, bl.a. fordi de fleste Taleban-ledere ikke vil fotografers og desuden ofte optræder under dæknavn.
Den tyske forsker Thomas Ruttig fra det uafhængige Afghanistans Analysts Network beskriver Talebans organisation som fire cirkler, hvoraf den 33 mand store Quetta-shura udgør den inderste kerne, det er hovedsagelig talebanere fra Kandahar. Den anden cirkel består hovedsageligt af loyale kommandanter samt shuramedlemmerens stammefæller og familiemedlemmer. Den tredje cirkel udgøres af indoktrinerede studenter fra de religiøse skoler i Pakistan og den fjerde ring er lokale militsledere og andre utilfredse ledere, der har allieret sig med Taleban, fordi de for tiden er udelukket fra at få del i magten under den nuværende regeringsadministration. Dertil kommer en masse lokale afghanere, der går med for at tjene penge, eller fordi de bliver tvunget til det.
Thomas Ruttig understreger, at det kun er de to inderste grupperinger, der har indflydelse på Talebans politik og strategi, der revideres hver vinter. Det er også fra denne kreds skyggeguvernører, militære chefer og andre lokale ledere udpeges. Talebans skyggeregering er derfor et højt prioriteret militært mål.
»Sidste år blev det besluttet at gå efter lederne, og det vil undre mig meget om skyggeguvernørerne ikke er på top 10-listen over dem, man gerne vil fjerne,« siger Peter Dahl Truelsen fra Forsvarsakademiet.
»Det er jo krig, og det er klart, at dem, der tager beslutninger, er oplagte mål« siger han. Ifølge presserapporter er Talebans skyggeguvernører i Badghis, Daikundi og Kunar-provinserne,m da også blevet dræbt inden for de sidste fire uger.


