Putin kommer igen, hvis Medvedev fejler
Den russiske premierministers spindoktor gennem mange år afviser, at der er en splittelse mellem Putin og Medvedev


 MOSKVA – Vladimir Putin tager kun over igen og stiller op som præsidentkandidat til valget i 2012 i ét tilfælde – hvis nuværende præsident Dmitrij Medvedev fejler og ikke kan klare situationen. Det hævder Gleb Pavlovskij, spindoktor for Putin igennem mange år, i en samtale med Information.
Pavlovskij er ganske vist stadig formelt ansat som rådgiver – nogle hævder for at holde øje med Medvedev – i præsidentadministrationen under Medvedev, men er kendt for stadig at være Putins mand og meget tæt på den nuværende premierminister.
– Hvad betyder: ’Hvis Medvedev fejler og ikke kan klare situationen’?
»Det betyder f.eks., hvis hans støtte i befolkningen falder drastisk, så han ikke kan vinde valget. I så fald griber Putin ind og stiller op til valget. Tandemmekanismen med Medvedev og Putin er et forsikringsinstrument, som gør, at Putin kan sikre magten, hvis Medvedev ikke kan. Kun i det tilfælde. Og i den situation vil det også blive vanskeligt for Putin, for det er jo ham selv, der har peget på Medvedev. Så Putin ønsker ikke selv, at dette skal ske, det ved jeg helt bestemt,« siger Pavlovskij på sit hyggelige kontor i det fashionable Aleksandr House i Moskvas centrum. Her leder han desuden Fonden For Effektiv Politik. På væggen hænger et stort billede af Putin og nedenunder et lille foto af Pavlovskij selv, taget af KGB, da han i 1981 blev arresteret som antisovjetisk dissident. Dissident eller ej, da han i sin tid sprang på Putins vogn og blev gjort til en af dennes førende rådgivere, blev han forkætret i demokratiske og liberale kredse. Han er alligevel kendt som en snu spindoktor og en skarp tv-debattør.
Intet brud
Pavlovskij indrømmer, at de to ledere alligevel har valgt at aftale indbyrdes, hvem der skal stille op i 2012, men afviser, at det kan føre til et brud mellem de to. Han afviser også, at Medvedev har været eller er i lommen på Putin. På spørgsmålet, om ikke forsikringsmekanismen let kan blive misbrugt ved, at Putin f.eks. simpelthen hævder, at Medvedev ikke kan klare situationen, siger Pavlovskij ligeledes nej.
»I dag består ledelsen i Rusland af en union af to ledere, der begge har unikke egenskaber, som den anden ikke har. De supplerer hinanden, de giver stabilitet. Putin har skabt Rusland og dets nuværende styreform, men det er Medvedev, der er præsident og dermed har store magtbeføjelser, selv om han har færre, end Jeltsin og Putin havde,« fortæller Pavlovskij og tilføjer, at Medvedev på ingen måde bliver kontrolleret eller styret af Putin.
Han henviser til Medvedevs årlige tale, hvori han stærkt kritiserede det putinske system, sagde at han ville nedlægge de af Putin skabte store statsvirksomheder og fremlagde sin egen moderniseringsplan:
»Den havde Putin ikke læst på forhånd, og det var tydeligt, at han ikke blev glad for den. Men deres samarbejde er ikke til for at gøre hinanden glade. Putin valgte netop selv Medvedev, fordi han vidste, at han er et selvstændigt, uafhængigt menneske, som man ikke kan styre på den måde. Jeg ved det, for jeg har kendt dem begge i 10 år, selvom jeg naturligvis kender Putin bedst.«
Ingen konflikt
Pavlovskij fortæller videre, at daværende præsident Putins opgaver var meget forskellige fra den nuværende Medvedevs.
Putin skulle forhindre, at landet ikke faldt fra hinanden i kaos og gøre det styrbart.
»Medvedev derimod vil videre, stabilisere, modernisere og udvikle. Putin ville også modernisere, men tiden var ikke til det. Men der ingen konflikt her.«
Pavlovskij påstår, at de to ledere er perlevenner, og at Medvedev nok er den eneste ven, som Putin har det rigtig sjovt sammen med.
»Til gengæld har Medvedev stor respekt for Putins erfaring som politiker og læremester, men han handler alligevel selvstændigt. Det var for eksempel ham, der besluttede at sætte hæren ind i Sydossetien sidste år. Medvedev ville demonstrere, at han ikke er en svag præsident. Faktisk tror jeg, at Putin ville have forsøgt at undgå krigen, men han blev ikke spurgt,« lyder det overraskende fra hans spindoktor.

