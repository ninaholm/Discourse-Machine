Wammen vil aflytte danske ekstremister i udlandet
Flere agenter og udvidede beføjelser til FE skal give bedre mulighed for at stoppe terrorplaner mod Danmark.


 Forsvarets Efterretningstjeneste (FE) skal have bedre mulighed for at opsnappe og forhindre planlægning af terrorangreb mod Danmark.
Derfor skal efterretningstjenesten have udvidede beføjelser til at overvåge og aflytte potentielle terrorister.
- Forsvarets Efterretningstjeneste har i dag ikke lovhjemmel til målrettet at indsamle oplysninger om danske ekstremister, der opholder sig i udlandet, siger forsvarsminister Nicolai Wammen (S) under præsentationen af regeringens nye antiterrorudspil.
- FE kan lytte med, hvis der sidder to ekstremister i Syrien, og de begge kommer fra Irak. Hvis den ene kommer fra Danmark, har de ikke samme mulighed, påpeger ministeren.
Han forklarer, at aflytningen skal kunne ske, uden at efterretningstjenesten har fået tilladelse gennem en dommerkendelse.
- Når man skal indhente et retskendelse, så er der en række krav, der skal være opfyldt, konstaterer ministeren og påpeger:
- Vi vil meget gerne give FE en mulighed for på stedet at kunne gribe ind, hvis der er planlægning af et angreb mod Danmark, også selvom der er en dansker med. Og der er kontrol med overvågningen, fordi der sker tilsyn med efterretningstjenesterne.
Wammen understreger samtidig, at terroristerne er bekendt med efterretningstjenesternes massive overvågning, og at det derfor samtidig er nødvendigt at styrke det opsøgende efterretningsarbejde med flere agenter.
I alt lægger regeringen i de nye tiltag op til at styrke Forsvarets Efterretningstjeneste med 415 millioner kroner.
- Vi er i en situation, hvor dem, der rejser til Syrien og Irak, er et stort problem, og der er det vigtigt, at vi giver efterretningstjenesten gode redskaber, mener Nicolai Wammen.
