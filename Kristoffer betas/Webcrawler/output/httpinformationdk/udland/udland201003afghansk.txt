Afghansk antikorruptionsdomstol fører bestikkelsessag mod brite
En ny domstol i Kabul skulle med britisk pengestøtte føre sager mod korrupte embedsmænd i det afghanske statsapparat  - nu er det i stedet en britisk sikkerheds-ekspert, der må se sig anklaget i en tvivlsom sag om konfiskerede køretøjer


 KABUL - Synet af en britisk statsborger, som tripper ind i en retssal i Kabul iført fængselspyjamas og lænker på sine ben, var ikke lige, hvad de britiske diplomater havde håbet på, da de besluttede sig for at hælde pengemidler i Afghanistans nye anti-korruptionsdomstol.
Oprettet som led i en indsats for at bekæmpe Afghanistans grasserende korruption var sigtet med den nye domstol at få ram på korrupte afghanske ministre og embedsmænd, og metoden var bl.a. generøs britisk penge-bistand til dens dommere og anklagere. Men ubekvemt nok er en af dens første sagsøgte den britiske leder af det sikkerhedsfirma, som har ansvaret for at bevogte den britiske ambassade i Kabul.
Bill Shaw, den kommercielle direktør for G4S, og hans medtiltalte, den afghanske bodyguard Maiwand Limar, er anklaget for at betale 25.000 dollar i bestikkelse for at få udleveret to konfiske- rede panserkøretøjer - en forbrydelse, som har en strafferamme på op til 10 års fængsel. Sikkerhedsfirmaet insisterer på, at Shaw blot foretog sig, hvad han troede var en helt igennem lovlig løs-købelse fra de afghanske myndigheder, og at han flere gange forsøgte at få en kvittering fra højtstående afghanske embedsmænd.
Tavs uden tolk
Sagen er en pinlig begyndelse for domstolen, der blev oprettet kort efter London-konferencen om Afghanistan. En udenlandsk juridisk ekspert, som deltager i de afghanske retsreformsprogrammer, siger:
»Det er simpelt hen utilstedeligt, at en så højt profileret og internationalt sponsoreret domstol skal behandle en sag om en mand, der har betalt 25.000 dollar for at få sine biler tilbage. En så højt profileret domstol bør koncentrere sig om at jagte de embedsmænd, som tager imod store bestikkelsessummer.«
Advokaten siger, at beslutningen om at føre denne sag  - den femte, som er kommet for domstolen - kan afspejle den afghanske præsident Hamid Karzais politiske dagsorden. Karzai har konsekvent lagt skylden for en stor del af den vidt udbredte korruption i sit hjemland på udlændinge og internationale kontraktselskaber.
Shaw smilte og fyrede vittigheder af til sine G4S-kolleger, da han ankom til retten tirsdag, men han er ifølge sin advokat, Kimberley Motley, dybt deprimeret efter at have tilbragt over to uger i et  Kabul-fængsel. Under hele den tre timer lange høring forblev Shaw - en tidligere militærpolitiofficer, som er hædret med en MBE-orden  - tavs og lyttede uden tolk til, at retsprocessen blev afviklet på sproget dari.
Han blev arresteret den  3. marts, lidt over fire måneder efter at den påståede lovovertrædelse skal have fundet sted, den 31. oktober. På denne dato siges han at have  bedt en mand ved navn Eidi Mohammad, som han troede arbejdede for Afghanistans Nationale Sikkerhedsdirektorat (NDS), om at videreformidle beløbet på de 25.000 dollar.
Ikke på fri fod
NDS havde tidligere i oktober konfiskeret de to pansrede biler, fordi de angiveligt ikke var forsynet med de korrekte nummerplader, selv om G4S bedyrer, at man har fulgt alle forskrifter, og det nødvendige papirarbejde var sat i værk. Shaws advokat oplyser, at NDS siden har benægtet, at Mohammad skulle være en af dets medarbejdere, hvorfor Shaw ikke kan være skyldig i nogen lovovertrædelse.
Hvis det skulle vise sig at holde stik, sagde den ledende dommer, Abdul Jalil Farooqi, er det virkelige offer Shaw, som i så fald er »blevet snydt for 25.000 dollar«.
Han afslog dog en begæring om straks at sætte Shaw og Limar på fri fod for i stedet at udskyde sagsbehandlingen, indtil anklagemyndigheden eventuelt kunne indsamle flere beviser. Mohammad, som ifølge politiets efterforskere, er »flygtet«, er aldrig blevet afhørt af politiet.
Storbritannien betaler huslejen for domstolen, der har indrettet sig i en palæbygning i det mondæne Sher Pur-kvarter i Kabul. Kvarteret, som ofte ses som et symbol på landets vidt udbredte korruption, er et underlig valg til at huse den højt profilerede nye domstol. Dets storpralende huse i skrigende farver kendes lokalt som 'valmuepaladserne' på grund af mistanken om, at mange af dem er opført for narkopenge.
Trods britisk finansiel støtte siger Farooqi, at hans ret mangler basale faciliteter som arkivskabe, og hvad der er mere alvorligt: Sikkerhedsvagter, hvilket efter de fleste retslige eksperters opfattelse er fuldkommen uomgængeligt, hvis dommerne skal gøre alvor af den risikobetonede plan om at retsforfølge Afghanistans mest magtfulde kriminelle.

© The Guardian og Information
Oversat af Niels Ivar Larsen

