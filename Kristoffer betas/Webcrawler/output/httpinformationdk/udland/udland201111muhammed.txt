Muhammed i fransk satireblad mødt med molotovcocktail
I går udgav det franske satiriske ugeavis Charlie-Hebdos et særnummer om islams sharialove — natten forinden blev dets redaktionslokaler ramt et brandattentat. Vores hensigt har ikke været at provokere, bedyrer bladets udgiver
En unavngiven journalist fra det franske satiriske blad Charlie Hebdo holder dagens forside op foran de udbrændte redaktionslokaler i Paris. Redaktonen blev angrebet med brandbomber natten til i går og er alvorligt skadet. Inventar og arkiv ligger på gaden. Forsidens Muhammed, der var trykt og til salg i går, siger: '100 piskeslag hvis I ikke dør af grin'.


 Reaktionen faldt prompte: Kun to dage efter, at det venstreorienterede franske satiremagasin Charlie-Hebdo bebudede, at denne uges udgave ville udkomme som 'Sharia-særnummer' (til lejligheden omdøbt til Charia-Hebdo) med »profeten Muhammed i rollen som chefredaktør«, blev magasinets redaktionslokaler i Paris sat i brand med en molotovcocktail.
Ingen har taget ansvaret for attentatet, som fandt sted natten til i går, og det anrettede udelukkende materiel skade. Denne var til gengæld omfattende.
»Alt det udstyr, vi skal bruge for at lave vores blad, er brændt,« måtte magasinets chefredaktør, tegneren Charb (alias Stéphane Charbonnier) fortørnet konstatere.
Ydermere blev Charlie-Hebdos hjemmeside hacket: I stedet for magasinets onlineudgave tonede et billede Mekkas Store Moské frem med den ledsagende tekst: No God but Allah.
Forinden var der dukket et budskab op (på både engelsk og tyrkisk), som under overskriften 'For islam' fordømte afbildningen af profeten som forbudt i henhold til islam.
For redaktør Charlie-Hebdo er der ingen tvivl om, hvem attentatets afsender er: Der er tale om repressalier imod magasinets mediestunt.
Satireredaktøren havde tænkt sig, at denne uges udgave skulle være en drillende kommentar »for at fejre« det tunesiske islamistparti, Ennahdas storsejr i sidste uge og til proklamationen af islamisk lov i Libyen.
Til avisen Le Figaro siger Charb:
»Vi havde modtaget mange anonyme trusler, selv om ingen på forhånd vidste noget om, hvordan bladet ville komme til at se ud. Gerningsmændene reagerede med andre ord voldeligt på et indhold, de overhovedet ikke kendte til, hvilket er det mest stupide ved det hele.«
Hvis hensigten var at forpurre udgivelsen, må attentatet siges at være mislykket: Sharia-Hebdo var allerede sendt i trykken og kunne i går købes i alle franske aviskiosker.
Det er jo humor
»Det er ikke en avis imod muslimer,« siger Charlie-Hebdo-klummist Patrick Pelloux til Le Figaro:
»Det er en avis, hvis budskab er, at man kan grine af alt: Latteren er det bedste bevis på frihed og demokrati.«
Forsiden af Sharia-Hebdo prydes af en tegning, der skal forestille en synligt munter Muhammed, der udtaler disse ord i en ledsagende taleboble: »100 piskeslag, hvis I ikke dør af grin!«
Inde i bladet findes også en leder signeret Muhammed, som bærer overskriften »Halal-aperitif«, et dobbeltopslag med tegninger, som skal anskueliggøre, hvad man forstår ved »blød sharia« og tillige et tillæg for kvinder, Charia Madame.
På sidste side med »Forsider, I slap for at se« findes endnu en tegning, der forestiller profeten. Her er han iført en rød klovnenæse og udtaler disse ord: »Jo, islam er forenelig med humor!« Charlie-Hebdos forside var allerede lagt ud på Facebook og Twitter mandag, og reaktionerne var i mange tilfælde forargelse over, hvad der blev set som overlagt, letkøbt og tåbelig provokation.
Hertil siger Charb. »Vi har ikke villet provokere. Vi gør bare vores arbejde, som vi plejer. Eneste forskel er, at Muhammed er på forsiden i denne uge — det sker ret sjældent.«
Det skete dog også i 2006, hvor profeten Muhammed på Charlie-Hebdos forside udtalte disse ord: C'est dur d'être aimé par des cons(»Det er hårdt at blive tilbedt af tåbelige røvhuller«) — en karikatur, som dengang var foranlediget af den danske Muhammed-krise og skete i solidaritet med Jyllands-Posten.
Charlie-Hebdo blev dengang slæbt i retten af tre muslimske organisationer for »offentlig fornærmelse af en gruppe personer på grund af deres religiøse tilhørsforhold«.
Angreb på fransk stat
Avisen blev pure frikendt. Over hele Frankrigs politiske spektrum mødte brandattentatet i går bred fordømmelse: Premierminister François Fillon udtrykte sin »indignation«, indenrigsminister Claude Guéant erklærede, at politiet vil gøre alt »for at kaste lyst over dette og forfølge gerningsmændene« — »ytringsfriheden er en umistelig værdi og ethvert angreb på pressefriheden må fordømmes med den største fasthed.«
Også formanden for Frankrigs muslimske råd, Mohammed Moussaoui, fordømte attentatet og betegnede karikaturerne af Muhammed som »mindre voldsomme« end de tilsvarende fra 2006. Den socialistiske præsidentkandidat Martine Aubry udtalte sin »totale solidaritet« med Charlie-Hebdos medarbejdere, mens den højrepopulistiske præsidentkandidat Marine Le Pen talte om »en aggression imod nationens sekulære orden«.
Støtten fra sidstnævnte politiker er Charlie-Hebdo ikke begejstret for.
»At blive støttet fra den kant er noget, vi begræder, men vi vil ikke udøve selvcensur af den grund. Vi forudser også, at vi i debatten igen får en mængde sammenblandinger mellem islam og islamisme at høre, eller at nogen måske vil beklikke vores støtte til de arabiske revolutioner. Uanset dette forbliver vores redaktionelle linje uændret. På Charlie-Hebdo er vi fritænkere — det er helt fundamentalt: Hver gang religion bliver et politisk instrument, vil vi kritisere det,« udtaler redaktionschefen, Sylvie Coma, til Le Monde.
Udgivelsen af Charlie-Hebdo indstilles heller ikke, selv om magasinet ikke længere råder over en redaktion.
Centrum-venstreavisen Libération tilbød i går Charlie-Hebdos tegnere og journalister gratis lokalefællesskab — »vi kan bare rykke lidt sammen,« sagde chefredaktør Nicolas Demorand. Lignende tilbud kom fra organisationen S.O.S Racisme og fagforbundet CGT.
 
FAKTA:

