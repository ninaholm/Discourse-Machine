Midtvejsvalg: Seks afgørende stater
Midtvejsvalget i USA tegner sig til at blive lidt af en gyser for Demokraterne. Det er især 6 stater man skal holde øje med


 Alaska
Den konservative republikaner Joe Miller, Sarah Palins Tea Party-kandidat, risikerer at tabe senatsvalget i en stærk republikansk delstat. Modstanderne er siddende republikanske senator Lisa Murkowski – der tabte primærvalget – og demokraten Scott McAdams. Murkowski har besluttet at opstille som uafhængig, hendes navn skal skrives på stemmesedlen. Et nederlag til Miller – hvilket meningsmålinger antyder – vil være skadeligt for Palins præsidentambitioner.
Florida
Den moderate republikanske guvernør Charlie Christ tabte primærvalget om en ledig plads i Senatet til den unge konservative Marco Rubio fra Tea Party. Christ er indskrevet på stemmesedlen som uafhængig senatskandidat og lover at stemme med Demokraterne. Den sorte demokratiske senatskandidat Kendrick Meek er langt bagud i meningsmålingerne. Nogle sorte vælgere vil fra et taktisk synspunkt stemme på Christ.
Nevada
Det mest omstridte og spændende senatsvalg i 2010. En af valgsæsonens mest ekstreme Tea Party-kandidater, Sharon Angle, har en god chance for at vælte Senatets flertalsleder, demokraten Harry Reid, i en delstat, hvis spilleindustri og boligmarked er meget hårdt ramt af finanskrisen. Som senator har Reid skaffet store forbundsstatsmidler til Nevada; spillehusene i Las Vegas støtter ham 100 pct., men mange af ørkenstatens vælgere er bare vrede på Washington. 
North Carolina
Heath Shuler vs. Jeff Miller. I den konservative stat North Carolina står det siddende medlem af Repræsentanternes Hus, tidligere professionel quarterback og medlem af den konservative Blue Dogs fraktion hos demokraterne, Heath Shuler overraskende helt lige i meningsmålingerne over for sin udfordrer, republikaneren Jeff Miller. Shuler er et godt eksempel på, at selv om man som demokrat kritiserer præsident Obama og placerer sig solidt til højre for ham (Shuler stemte imod både TARP, stimuluspakkerne og sundhedsreformen), kan man risikere at tabe alligevel. Shuler er modstander af fri abort og våbenkontrol, og han er også en strammer, når det gælder immigration. Men han har dog stemt for the American Clean Energy and Security Act, der vil kontrollere CO2-udledingen gennem kvotehandler og lofter. Det har Miller benyttet sig af i sin kampagne, hvor han i sine valgvideoer har beskyldt Shuler for at have »stemt for Nancy Pelosis jobdræbende nye skatter på energi«. 
Ohio
Udfaldet af guvernørvalget mellem demokraten Ted Strickland og det tidligere republikanske kongresmedlem John Kasich kan få stor betydning for Barack Obamas chance for genvalg i 2012. Ohio er altid en nøglestat i præsidentvalg. Det parti, der sidder på guvernørposten og den lovgivende forsamling, nyder som regel en naturlig fordel. Hvis Kasich bliver guvernør, bliver det sværere for Obama at vinde Ohio. Derfor har han i de seneste måneder besøgt staten mere end nogen anden i USA. 
Illinois
Denne midtveststat, hvor Chicago hører hjemme, var i hele det 20. århundrede en solid demokratisk bastion. Det er her, Barack Obama lancerede sin politiske karriere. Da han vandt præsidentposten i 2008, udpegede guvernøren en lokal, sort politiker til at overtage hans senatsplads. Demokraten Alexander Giannoulias stiller op mod republikaneren Mark Kirk. Det er tæt opløb, Obama har flere gange været i byen for at hjælpe Giannoulis. Det ville være sensationelt, hvis præsidentens gamle plads i Senatet vindes af en republikaner i dette midtvejsvalg.

