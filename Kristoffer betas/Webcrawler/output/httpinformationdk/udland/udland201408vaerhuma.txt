Vær human!
»Jeg havde ikke mulighed for at se dig, for du gik tidligt bort, før jeg kom.« Med disse ord sørgede en tante over sin nevø, der både blev født og døde under angrebene på Rafah.


  For han døde, før hun kunne komme hen til sin brors hus og se den nye baby. Den lille engel gik stille bort, uden at forstyrre nogens samvittighed, men han kan ikke tilgive. Han gæstede kun livet et par dage. Vi tog ikke venligt imod ham. Vi lod ham i stikken. Vi var ikke generøse. Vi var onde. Han gik bort, men ønskede selskab, fordi han var så ung, så ni af hans familiemedlemmer fulgte med. Han indså straks, at denne verdens umenneskelighed ikke passede til hans uskyld. Hans far og mor samlede alle deres små og gik bort.
Nu er de alle væk! Denne familie sad ligesom alle de andre familier, der er blevet angrebet under denne krig, i deres hjem og var bange for alle de skrækindjagende lyde fra bomber, som næsten gjorde dem døve. Nu bliver de føjet til dødstallet. 10 nye, der får bjerget af døde til at vokse yderligere. Huset blev ødelagt, og den døde familie hevet ud fra ruinerne, men vi ved ikke, om andre er under murbrokkerne.
I Rafah blev 10 andre personer dræbt på en FN-ledet skole. En onkel, som bar et af de dræbte børn, sagde, at den lille dreng havde søgt beskyttelse på skolen. Denne dreng og andre børn, der døde på skolerne, er for omverdenen ikke andet end tal i denne blodige krig. Mere end 400 dræbte børn rækker ikke til at overbevise verden om at presse på for at stoppe denne krig. Vi og børnene er blot civile. Vi og børnene har ikke noget at skulle have sagt, vi er ordinære. Men vi palæstinensere har altid skullet betale den dyreste pris, uanset om ansvaret er vores eller ej.
Farlig våbenhvile
Hvis denne krig ikke snart stopper, vil Gaza miste flere børn som følge af smitsomme sygdomme. På grund af manglende elektricitet og drikkevand er der en dramatisk stigning i antallet af børn, der er kommet på hospitalet med hygiejnerelaterede sygdomme. Hygiejneproblemerne er tydelige, og hvis småbørnene begynder at smitte hinanden, vil ingen kunne bremse katastrofen. På UNRWA’s skoler er der over 2.500 personer stuvet sammen per skole, og næsten halvdelen af dem er børn. Hvis én af dem bliver smittet, vil han eller hun straks overføre smitten til de andre.
I dag blev der annonceret et nyt humanitært vindue. Personligt har jeg ikke til hensigt at gå ud. Det, der er sket under de to foregående pauser, var en advarsel mod at gå ud, umiddelbart efter at en våbenhvile er blevet annonceret. Kl. 10.10 kunne man høre en stor eksplosion i Gaza. Et hus blev bombet, og en syvårig pige dræbt. Alle hendes familiemedlemmer blev såret. Et andet hus i det centrale Gaza blev ramt. I Rafah var der også beskydninger, men det hjerteskærende var synet af mennesker, der desperat søgte efter resterne af deres kære under murbrokkerne. Der er nok ikke nogen, der ønsker at blive til løsdele i døden. At dø i ét stykke er nu blevet et udbredt ønske. De våben, der bliver brugt, forvandler ligene til småstykker, siger lægerne.
Hvis vi klarer den og overlever, hvilken slags normalt liv kan vi så vente os? Hvilke følger får det for børnene? Hvordan skal dem, der har fået vansiret deres kroppe og ansigter, komme videre med livet? Desværre er de fleste enten børn eller kvinder. De fleste af dem blev ramt, mens de sad derhjemme eller lå og sov. Vi er nok nødt til at forberede os på, hvordan man bedst kan gøre noget for en ny generation, der har smagt livets bitterhed, mens de stadig var meget svage.
Oversat af Mads Frese.
Wedad Naser er palæstinensisk hjælpearbejder. Hun bor i Gaza By sammen med sin mand, Ehab, der er læge. Hun har to døtre

