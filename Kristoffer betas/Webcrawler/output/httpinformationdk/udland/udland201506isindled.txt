IS indleder chokoffensiv i Syrien
I det nordøstlige Syrien er IS brudt ind i byen Hasaka natten til i går, og det har indtaget to bydele, siger den syriske overvågningsgruppe


 Islamisk Stat (IS) og modstandere af den syriske regering har iværksat en offensiv i det nordlige og sydlige Syrien. Det har ramt områder ved byen Kobani, Hasaka og Deraa. De er trængt ind i den kurdiske by Kobani, oplyser Det Syriske Observatorium for Menneskerettigheder. En talsmand for de kurdiske styrker i Kobani siger, at en selvmordsbombe er eksploderet. Der er flere dræbte og sårede. Angrebet kommer, efter at de kurdiske styrker tidligere i år fordrev IS fra Kobani.
I det nordøstlige Syrien er IS brudt ind i byen Hasaka natten til i går, og det har indtaget to bydele, siger den syriske overvågningsgruppe.
»Svære kampe fortsætter, og der er granatbeskydning fra begge sider,« lyder det fra gruppen. Ligesom i Kobani var det en selvmordsbombe, der var signal til det større angreb.
Hasaka kontrolleres delvist af de kurdiske militser og delvis af grupper, der er loyale over for den syriske regering.
Ved byen Deraa i det sydlige Syrien, hvor oprøret mod præsident Bashar al-Assad blev indledt i begyndelsen af 2011, er oprørere i hård kamp mod den syriske hær og grupper, der er loyale over for regeringen. Det står ikke umiddelbart klart, om det er styrker fra IS eller andre grupper, der står bag morgenens offensiv i Deraa.
Ritzau/Reuters

