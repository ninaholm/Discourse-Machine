Forsker: Britiske myndigheder går efter budbringeren
De britiske myndigheder forsøger tilsyneladende at presse The Guardian til at standse de kontroversielle NSA-afsløringer. Det skyldes, at medierne er langt lettere at ramme end lækagernes bagmænd, siger medieforsker


 
	Den britiske avis The Guardian er de seneste uger kommet under voldsomt pres fra myndighederne, der tilsyneladende forsøger at skræmme avisen til at standse afsløringerne af NSA’s globale overvågningsprogram.

	Tirsdag fortalte Guardian-redaktør Alan Rusbridger på avisens hjemmeside, hvordan britiske efterretningsfolk tidligere på måneden smadrede flere harddiske med dokumenter fra den afhoppede NSA-analytiker Edward Snowden. Præcis hvorfor Guardian gav myndighederne afgang til avisen kælder, hvor materialet blev opbevaret, er uklart, men ifølge Rusbridger truede myndighederne med at gå rettens vej for at få standset afsløringerne.

	Lette ofre

	Ifølge medieforsker Pernille Tranberg fra SDU har myndighederne skiftet taktik, fordi medierne er langt nemmere at ramme end de store lækagers bagmænd: Wikileaks, Julian Assange og Edward Snowden.

	»De traditionelle medier har ansvarlige chefredaktører og fysiske kontorer, som myndighederne kan gå efter. Og det gør dem til langt nemmere mål end virtuelle organisationer som Wikileaks,« siger Pernille Tranberg, der er gæsteforsker på Syddansk Universitets Center for Journalistik.

	Hun mener derfor, at myndighederne i stigende grad vil vende deres fokus mod medierne for at stoppe uønskede lækager af hemmelige oplysninger.

	»Det kommer vi formentlig til at se mere af fremover. For jo frækkere medierne bliver, jo mere oplagt er det for myndighederne at lægge pres på dem,« siger hun.

	The Guardian har sammen med den amerikanske avis Washington Post og det tyske nyhedsmagasin Der Spiegel haft adgang til Edward Snowdens mange tusinde dokumenter om NSA’s overvågningsprogram. Wikileaks menes dog også at være i besiddelse af dokumenterne.

	På de danske medier er chefredaktørerne meget tilbageholdende med at kommentere den kattepine, som The Guardian er kommet i.

	Redaktører tøver

	Først og fremmest fordi det er meget uklart, hvad der egentlig skete i kælderen under det britiske bladhus. Gav The Guardian efterretningstjenesten lov til at ødelægge de kontroversielle harddiske? Hvorfor valgte avisen ikke at udkæmpe slagsmålet i retten, hvis det var det, myndighederne truede med? Og hvorfor ville myndighederne overhovedet ødelægge materialet, når de udmærket vidste, at avisen havde flere kopier, bl.a. hos journalist Glenn Greenwald, der har skrevet de fleste af NSA-historierne fra sit hjem i Brasilien?

	På Politiken vil chefredaktør Bo Lidegaard ikke tage stilling til The Guardians måde at tackle konflikten med myndighederne på, fordi han ikke kender sagen godt nok.

	Men han kan ikke umiddelbart forestille sig, at Politiken ville give efter for myndighedspres, hvis avisen skulle komme i en lignende situation.

	»Som udgangspunkt vil vi altid beskytte både vores kilder og vores kilders materiale. Det er indeholdt i vores løfte om kildebeskyttelse,« siger han.

	Til gengæld mener han, at presset på The Guardian rejser et vigtigt principielt spørgsmål om mediernes arbejdsvilkår anno 2013.

	»Hele sagen bærer præg af, at vi lever i en tidsalder, hvor vores lovgivning og vores almindelige retsbeskyttelse af borgerne og medierne ikke er oppe i et gear, som tager højde for den informationsteknologiske tidsalder, vi lever i,« siger han.

	Afhænger af argumenterne

	På Jyllands-Posten vil chefredaktør Jørn Mikkelsen til gengæld ikke udelukke, at han kunne komme i en situation, hvor avisen kunne overtales til at destruere kontroversielt materiale.

	»Jeg kan ikke på forhånd – helt principielt – sige, at det ikke kunne komme på tale. Beslutningen må så træffes på et konkret grundlag. Det må afhænge af den argumentation, som myndighederne kommer med,« siger han.

	»Som chefredaktør er man naturligvis forpligtet til at indgå i dialog med myndighederne, når det handler om »nationens sikkerhed,« som man må gå ud fra, at der er blevet henvist til.«

	Jørn Mikkelsen henviser til flere tilfælde, hvor han har afvist myndighedspres f.eks. i sagen om den såkaldte jægerbog i 2007 og i sagen om Jægerkorpsets udsendelse til Irak i 2009. Begge sager blev omtalt i Jyllands-Posten i strid med Forsvarets ønsker.

	På Politiken valgte man at offentliggøre hele bogen Jæger – i krig med eliten i protest mod Forsvarets forsøg på at standse udgivelsen.

