Er nye sikkerhedsregler blot 'endnu et stykke sikkerhedsteater'?
Passagerer fra 14 overvejende muslimske lande må fremover indstille sig på lang kø og obligatorisk kropsvisitering, hvis de vil til USA med fly. Nu raser debatten om, hvorvidt de nye regler virker - eller måske virker lige omvendt.


 NEW YORK - Et helt nødvendigt indgreb eller et håbløst skridt i den forkerte retning? Debatten raser blandt kommentatorer, bloggere og muslimske organisationer efter at USA's såkaldte Transportation Security Administration (TSA) i går indførte nye skrappere sikkerhedsregler for flypassagerer med kurs mod USA.
Alle passagerer kan fremover blive udvalgt til undersøgelse - og passagerer fra 14 lande kan være helt sikre på at blive det. Stammer man fra et af disse lande eller flyver til USA derfra, så er fuld kropsvisitering og gennemgang af håndbagagen fra og med mandag morgen blevet en obligatorisk del af velkomsten til staterne.  Blandt de 14 er fire lande, som USA officielt betragter som sponsorer af terrorisme: Cuba, Iran, Sudan og Syrien. Desuden ti andre lande, overvejende muslimske, som vurderes at have alvorlige problemer med terroraktivitet: Afghanistan, Algeriet, Irak, Libanon, Libyen, Nigeria, Pakistan, Saudi-Arabien, Somalia og Yemen.
De nye regler er en direkte reaktion på det forfejlede angreb over Detroit første juledag. Her forsøgte en 23-årig nigerianer at sprænge et Northwest Airlines fly i luften ved hjælp af sprængstoffet petn, angiveligt var syet ind i hans undertøj. Manden var i Amsterdam gået gennem en almindelig sikkerhedskontrol, et såkaldt magnetometer, som ikke afslørede sprængstoffet - derfor de nye regler, som ifølge TSAs talsmand Greg Soule er »langsigtede sikkerhedstiltag udviklet i samarbejde med politiet og hjemlige og internationale partnere.«
Marginaliserede lande
Holland indfører desuden nye kropsscannere i løbet af tre uger, og i Storbritanniens lufthavne er samme type scannere på vej, sagde premierminister Gordon Brown søndag med den kommentar, at »Al-Qaeda bruger nye våbentyper, og derfor er vi nødt til at reagere tilsvarende.«
Nu raser debatten om, hvorvidt der netop er tale om et passende svar - eller om et helt uhørt indgreb i den personlige frihed, som får den modsatte effekt.
Magasinet Atlantic har samlet en stribe debatindlæg, der viser spændvidden i diskussionen, hvor begrebet 'profiling' - at udvælge mistænkte i grupper på baggrund af race, religion eller etnicitet - spiller en hovedrolle. Hos ThreatsWatch skriver Jay Fraser, at sikkerhed bør prioriteres over privatlivets fred:
»Min ret til at ankomme til min destination uden at blive sprængt i luften er vigtigere end andres privatliv. Profiling? Det lyder som et fornuftigt sted at starte.«
Hos The Maljis skriver Gregg Carlstrom, at de nye regler ikke handler om efterretningsarbejde, men om 14 lande som repræsenterer 'det fremmede', og som er marginaliserede og fattige:
»Obama-regeringen kan give indtryk af, at den 'gør noget' uden at belemre amerikanske borgere. Og hvem bekymrer sig om, at nogle få nigerianere og pakistanere udsættes for ydmygende undersøgelser uden rimelig grund?«
Vinder det hjerter?
Også James Joyner ser de nye tiltag som mere spil for galleriet end reel sikkerhed:
»Nu da al-Qaeda kender de 14 lande, som er i søgelyset, vil de naturligvis blot sætte fremtidige bombemænd på flyet i et andet land. Eller angribe et indenrigsfly. Eller finde andre velbesøgte mål. Dette er endnu et stykke sikkerheds-teater, der blot skal skabe en illusion om, at vi gør noget meningsfyldt.«
Debattøren Israel Matzov mener derimod, at reglerne kun er begyndelsen og opfordrer til decideret »psykologisk profilering«, som Israel allerede benytter. Og på Fox News gik en pensioneret generalløjtnant søndag så langt som til at forslå obligatorisk kropsvisitering af alle unge muslimske mænd i 20erne.
Både i flere af de 14 lande og blandt USA's muslimske organisationer er der stærk utilfredshed. Nawar Shora fra den Amerikansk-arabiske Komite for Anti-diskrimination siger til New York Times at han godt forstår behovet for sikkerhed:
»Men dette er ekstremt og meget farligt. Pludselig har man forbindelse til terrorisme blot fordi man stammer fra en bestemt nation.«
Også Ibrahim Hooper fra Rådet for Amerikansk-islamiske Relationer mener, at de nye regler »kommer tæt på generel udvælgelse af muslimske passagerer. Det kommer kun til at fremmedgøre dem, hvis hjerner og hjerter, vi forsøger at vinde.«




