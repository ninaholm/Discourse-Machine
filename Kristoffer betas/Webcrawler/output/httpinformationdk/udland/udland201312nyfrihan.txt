TTIP kan give USA indflydelse på danske love
Hemmeligt udspil fra EU-Kommissionen giver erhvervslivet central indflydelse på kommende love og regler i et transatlantisk indre marked, advarer Bruxelles-ngo


 En transatlantisk frihandelsaftale skal ikke alene harmonisere eksisterende lovgivning i EU og i USA for at fjerne hindringer for handel hen over Atlanten. Aftalen skal også via et nyt fælles reguleringsråd, Regulatory Cooperation Council (RCC), sikre, at love og regler i fremtiden bliver udformet i et tæt samarbejde mellem Bruxelles og Washington, så »man undgår negative konsekvenser for international og i særdeleshed transatlantisk handel«.
Det betyder, at USA skal tages med på råd, hver gang EU eller et medlemsland som f.eks. Danmark påtænker ny handelsrelevant regulering, herunder f.eks. lovgivning af betydning for fødevare- og forbrugersikkerhed.
Det fremgår af et fortroligt dokument fra EU-Kommissionen, som Information er kommet i besiddelse af. Bruxelles-ngo’en Corporate Europe Observatory (CEO) vurderer, at det foreslåede reguleringsråd samtidig vil bringe industrilobbyister meget tæt på lovgivningsprocessen.
»Denne model giver erhvervslivets organisationer plads ved bordet sammen med lovgiverne, basalt set for at være med til at skrive lovene. Sandsynligvis vil det lede til en større afregulerings-offensiv,« mener Kenneth Haar, researcher ved Corporate Europe Observatory (CEO).
’Dialog’ og ’samarbejde’
Dokumentet er EU-Kommissionens oplæg til tredje forhandlingsrunde om den såkaldte TTIP-frihandelsaftale, som mandag indledes i Washington.
I et kommende transatlantisk indre marked ser EU-Kommissionen for sig en struktur, hvor EU »så hurtigt som muligt« orienterer den amerikanske regering, hver gang nye forslag til love og regler dukker op i EU.
Det gælder udspil fra Kommissionen selv, men også hvis et EU-medlemsland påtænker ny handelsrelevant lovgivning. I så fald skal Kommissionen »udfolde de bedste anstrengelser for at levere information om sådanne initiativer« til USA. Efterfølgende skal Kommissionen »bane vej for en dialog« mellem medlemslandets og USA’s regering. Danmarks regering og Folketinget kan med andre ord ikke mere lave regulering med handelsmæssige perspektiver, uden at skulle drøfte det med amerikanerne først.
EU-Kommissionens oplæg understreger, at landenes ret til at opretholde høje miljø- og sundhedsmæssige standarder ikke anfægtes, men CEO frygter, at erhvervslivets øgede indflydelse fører til, at denne ret ikke benyttes, det vil sige, at miljø- og forbrugerbeskyttelsen reelt svækkes. Man henviser til, at der skal etableres »rådgivende komiteer«, hvor »interessenter« løbende skal »samarbejde« med myndighederne om nye loves udformning. ’Interessenter’ kan også betyde ngo’er, men CEO tror ikke, de får et ben til jorden.

