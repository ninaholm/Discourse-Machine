Arrestationer er startskud til valg i Hviderusland
Hviderusland er på vej mod præsidentvalg, og den siddende diktator Lukasjenko har startet valgkampen med en række arrestationer og husundersøgelser hos oppositionen. Han frygter nemlig både indblanding fra Vesten og fra Rusland


 En bølge af arrestationer, forhør og husundersøgelser har i de senere uger ramt den hviderussiske opposition til præsident Aleksandr Lukasjenkos diktatoriske regime. En række oppositionspartiers kontorer og private lejligheder er blevet ransaget. Harddiske og dokumenter konfiskeret.
Både politikere, aktivister og en række journalister, som har forbindelse til oppositionen til Lukasjenko, er ifølge medier i Hviderusland og Rusland blevet ramt af denne nye bølge af undertrykkelse både i hovedstaden Minsk og i byer som Brest, Grodno og Borisov.
Den nye undertrykkelsesbølge kommer efter, at præsident Lukasjenko ellers igennem længere tid har forsøgt sig med en tilnærmelse til Vesten og USA samtidig med, at hans forhold til Moskva er blevet værre og værre.
Der er ifølge mange iagttagere tale om Lukasjenkos specielle måde at indlede valgkampen op til det præsidentvalg, der skal afholdes på et endnu ikke angivet tidspunkt inden februar 2011.
Europas sidste diktatur
»Der er tale om Lukasjenko-regimets fornyede stats- terror imod anderledestænkende. Han lader sine banditter i KGB og andre sikkerhedstjenester terrorisere alle de politikere, aktivister og journalister, som vover at være kritiske over for ham,« siger Stanislav Sjusjkevitj over telefonen fra Minsk. Og han er ikke en hvem som helst. Sjusjkevitj var den første leder af det selvstændige Hviderusland, og sammen med Boris Jeltsin fra Rusland og Leonid Kravtjuk fra Ukraine nedlagde han i december 1991 Sovjetunionen. Han tabte imidlertid det første præsidentvalg til Lukasjenko, som siden har gjort landet til 'Europas sidste diktatur', en pariastat, og sig selv til diktator, som på ingen måde ønsker at afgive magten igen.
»Lukasjenko går efter at forblive ved magten på livstid,« fortsætter Sjusjkevitj, der af Lukasjenkos stat får én dollar i pension om måneden, men som er aktiv i oppositionen med sit socialdemokratiske parti.
Sjusjkevitj fortæller, at EU og Vesten efter hans mening helt har forfejlet sine forsøg på at demokratisere Hviderusland:
»De udsendte diplomater aner ikke, hvad der foregår i landet. De støtter en oppositionskandidat til præsidentembedet, Aleksandr Milinkevitj, som i virkeligheden er Lukasjenkos forlængede arm. Det er en stor fejltagelse, for det forlænger Lukasjenko-regimets levetid i vort land, midt i Europa, hvor der burde være demokrati, overholdelse af menneskerettighederne, og velstand.«
Lukasjenkos største frygt
Ifølge Stanislav Sjusjkevitj, der bor i en yderst beskeden  lejlighed i centrum af Minsk og forsøger at forsørge sin familie ved at holde foredrag i udlandet, er det et stort problem, at Vesten støtter én kandidat, mens Rusland støtter en anden.
Mange iagttagere mener, som Sjusjkevitj, at Moskva nu er så træt af den utilregnelige Lukasjenko, at det meget vel kan tænkes, at Rusland forsøger sig med et regimeskifte i Hviderusland, som det er sket i Ukraine og Kirgistan. Og det der let kan overgå Georgien også.
Det er, hvad Lukasjenko ifølge den russiske netavis lenta.ru frygter mest - en af vesten iscenesat blomster-revolution eller et af Rusland iscenesat voldeligt regimeskifte. Derfor slår han nu ned på både de oppositionelle med forbindelse til Vesten og dem, som Moskva kunne tænkes at støtte.
Allerede i marts advarede han i en tale om, at det er et fedt, om det oppositionelle får økonomisk hjælp fra vesten, arbejder til fordel for Rusland. »Disse klaner vil tabe,« sagde præsidenten.
Foreløbigt er oppositionen ikke blevet enig om en fælles stærk kandidat til præsidentvalget, som alle i øvrigt mener vil blive forfalsket. En række partiledere stiller op, men Stanislav Sjusjkevitj og hans socialdemokrater støtter den moderate Andrej Sannikov:
»Han er den bedste kandidat nu, for han står for Hvideruslands fortsatte selvstændighed, demokrati, markedsøkonomi og en fornuftig pragmatisk balancegang mellem Vest og Øst,« siger Sjusjkevitj.


