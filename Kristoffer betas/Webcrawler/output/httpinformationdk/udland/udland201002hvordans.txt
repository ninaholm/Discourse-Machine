Hvordan Seycellerne blev piraternes paradis
Seychellerne er kendt som et ferieparadis, men somaliske pirater er 'poppet op' ud for ørigets kyst. Deres indtog er en trussel for landets økonomi, landets største arbejdsgiver og det store tunfiskeri


 SEYCHELLERNE, Port Victoria - Et flerdækket cruiseskib er rigget til i Victoria Havn; dets enorme skygge dækker to fisketrawlers. Trioen af fartøjer afspejler den økonomiske situation på Seychellerne i Det Indiske Ocean.
Mens det flydende paradis fragter hundredvis af solbrændte europæere til Seychellernes evige sommer, losser trawlerne bugstribet- og gulfinnet tun af i tusindvis; tunfisk der i sidste ender på europæeres borde.
Seychellerne er typisk nævnt i rejsebrochurerne sammen med ord som 'palmestrøg', 'azurblå' og 'turkis'. Men billederne af de kridhvide sandstrande er på vej til at blive formørket af de skibe, som ankommer næsten dagligt. Ud for hovedøen, Mahe, ligger russiske fregatter; og det britiske Royale Søværns destroyere er bevis for en tiltagende storm i Det Indiske Ocean, som truer med at synke ferieparadisets økonomi.
Piraters indtog i paradis
Somaliske pirater sejler nu mod syd og øst i retning af Seychellerne. Det er den utilsigtede konsekvens af den internationale flådestyrke, som er indsat omkring Afrikas Horn for at bekæmpe selvsamme somaliske pirater.
Den britiske højkommissær på Seychellerne Matthew Forbes sammenligner den konsekvens som en bold under vand. Flådeindsatsen i Adenbugten har holdt piratangrebene nede; nu er de i stedet 'poppet op' ved Seychellerne.
Med en højkommissærtitel og en Jaguar til følge, er hovedstaden Victoria ofte blevet kaldt en blød og behagelig udstationering, men det ændrede sig uigenkaldeligt for Matthew Forbes i oktober 2009, da et britisk pensioneret par sejlede deres yacht ud fra Mahe. De nåede 60 sømil (111 kilometer) ud, før deres yacht, The Lynn Rival, blev kapret og de blev taget som gidsler af somaliske pirater.
For at afskrække eventuelle redningsforsøg på det britiske par, Paul og Rachel Chandler, bliver de formentlig holdt fanget hver for sig i den syd-centrale somaliske by, Haradheere.
Mahe, har med Matthew Forbes' ord, udviklet sig til en del af 'Frontlinien i kampen mod pirateri'. Dagligt forlader omkring seks EU-fly øen på udkig efter suspekte skibe, tre amerikanske førerløse overvågningsfly fotograferer tusindvis kvadratkilometer af åbent hav, og krigsskibe sejler nu syd på.
Dyr bekæmpelse
Flere års ubæredygtig forbrug og udlån af penge, gjorde Seychellerne, per borger, til et af de mest forgældede folkefærd i verden. Dog var et forsøg på at vende udviklingen i gang, men så ramte følgerne af den fejlslagne stat Somalia 600 sømil nord-vest for Seychellerne.
»Vi er ikke hårdt ramt af den globale økonomiske recession. Hvad vi er ramt af, er pirateri.« Sidste år kostede kampen mod piraterne Seychellerne ni millioner amerikanske dollars ud af et budget på 200 millioner, fortæller Joel Morgan. Han er seychellisk minister for miljø, naturalier og transport. I starten af februar blev ministerposten for fængselsapparatet også tilføjet visitkortet.
»Pirateri har kapaciteten til at påvirke alle de reformer, vi har iværksat under Verdensbanken og Den Internationale Valutafond,« fortalte Joel Morgan i starten af februar.
Mareridtsscenariet er, at piraterne en dag sejler helt op på de eksklusive strande og vifter med ladte geværer mod rige turister. Tropper er allerede udstationeret på to af Seychellernes afsidesliggende øer for at udrydde potentielle piratbaser.
Seychellerne har bedt om flere forstærkninger fra internationale styrker for at beskytte de mange trawlere, som fisker efter tun i området.
Pirater i paradisfængsel
Europæiske diplomater argumenterer dog, at der er allerede er oprettet en modstand mod piraterne. Men udover maritime styrker, som allerede er sendt syd fra Afrikas Horn, så får den seychelliske kystvagt også en ny patruljebåd af EU. Til gengæld presser Vesten på for, at Seychellerne skal - som det eneste land udover Kenya - retsforfølge og fængsle tilfangetagne pirater.
Efter en pinlig affære sidste år, hvor den seychelliske regering blev opdaget i, hvad der lignede en ulovlig udveksling af gidsler med somaliske bander, noget regeringen stadig benægter, så truer den seychelliske regering nu med at gøre alvor af sine trusler om fængsling af pirater.
I øernes eneste fængsel, en faldefærdig bygning tretten kilometer uden for hovedstaden, Victoria, sidder allerede tretten somaliske pirater, som blev fanget på fersk gerning, da de i ly af mørket forsøgte at kapre, hvad de troede var, et fiskefartøj, men viste sig at være skibet 'Topaz', et seychellisk krigsskib.
En ny fængselsfløj med bedre sikkerhed er ved at blive bygget af FN - og betalt med EU-penge. Fløjen kan, når den er færdig, rumme 45 indsatte pirater. 120 sidder allerede fængslet i Kenya, og officielle kilder fra Seychellerne siger, deres fængsel kun skal være mellemstation for to nye fængselsfaciliteter i Somalia.
Olie til tre dages togt
Ingen ser foreløbigt en ende på denne krise. Grunden kan findes i kajen ved siden af 'Topaz'. Her ligger tre 'moderskibe', der slæber de små og hurtigere motorbåde de 600 sømil væk fra Somalias kyst hen til deres jagtområde ud for Seychellerne. I realiteten er det bare tre mindre fartøjer, ikke længere end 10 meter. »Man må indrømme, at piraterne er modige,« siger kilden.
Et af fartøjerne er proppet med olietønder til tre dages rejse på havet. En af tønderne har et hul i fronten, der bruges til at tilberede de sparsomme måltider på den risikofyldte rejse.
Fartøjerne er designet til at sejle tæt ud for de seychelliske havne. Bliver de ramt af en storm, har de ingen chance for at klare den, og Alan Cole fra FN tror, at mindst ligeså mange somaliske pirater er druknet til havs, som de 150 der er taget til fange.
Så længe der er penge at tjene på havet, og fattigdom og ødelæggelse derhjemme, så bliver piraterne ved med at komme.
i  
© The Independent og Information. Oversat af Casper Ulsøe

