Kina presser Nordkorea til at gå i dialog
Nordkoreas atomvåben, missiler og nu også pirateri skaber frustration i Kina. Nordkorea er nervøs for, at Kina vil ende med at danne fælles front med USA, og forsøger nu at reparere på forholdet ved at erklære sig klar til at forhandle
En kinesisk mand sidder i grænsebyen Dandong, hvor en bro ødelagt under Koreakrigen markerer et venskab, der med Maos ord var ’så tæt som tænder og læber’. I dag er venskabet mellem de to lande mere anstrengt.


 
	Begivenhederne bidrog bestemt ikke til at rette op på det stadig mere anstrengte forhold mellem Kina og Nordkorea. Den 5. maj kaprede bevæbnede nordkoreanske soldater et kinesisk fiskefartøj i havet mellem de to lande. De tæskede angiveligt kaptajnen og krævede næsten 600.000 kr. i løsesum. Det førte til vrede i Beijing. Udenrigsministeriet forlangte, at Nordkorea løslod gidslerne, og statsmedierne opfodrede til hævnaktioner. Inden det kom så vidt, blev de 16 kinesere og deres fartøj i tirsdags sat fri – tilsyneladende uden udbetaling af løsepenge. Nordkoreanerne havde dog snuppet det meste af besætningens proviant og skibets brændstof.

	De to lande er ellers traditionelt allierede, men episoden har øget Kinas frustration over Nordkorea og har forvoldt skade på relationerne, som allerede er særdeles anspændte, efter Nordkorea inden for det sidste halve år har ignoreret Beijings formaninger og gennemført atomprøvesprængning, testaffyringer af langtrækkende raketter og truet Sydkorea og USA med krig.

	Nordkorea lader dog nu til at være klar over, at det er nødvendigt at rette op på forholdet til Kina, der i vid udstrækning har været parat til at holde hånden over Pyongyang, både økonomisk og diplomatisk, mens omverdenen har forsøgt at isolere og straffe det nordkoreanske diktatur. Og med det mål for øje har Nordkoreas leder, Kim Jong-un, sendt nummer tre i det nordkoreanske regimes hierarki, Choe Ryong-hae, til Beijing.

	Shi Yinhong, professor i internationale relationer fra Folkets Universitet i Beijing, siger til South China Morning Post, at besøget »primært har som mål at reparere forholdet, som er det dårligste siden Koreakrigen sluttede i 1953.«

	Klar til dialog

	Beijing ønsker, at Nordkorea dropper sin aggressive krigsretorik og vender tilbage til forhandlingsbordet med bl.a. USA og Sydkorea. Og Nordkorea lader nu til at følge ønsket. Kinas statsmedier citerer Choe Ryong-hae for at sige, at Nordkorea »er villig til at acceptere forslag fra den kinesiske side og gå i gang med en dialog med alle relevante parter«.

	Hvorvidt forhandlinger vil være succesfulde er dog fortsat stærkt tvivlsomt. Hidtil har de været forhindret af, at Nordkorea nægter at opgive sine atomvåben, mens USA netop stiller det som en betingelse for at forhandle.

	Amerikanerne forholder sig dog også skeptiske over for den seneste udmelding fra nordkoreanerne. USA’s udenrigsministeriums talsmand kommenterer, at det er for tidligt at sige, om Nordkorea virkelig er klar til forhandlinger.

	Ifølge kinesiske analytikere skal den nordkoreanske udsendings visit til Kina dog også ses i lyset af, at Nordkorea er bekymret over, at landets skarpe trusler om militære angreb på Sydkorea og USA tidligere i år, ikke har haft det ønskede resultat med at tvinge parterne til forhandling på Nordkoreas betingelser, men i stedet har fået Kina og USA til at nærme sig hinanden i et forsøg på at mindske truslen på den koreanske halvø.

	»Nordkoreas provokationer har givet bagslag og har skubbet Kina og USA tættere sammen, hvilket har resulteret i hyppigere kommunikation på højt niveau mellem de to lande,« siger Zhang Liangui, analytiker ved kommunistpartiets partiskole i Bei-jing, til Global Times.

	»Så Nordkorea vil på en ny måde forsøge at sabotere de kinesisk-amerikanske relationer.«

	Mindre støtte

	Det virker fortsat utænkeligt, at Kina, der er Nordkoreas største kilde til brændstof, handel og økonomisk hjælp, helt vil vende nabolandet ryggen, da kineserne frygter, det kan føre til et nordkoreansk kollaps. Men Beijing virker stadig mindre interesseret i at tilbyde blind støtte. Kina har sammen med bl.a. USA tilsluttet sig FN-sanktioner mod Nordkorea som reaktion på landets atomprøvesprængning i februar. Og som et tegn på, at Kina er klar til at lægge yderligere pres på Nordkorea, lukkede Beijing tidligere denne måned samarbejdet med en stor nordkoreansk bank, som har været med til at finansiere landets atomprogram.

	Det igangværende nordkoreanske besøg i Beijing kommer kort tid før to vigtige topmøder: Kinas præsident Xi Jinping og USA’s præsident Barack Obama mødes i Californien 7. og 8. juni, og Sydkoreas præsident Park Geun-hye vil tage til Beijing i juni. Ved begge sammenkomster forventes det, at Nordkorea vil være højt på dagsordenen, og nordkoreanerne kan være nervøse for, at disse møder vil få Kina til i større grad at vende sig væk fra sin traditionelle allierede, og Nordkorea vil »søge Kinas forståelse før de to vigtige topmøder,« siger Cai Jian fra Fudan Universitetscenter for Koreastudier til South China Morning Post.

	Men der er tegn på, at det bliver stadig sværere for Nordkorea at finde forståelse i Kina. Kapringen af det kinesiske fartøj førte til massiv bestyrtelse i kinesiske statsmedier og blandt kinesere på internettet, som allerede har udtrykt utålmodighed med nabolandet efter dets seneste atomprøvesprængning.

	I en leder skriver partiavisen Global Times, at Kina bør svare igen på kapringen ved at reducere nødhjælpen til Nordkorea: »Hvis Nordkorea fortsætter med at opføre sig skruppelløst, bør Kina skride til handling for at presse landet til en bedre opførsel.«

	 

