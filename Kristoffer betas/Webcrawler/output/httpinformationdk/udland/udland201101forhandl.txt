Forhandlinger udskudt



 Forsøg på at finde en ny premierminister i Libanon, der skulle være indledt i går, er udsat i foreløbig en uge. Og meget tyder på, at det vil vare en rum tid, før parterne i den interne konflikt kan enes om et navn, der kan samle flertal.
Hizbollahs leder, Hassan Nasrallah, der stod bag afsættelsen af Saad Hariri, da 11 ministre i sidste uge væltede hans samlingsregering, sagde søndag aften, at han og dermed den syrisk-iransk-støttede 8. marts-bevægelse ikke accepterer en ny periode for Hariri, hvis vestligt støttede 14.marts-bevægelse insisterer på, at han er eneste bud på premierminister-posten. Præsident Michel Sleiman har udskudt forhandlinger med parlamentsgrupperne i håb om, at et hastemøde mellem Tyrkiet, Qatar og Syrien i Damaskus i går kan skabe en åbning til kompromis.
Alt tyder imidlertid på, at der ikke sker afgørende ændringer i situationen, før rapporten fra det særlige FN-tribunal, der efterforsker Hariri-mordet, offentliggøres. Det ventes at ske i nær fremtid.

