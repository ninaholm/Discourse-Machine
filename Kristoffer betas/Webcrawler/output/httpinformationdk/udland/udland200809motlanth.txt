Motlanthe afløser Mbeki som præsident

Efter en personstrid kunne ANC-lederen Jacob Zuma (tv) annoncere, at partiets næstformand Motlanthe bliver ny præsident.


 ANC's næstformand Kgalema Motlanthe er udpeget som præsident i Sydafrika frem til næste valg, efter at Thabo Mbeki har bebudet sin afgang sig efter pres.
Et ledende medlem af Sydafrikas regeringsparti, Den Afrikanske Nationalkongres (ANC), sagde mandag i landets parlament, at præsident Thabo Mbekis tilbagetræden bør træde i kraft torsdag.
"Jeg stiller forslag om, at parlamentet enes om, at den sydafrikanske præsidents tilbagetræden træder i kraft 25. september 2008," sagde ANC's chefindpisker, Nathi Mthethwa.
Parlamentets formand, Baleka Mbete, oplæste Mbekis tilbagetrædelsesbrev. Det skete dagen efter, at præsidenten selv i en tv-transmitteret tale meddelte, at han agtede at træde tilbage efter pres fra ANC. 
Mbeki tilføjede, at hans afsked vil være gældende fra det tidspunkt, som Sydafrikas parlament beslutter sig for.
Mandag udnævnte ANC partiets næstformand, Kgalema Motlanthe, som midlertidig præsident, indtil parlamentet offcielt vælger ham om en måneds tid, siger en talsmand for partiet. 
ANC-lederen Jacob Zuma sagde, at Motlanthe skal udfylde posten indtil præsidentvalget i Sydafrika næste år.
"Motlanthe kommer til at være præsident - ikke foreløbig præsident, men præsident for republikken indtil valget," erklærede talsmand for topledelsen i ANC.
Mbekis beslutning om at træde tilbage, et år før hans embedstid udløber, er det seneste kapitel i en langvarig magtkamp mellem ham og Jacob Zuma, som i december overtog posten som leder af ANC.
Den sydafrikanske ærkebiskop emeritus Desmond Tutu sagde mandag, at han er "dybt bekymret" over den måde, Mbeki er blevet tvunget fra magten.
"Vort land fortjener bedre. Denne måde at gengældelse sig over for hinanden, fører til en bananrepublik," sagde Tutu.
Mbekis modstandere har blandt andet beskyldt ham for at have leveret en række belastende oplysninger i en korruptionssag, som Zuma har været viklet ind i. Tilbage i 2005 blev Zuma kædet sammen med ulovligt salg af våben, hvilket fik Mbeki til at fyre ham som vicepræsident.
Mbeki afviste i sin tv-tale, at han har blandet sig i Zumas retssag.
Mbeki, der afløste Nelson Mandela, har siddet på magten i to præsidentperioder og kunne derfor ikke fortsætte som præsident efter næste valg. 
ritzau/AFP

