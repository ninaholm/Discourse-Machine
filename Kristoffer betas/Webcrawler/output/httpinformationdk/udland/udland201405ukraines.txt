Ukraines lagre bugner af våben
Store mængder håndvåben blev efterladt i Ukraine efter Sovjets opløsning. Automatvåben og raketstyr finder nu vej til milits- og separatistgrupperne i de østlige provinser. Grupperne bliver stadig mere magtfulde i takt med, at de får professionel udrustning, siger ekspert
Når de pro-russiske militser besætter politistationer, har det ikke kun symbolsk værdi. Det er også en mulighed for at skaffe sig nye forsyninger af håndvåben.


 
	Ukraine har store mængder pistoler, geværer og automatvåben af forskellig art liggende i militære lagre. Ifølge det schweiziskbaserede forskningsinstitut Small Arms Surveys undersøgelse fra 2013 bliver Ukraine kun overgået af Rusland, Kina og Vietnam, når det kommer til at have flest militære håndvåben. Ukraines lagre huser ca. seks gange så mange håndvåben, som der er militært ansatte. Og inklusive civilejede våben estimerer instituttet, at over 10 mio. håndvåben er på ukrainske hænder. Det svarer til, at hver tredje ukrainer mellem 15 og 64 år kunne få et våben, hvis lagrene blev tømt og fordelt. Selv i hovedstaden har flere hundredtusinde civile våben, siger Oleksiy Melnyk, som er meddirektør og forsvarsanalytiker for tænketanken Razumkov Centre i Kijev.

	»Alene i Kijev har næsten en halv million mennesker våbenlicens. Og der er også mange våben, der ikke er registreret,« siger han.

	Overfloden af våben stammer fra Sovjetunionens opløsning i 1991. Lektor ved Forsvarsakademiet Claus Mathiesen fortæller, at man dengang delte ud efter det princip, at det, der måtte stå på et givet lands territorium, forblev landets eje. Kun undtaget enkelte elementer som sortehavsflåden og Sovjets a-våben. Og da Ukraine rent strategisk lå som anden forsvarslinje mod et muligt angreb fra Vesteuropa, var der derfor fyldt godt op i Ukraines militære lagre, da Sovjetunionen brød sammen.

	»Derfor stod Ukraine pludselig med et helt svimlende antal våben,« siger Claus Mathiesen.

	Foruden håndvåben blev flere tusinde kampvogne og missilsystemer overladt til Ukraine. I de efterfølgende år, hvor afrustningen blev sat i gang, måtte man prioritere, hvad der skulle destrueres først, forklarer Mathiesen. Processen var dyr, så ustabil ammunition, sprængstof og missilbrændstof kom forrest i køen. Derfor blev der ikke for alvor tyndet ud i Ukraines enorme håndvåbenlagre.

	»Håndvåben blev prioriteret relativt lavt, fordi de ikke umiddelbart er farlige, da de kontrolleres af hæren. Problemet opstår, når de havner i de forkerte hænder,« siger han.

	Kampen om Slavjansk

	Ukraines sikkerhedsstyrkers fremstød de seneste dage mod den separatiststyrede by Slavjansk i den østlige provins Donetsk er netop et forsøg på at løse dette problem. Aktionen er blevet en kamp om kontrollen med håndvåben-lagre, skriver den anerkendte britiske forsvars- og sikkerhedstænketank RUSI i en analyse fra den 1. maj.

	Umiddelbart er byen Slavjansk lille og uvæsentlig for konflikten i Østeuropa, skriver tænketanken. Men fordi Ukraine har over 2,5 mio. kalasjnikov-geværer liggende i reservelagre fra sovjettiden i Slavjansk-området, er byen strategisk vigtig. Det store lager ligger 100 meter nede i jorden i en gammel saltmine lidt uden for Slavjansk, fortæller Oleksiy Melnyk. Lageret er bevogtet af Ukrainske soldater, og der har været fejlslagne forsøg fra separatisternes side på at trænge ind i våbenlageret.

	»De ukrainske styrker har slået dem tilbage. Men det er et meget sensitivt, for man ønsker ikke, at de mange automatvåben lander i hænderne på separatisterne,« siger han.

	Ifølge tænketanken RUSI giver de mange våben også regeringen i Kijev et stærkt kort på hånden over for Rusland. Det ville nemlig vanskeliggøre en russisk invasion, hvis lagrene blev åbnet og den pro-ukrainske del af befolkningen bevæbnet i milliontal.

	»Det ville være et mareridt for russiske militærplanlæggere,« skriver RUSI i analysen.

	Men det ville samtidig underminere de regulære sikkerhedsstyrker i landet og skabe mange problemer for Ukraines regering, siger Oleksiy Melnyk.

	»Officielt mener man i Kijev, at det er farligt og destabiliserende at give militserne våben.«

	Bevæbnede militser

	Som tidligere beskrevet i Information er pro-ukrainske militsgrupper begyndt at melde sig i konflikten. Ifølge Oleksiy Melnyk er et ukrainsk våbenlager i Vestukraine blevet brugt til at bevæbne militserne i forbindelse med Maidan-protesterne i februar og marts. De pro-ukrainske grupper har derfor adgang til pistoler og rifler, selv om det ikke er i samme mængder som separatisterne.

	Oleksiy Melnyk understreger, at lageret blev åbnet ulovligt, og at den siddende regering har opfordret grupperne til at aflevere våbnene igen.

	»Den ukrainske regering ønsker ikke, at militserne får våben. Og de giver dem heller ingen officielt,« siger han.

	Den nationalistiske, pro-ukrainske gruppe Højre Sektor bevæbnede sig dengang med de militære våben fra lageret i Vestukraine. I marts citerede The New York Times gruppens leder, Dmitry Yarosh, for at sige:

	»Vi er klar til at blive partisaner, og vi forbereder os på den rolle.«

	Stærke separatister

	Konflikten i Ukraine er i forvejen præget af militsernes og separatisternes aktioner og kampe. Pro-ukrainske grupper er stødt sammen med pro-russiske separatister i havnebyen Odessa, hvor op imod 40 blev dræbt. Og kampene i den sydlige havneby foregik, mens ukrainske sikkerhedsstyrker sloges med separatister i Slavjansk, hvor der også var dræbte på begge sider. Ifølge The Guardian blev en ukrainsk militærhelikopter skudt ned.

	Således er de bevæbnede separatister både stærke og professionelt udrustede, fortæller lektor ved Forsvarsakademiet Claus Mathiesen. Grupperne er udstyret med moderne automatvåben, siger han.

	»Der er intet, der tyder på, at separatisterne mangler våben,« siger han.

	Kampene foregår som en almindelig træfning mellem to regulære militære styrker. Fordi separatister har adgang til både lette og tungere maskingeværer, panserværnsraketter etc. og derfor kan udøve massiv modstand. Det gør grupperne på begge sider magtfulde.

	»Om de er toptrænede i efterretningstjenesten GRU, tidligere veteraner i den ukrainske hær eller har været i træningslejr; de ved, hvad de har med at gøre,« siger han.

	Både Claus Mathiesen og forsvarsanalytiker Melnyk peger på, at den primære bevæbning af separatisterne sker igennem Rusland.

	»Russiske agenter har forberedt sig ved at opbygge våbenlagre. De bliver så brugt nu. Det gælder både lette håndvåben, tungere maskingeværer, panserværnsvåben og mandbårne luftværnsraketter,« siger Claus Mathiesen.

	Melnyk fortæller ligeledes, at separatisternes aktioner mod politistationer ikke kun har en symbolsk værdi, men også er en mulighed for yderligere bevæbning.

	 

