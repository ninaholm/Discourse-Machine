Berlusconi udnævner suspekt politiker til landbrugsminister
Efter en ministerrokade bliver Italiens ministerpræsident på ny beskyldt for at være i lommen på de sicilianske mafiaklaner


 ROM — Da Italiens ministerpræsident, Silvio Berlusconi, i december 2010 så ud til at blive væltet af et mistillidsvotum, skiftede en række medlemmer af oppositionspartierne pludselig side og reddede regeringen.
For at konsolidere sit spinkle flertal i deputeretkammeret gennemførte Berlusconi torsdag en mindre ministerrokade og belønnede overløberne med et par ministerposter.
Den mest kontroversielle udnævnelse er den af den nye landbrugsminister, Saverio Romano, der i to igangværende efterforskninger er under anklage for at stå i ledtog med den sicilianske mafia.
»Den uanstændige udnævnelse af Saverio Romano til landbrugsminister er skræmmende. At give en regeringspost til en person, der er under efterforskning for ekstern støtte til mafiaen og korruption, og som i telefonaflytninger bliver rost og respekteret af magtfulde mafiabosser (...) svarer til at sende et tydeligt signal til klanerne,« hedder det i en leder i avisen Il Fatto Quotidiano.
Den nye landbrugsminister er sicilianer og valgt for det kristendemokratiske centrumsparti UDC, som han forlod lige inden mistillidsafstemningen i december for i stedet at blive medlem af en ny gruppe i parlamentet, der kalder sig I Responsabili, De Ansvarlige.
Med udnævnelsen af Romano sikrede Berlusconi-regeringen sig flertallet i parlamentets retsudvalg og har dermed mulighed for at kunne forhale de igangværende retssager mod ministerpræsidenten.
Familiemedlemmer
Den nye landbrugsminister, som får ansvar for et budget på 111 mia. kr., var et af meget få medlemmer af det italienske parlament, som i 2002 stemte imod et forslag, der gjorde en særlov fra 1992 om isolationsfængsling af mafiabosser permanent.
En frafalden mafioso, Francesco Campanella fra Palermo-forstaden Villabate, beskylder den nye landbrugsminister for at stå »til disposition for mafiaen«. Francesco Campanella er i flere retssager blevet vurderet som et troværdigt vidne og har indrømmet, at han i sin tid skaffede falske identitetspapirer til en af Siciliens vigtigste mafiabosser, Bernardo Provenzano, som skjulte sig for myndighederne fra 1963 og helt frem til 2006.
Saverio Romano har gjort politisk karriere i parløb med Siciliens tidligere guvernør, Salvatore Cuffaro, der i februar fik en definitiv dom for at have støttet mafiaen, og som nu afsoner en fængselsstraf på syv år. Francesco Campanella har fortalt politiet om en frokost på en restaurant i Rom inden parlamentsvalget i 2001. Dengang var Francesco Campanella formand for ungdomsorganisationen i centrumpartiet UDEUR, der var i valgforbund med venstrefløjen.
Kabinetschefen for den daværende justitsminister var også til stede, og på et tidspunkt under frokosten sagde han drillende til Romano.
»Saverio, du stiller op i Bagheria-valgkredsen, hvor Villabate også ligger. Men du ved godt, at Francesco ikke stemmer på dig, for han stemmer på venstrefløjen.«
Saverio Romano var tilsyneladende ikke hæmmet af at sidde over for en højtstående embedsmand og svarede på en måde, som gjorde dybt indtryk på Francesco Campanella:
»Romano rejste sig fornærmet op og udtalte en sætning, som jeg altid vil huske: 'Nej, Francesco stemmer på mig,' sagde han på siciliansk, 'for vi tilhører den samme familie.' Og så vendte han sig mod mig og tilføjede: 'Tag ned til Villabate og spørg dig for.'«
Republikkens præsident. Giorgio Napolitano undlod at nedlægge veto mod den nye landbrugsminister, men har meddelt, at han betragter udnævnelsen som »et politisk-institutionelt problem«.

