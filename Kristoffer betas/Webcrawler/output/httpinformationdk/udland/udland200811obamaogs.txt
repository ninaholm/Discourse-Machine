Obama vil også bruge sparekniven
En del af forandringen i Obamas Washington kommer til at handle om sparsommelighed og en kamp mod frådseri og spild i et korrupt politisk system
Peter Orzag (til venstre for Barack Obama) og Rob Nabors skal svinge sparekniven over den amerikanske forbundsstats årlige budget på ca. 3.000 mia. dollar.


 BOSTON - Forandringen er kommet til Washington, og den består ikke bare af løfter om at spendere flere penge på amerikanske middelklassefamilier eller om at beskytte traditionelle Demokratiske interessegruppers privilegier. Tværtimod.
På en pressekonference i går præsenterede USA's næste præsident to relativt unge herrer, som får i opdrag at skære med kniven i den amerikanske forbundsstats årlige budget på ca. 3.000 mia. dollar eller 20 pct. af landets bruttonationalprodukt.
Det drejer sig om Peter Orszag, 39, der vil lede regeringens budgetkontor. Orszag kommer direkte fra en stilling som leder siden 2007 af Kongressens budgetkontor. Hans højrehånd bliver Robert Nabors, leder af bevillingsudvalget i Repræsentanternes Hus.
"Budgetreform er ikke et spørgsmål om et frit valg. Det er en absolut nødvendighed. Vi kan ikke blive ved med at oppebære et system, som bruger milliarder af skatteborgernes dollar på programmer, hvis nytte er minimal, og som kun eksisterer på grund af politikeres, lobbyisters eller interessegruppers indflydelse. Det har vi ganske enkelt ikke råd til," sagde Barack Obama.
Voksende underskud
Ifølge Obama bliver der ikke så meget tale om at spænde livremmen ind som at skære al det unødvendige frådseri på ueffektive, meningsløse og dårligt gennemtænkte regeringsprojekter væk. Det ligger på linje med et løfte fra valgkampen, som han i øvrigt delte med sin republikanske modstander John McCain.
Efter det bedste skøn vil forbundsstatens budgetunderskud vokse med stor hast i de næste par år. Bush-regeringen har med Kongressens godkendelse allerede opbrugt over halvdelen af 800 mia. dollar øremærket til at hjælpe landets banker, forsikringsselskaber og realkreditinstitutter gennem finanskrisen. 
Det antages, at Obama-regeringens økonomiske stimuleringsprogram (skattelettelser til 95 pct. af amerikanske husstande) og investering i udvikling af alternative energikilder, reparation af transportnettet samt renovering og nybygning af skoler kan komme til at koste mellem 500 og 700 mia. dollar. Det kan lægge mindst 1.300 mia. dollar oven i et budgetunderskud vurderet til at blive mindst 400 mia. dollar. Hertil skal lægges tab af skatterevenue i forbindelse med husstandenes faldende indtægter under recessionen, der kan løbe op i 100 mia. dollar pr. år.
Bush-regeringen meddelte i går, at USA's økonomi trak sig sammen med en halv pct. i dette års tredje kvartal, og det værste skøn går på et fald i den økonomiske vækst i fjerde kvartal på fem pct. Finanskrisens lammelse af kreditmarkederne har altså sat sig igennem med fuld kraft. Manglen på forbrugerfinansiering, ejendomslån og banklån til erhvervslivet synes at have opbremset forbruget og investeringerne. 
Lån på 800 milliarder
Det er på den baggrund, at finans- og økonomiminister Henry Paulson i går erklærede, at den amerikanske centralbank vil prøve at sætte gang i forbrug og investering ved at stille op til 800 mia. dollar i lån til rådighed for banker og kreditselskaber. Lånene er øremærket til erhvervelse af køretøjer, betaling af uddannelsesgebyrer og køb af boliger.
Der er generelt enighed blandt liberale og konservative økonomer om at anvende centralbankens myndighed til at sælge statsobligationer og trykke pengesedler til at stimulere forbruget og investeringer. Den eneste modstand lyder fra konservative republikanere, som kræver store skattelettelser for kapitalvinding, virksomheder og velhavende amerikanere. Men selv mange republikanske politikere synes solgt til Barack Obamas økonomiske vision.
En årsag til den usædvanlige akademiske og politiske konsensus er erkendelsen, at monetær politik - en yderligere reduktion af renten - eller centralbankens udlån vil være utilstrækkelig til at skabe grobund for en "blød landing" for økonomien.
Tæring efter næring
Obamas seniorøkonomiske rådgiver Larry Summers argumenterer, at investeringer i at skabe arbejdspladser i den offentlige sektor rent faktisk skaber velstand - en positiv økonomisk effekt, fordi arbejdernes afledede indtægt og forbrug overstiger forbundstatens udgifter.
Ikke desto mindre kan det omfattende salg af statsobligationer til finansiering af finansektorens redningsplan og den økonomiske stimulering presse renten i vejret og lægge en dæmper på økonomisk vækst. Derfor synes Obamas rådgivere at erkende, at man samtidig bliver nødt til at gribe ind mod frådseri på forbundsstatens budget. Jo mere budgetunderskuddet vokser, desto højere er risikoen for en rentestigning.
På pressemødet i går gav Obama et eksempel på, hvor der kan sættes tæring efter næring. 
"I dag er der en rapport om, at velhavende landbrugsgårde modtog 49 mio. dollar i subsidier mellem 2003 og 2006, selv om deres indtjening faktisk lå over en årlig indkomstgrænse på 2,5 mio. dollar. Hvis det er sandt, har vi et eklatant eksempel på den type spild, jeg vil skære væk som præsident," sagde han.
"Den gamle måde at føre politik på i Washington lever simpelthen ikke op til dagens og morgendagens udfordringer," bedyrede USA's næste præsident.


