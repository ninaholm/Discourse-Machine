Oregon-demonstranter overgiver sig
Efter 40 dages besættelse har regeringsskeptiske demonstranter ladet sig arrestere af FBI


 Temperaturen var omkring fem grader, og natten var gået med langstrakte forhandlinger, da FBI torsdag morgen endelig fik en aftale om total overgivelse på plads med fire bevæbnede demonstranter, der havde besat Oregon Malheur Nature Refuge.
Ifølge The Guardian nægtede en af demonstranterne til det sidste at overgive sig.
»Jeg erklærer krig mod forbundsregeringen,« råbte den 27-årige David Fry, inden han efter yderligere en time lagde sit våben og lod sig arrestere af FBI.
Protester mod regler
Det blev slutningen på et opsigtsvækkende forløb, der begyndte 42 dage forinden, da ranchejeren Ammon Bundy offentliggjorde en ildevarslende video på Youtube med titlen »Dear Friends«.
Her fortalte han, at Gud havde hjulpet ham med at planlægge en storstilet aktion mod de stadig flere regler, som den amerikanske regering pålægger Oregons landmænd. Anledningen var en dom på fem års fængsel til to ranchejere, Dwight og Steven Hammond, for to gange at have sat ild til deres egne marker, hvilket skadede offentligt ejet jord.
Dagen derpå brød Ammon Bundy ind i en bygning i naturreservatet Malheur Nature Refuge sammen med 29 andre forurettede landmænd og modstandere af regeringen. Undervejs holdt de offentligheden orienteret på Youtube og via en internetradiokanal.
Aktionen nåede sit absolutte højdepunkt, da Ammon Bundy og fire andre demonstranter tirsdag forlod naturreservatet for at deltage i et borgermøde. De blev stoppet af FBI og det lokale politi på en øde hovedvej, hvor en demonstrant blev såret af skud og en anden dræbt. Episoden blev udslagsgivende for torsdagens overgivelse, skriver The Guardian.

