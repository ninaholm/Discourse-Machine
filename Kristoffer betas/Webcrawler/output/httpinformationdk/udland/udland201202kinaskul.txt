Kinas kulforbrug vokser mere end økonomien
I 2011 steg det kinesiske kulforbrug endnu mere, end økonomien voksede. Så selv om Kina løber hurtigere end nogen andre, når det gælder grøn energi, så hindrer væksten indtil videre, at klimabelastningen kan dæmpes


 Kina kæmper for at opretholde sin høje økonomiske vækst trods global afmatning og recession på dets største eksportmarked, Europa. En aktuel status fra Det Nationale Statistikbureau i Kina oplyser, at man i 2011 præsterede en vækst i BNP på 9,2 pct. mod 10,4 pct. året før.
Den fortsat stærke vækst vanskeliggør imidlertid Kinas samtidige satsning på at gøre økonomien grønnere. En opgørelse fra markedsanalysevirksomheden Solarbuzz fortæller ganske vist, at Kina sidste år præsterede at øge sin elkapacitet baseret på solenergi med hele 547 pct., mens vindkraften voksede med 48 pct.
Det sidste indebærer, at Kina i 2011 installerede mere ny vindkraft end noget andet land i verden og samtidig nu har den største kapacitet af alle – en tredjedel mere end USA, som er nummer to. Hvad ny solcellekapacitet angår, blev Kina sidste år kun overgået af Italien og Tyskland.
Væksten i den grønne energi foregår imidlertid fra et lavt udgangspunkt og er ikke i sig selv nok til at sikre, at den hastigt voksende økonomi bliver mindre klimabelastende.
Energiforbrug vokser
Den nye status fra det kinesiske statistikbureau fortæller, at det nationale energiforbrug sidste år voksede med syv pct. – ifølge finansmediet Bloomberg den højeste vækstrate siden 2007.
Men selv om energiforbrugets vækstrate således er lidt lavere end økonomiens, er specielt væksten i det kinesiske kulforbrug højere end den økonomiske vækstrate. Kulforbruget steg således i 2011 med 9,7 pct. mod økonomiens 9,2 pct. Ifølge Bloomberg den højeste vækst i Kinas kulforbrug siden 2005, og ifølge Informations beregninger en vækst, der i ton svarer til mere end 80 gange Danmarks totale kulforbrug i 2010.
»Det nationale energiforbrug er blevet drevet af en stærk efterspørgsel på kul. Det øgede kulforbrug hæmmer nationens indsats for at fremme energieffektivisering,« siger Auchao Wang, forskningsleder ved konsulentfirmaet UOB Kay Hian i Shanghai, til Bloomberg.
Kullene produceres helt overvejende i Kinas egne miner, og kulproduktionen viste således også i 2011 en markant vækst på 8,7 pct., rapporterer statistikbureauet.
Klimaet
Det fortsat voksende kulforbrug vanskeliggør bestræbelserne på at dæmpe de kinesiske CO2-udledninger. Selve væksten i kulforbruget fra 2010 til 2011 giver således et ekstra CO2-bidrag, der svarer til næsten 25 gange Danmarks samlede CO2-udledninger i 2010.
Kina er i dag som nation verdens største CO2-udleder, om end udledningen pr. indbygger stadig kun er knap en tredjedel af gennemsnitsamerikanerens og godt halvdelen af en danskers. I en business as usual-fremskrivning, dvs. uden beslutning om nye tiltag, kan Kina i ifølge Det Internationale Energiagentur, IEA, i 2027 ende med en CO2-udledning, der er dobbelt så stor som USA’s.
Også Kinas olie- og naturgasforbrug steg i 2011 med henholdsvis 2,7 og 12 pct., og trods de hidsige vækstrater for sol- og vindenergi dækker de fossile energikilder stadig mere end 90 pct. af det kinesiske energiforbrug. Sol, vind samt vandkraft og atomkraft dækker tilsammen knap 10 pct. Målet i Kinas nye femårsplan er, at denne ikkefossile energi i 2020 skal dække 15 pct. af energiforbruget.
Interessemodsætninger
DONG Energys administrerende direktør, Anders Eldrup, har både haft besøg af en kinesisk regeringsdelegation for at diskutere miljøvenlig energiteknologi og selv i efteråret besøgt Kina, og han er ikke i tvivl om, at den kinesiske ledelse mener det alvorligt med det grønne.
»Måske ikke så meget for at redde klodens klima som på grund af de massive luftforureningsproblemer fra kraftværker, industri og biler, som man oplever i de store kinesiske byer, hvor det giver meget håndgribelige og alvorlige problemer med luftvejsinfektioner og dødsfald,« siger Eldrup.
»Der er en ægte drivkraft i Kina for at blive verdens grønne nation, og det, der driver, er nødvendighedens lov,« understreger han med henvisning til, at Kina hverken har olie eller gas i nævneværdigt omfang, men kun de miljøbelastende kul – i øvrigt i modsætning til USA, der ikke blot har mere kul end Kina, men også betydelige olie- og gasforekomster, efter at man nu har rettet antennerne mod de miljømæssigt kontroversielle og hidtil økonomisk utilgængelige reserver af skiferolie og -gas.
»Forsyningssikkerhed bliver i fremtiden en helt anderledes afgørende udfordring for Kina end for USA,« betoner DONG-chefen.
»Derfor rykker man for alvor på det grønne. Om det så er tilstrækkeligt, er spørgsmålet. Der er jo denne modsætning, at man både vil have fortsat høj vækst og sikre miljøet. At få det til at gå op i en højere enhed er en kæmpe udfordring, og det er klart, at fristelsen til at bryde kullene er stor.«
Vanskeligt at kontrollere
Professor Jørgen Delman, Kina-ekspert ved Københavns Universitet, har sammen med Ole Odgaard, Energistyrelsen, analyseret den kinesiske energipolitik. Han siger, at de nye tal for Kinas kulforbrug ikke er overraskende, og forudser, at forbruget af kul vil fortsætte med at stige.
»Den vedtagne ambition er at reducere selve vækstraten i kulforbruget, men stadig acceptere, at der er en vækst. De nye tal viser, at det er meget vanskeligt at bringe vækstraten for kullene ned,« siger Delman.
»Kina vil i de næste årtier øge energiforbruget så meget, at den grønne bølge slet ikke kan erstatte den stadig stigende anvendelse af kulkraft. I den nye femårsplan forventes der at komme en tredjedel flere kulkraftværker, dvs. en tilvækst større end EU’s samlede kapacitet af kulkraftværker. Væksten i nye kulkraftværker i Kina vil frem til 2035 være større end alle nuværende kulfyrede kraftværker i USA, EU og Japan tilsammen,« hedder det i Delman og Odgaards analyse.
Trods Kinas effektive, centrale beslutningsstruktur er et af problemerne ifølge Jørgen Delman at gennemføre de beslutninger, man faktisk træffer.
»Der er meget stærke interesser knyttet til kulanvendelsen, både politiske, i det kinesiske erhvervsliv og i de lokale kulminer. Derfor er det generelt meget vanskeligt at kontrollere kulforbruget,« påpeger han.

