’Kina bør støtte Ruslands kamp mod Vesten’
Mens Kinas statsmedier bruger krisen i Ukraine til at kritisere Vesten og samtidig opfordrer den kinesiske regering til at støtte Rusland, så vægrer Beijing sig for åbent at vælge side


 
	Demokrati er farligt. Det var kinesiske statsmedier hurtige til at fortælle den kinesiske befolkning, da urolighederne i Ukraines hovedstad Kijev i sidste måned udviklede sig voldeligt. Hvis Kina, ligesom Ukraine, lader sig presse til at demokratisere efter vestligt forbillede, »så er der en høj risiko for, at landet vil falde fra hinanden og blive kastet ud i kaos,« lød det i Globalt Tidende.

	At afskrække de kinesere, der ønsker politiske reformer, var dog ikke den eneste af de kinesiske statsmediers kæpheste, som krisen i Ukraine har givet dem lejlighed til at ride. Den er også blevet brugt til at angribe Vesten. Det er udtryk for forældet koldkrigstænkning, når vestlige lande kritiserer Ruslands militære indtræden i krisen, anklagede medierne.

	Men mens dens egne medier har været klare i spyttet i forhold til deres støtte til Rusland, så har den kinesiske regering selv ikke ville komme med kraftige udmeldinger.

	Efter en telefonsamtale forleden mellem udenrigsministrene fra Rusland og Kina lød det fra russisk side, at Moskva og Beijing »i det store og hele har sammenfaldende synspunkter« omkring Ruslands indsættelse af soldater på den ukrainske Krim-halvø. Og tirsdag sagde Kreml, efter en samtale mellem præsidenterne Vladimir Putin og Xi Jinping, at de to lande er i tæt enighed.

	Det er imidlertid ikke beskeden fra Kina. Beijing har ikke, ligesom vestlige lande, fordømt Rusland, men har dog heller ikke åbent bakket det store naboland op. Det kinesiske udenrigsministerium siger, at Kina »respekterer Ukraines selvstændighed, suverænitet og territoriale integritet,« og Beijing håber på en forhandlingsløsning.

	Kina kan have gode grunde til at støtte Rusland. Beijing betragter Moskva som en vigtig partner på den internationale scene, hvor de to ofte ser ens på verdens konflikter. Desuden har kineserne også umiddelbart sympati for det, som de anser for den russiske præsident Vladimir Putins udfordring af vestlige magter. Men samtidig har Beijing svært ved at sluge en russisk militær intervention, da det strider direkte mod Kinas mangeårige udenrigspolitiske princip om, at udefrakommende skal holde sig fra at blande sig i andre landes interne affærer.

	Fra avisen Globalt Tidende, der udgives af kommunistpartiets talerør Folkets Dagblad, og hvis meninger ofte anses for at afspejle Kinas mere høgeagtige generaler, lyder det dog i en leder i forgårs, at Kina »beslutsomt bør stille sig ved Ruslands side og støtte den russiske modstand mod Vestens pres«. Det vil nemlig være i Kinas interesse: »Rusland og Kina er hinandens strategiske bufferzone. Hvis Rusland anført af Putin besejres af Vesten, så vil det være et hårdt slag mod Kinas geopolitiske interesser.«

	Kinas statsmedier placerer også ansvaret for den nuværende krise i Ukraine hos Vesten. Det officielle nyhedsbureau Xinhua opfordrer i en kommentar »vestlige magter til at opgive deres koldkrigstænkning, og stoppe med at ekskludere Rusland fra den politiske krise, de ikke selv har været i stand til at løse, og samtidig respektere Ruslands unikke rolle i udformningen af Ukraines fremtid.«

