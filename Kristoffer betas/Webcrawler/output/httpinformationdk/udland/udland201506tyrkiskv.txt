Tyrkisk valg: AKP bliver størst, og kurdere kommer ind



 Det tyrkiske parlamentsvalg er ikke forløbet helt, som landets præsident, Recep Tayyip Erdogan, havde drømt om.
Med tre fjerdedele af stemmerne optalt står præsidentens parti, Retfærdigheds- og Udviklingspartiet, AKP, til at få knap 43 procent af stemmerne ifølge CNN Türk.
En højtstående kilde i partiet erkender ifølge nyhedsbureauet Reuters, at det kan blive svært for AKP at regere alene, hvis resultatet holder.
»Vi forventer en mindretalsregering og et tidligt valg,« siger den anonyme kilde i partiet.
Det ser ud til, at det prokurdiske parti HDP klarer spærregrænsen på 10 procent og kommer i parlamentet.
Partiet står med 74 procent af stemmerne optalt til at få opbakning fra 11 procent af vælgerne. Hvis resultatet holder, må Erdogan i første omgang opgive at sætte gang i den forfatningsændring, som han håber gennemført. AKP, der er grundlagt af Erdogan i 2001, ønsker at erstatte den nuværende parlamentariske styreform med en præsidentiel, hvorved parlamentet – af nogen – frygtes forvandlet til en forsamling uden reel magt.
Til gengæld vil præsidenten få magt som det kendes fra for eksempel USA og Rusland.
Samtlige andre partier i nationalforsamlingen er modstandere af forslaget, og derfor har oppositionen sagt, at en stemme til AKP var en stemme mod demokratiet, skriver Reuters.
For at sende forfatningsændringen til folkeafstemning skal Erdogans parti have 330 ud af parlamentets 550 sæder. Det får han ikke, som det ser ud tidligt søndag aften.
Ritzau

