Det går fremad i Afghanistan
Den militære optrapning i Afghanistan begynder at virke, men spørgsmålet er, om fremskridtene kan holde. For Taleban er langtfra besejret, erkender afgående chef for NATO-styrken i  det sydlige Afghanistan, generalmajor Nick Carter. Afghanistan-eksperter er enige
Ifølge den britiske generalmajor Nick Carter, er der mange tegn på, at vi har nået et vendepunkt i krigen mod oprørerne i Afghanistan. Om fremskridtet holder, ved han dog først til sommer. Dette billede viser den Afghanske hær, der består af ca. 50.000 soldater. De skal med tiden overtage hele kontrollen af Afghanistan.


 For første gang siden Afghanistan-krigen blev indledt melder de internationale styrker om målbare fremskridt i kampen mod Taleban og deres allierede.
»Taleban er alvorligt presset.« »Vi har overtaget initiativet.« »Krigens momentum er skiftet«. Formuleringerne er forsigtige, men meldingen fra ISAFs topgeneraler er klar: For første gang er der tegn på, at krigen mod Taleban er ved at vende, ikke mindst i det sydlige Afghanistan, hvor de afghanske oprørsstyrker indtil for nylig stod stærkt.
Flere uafhængige Afghanistan-eksperter, som Information har talt med, giver generalerne ret: Der er fremskridt på den militære front, men det store spørgsmål er, om udviklingen holder.
»Det er helt korrekt, at der i øjeblikket sker fremskridt på den militære front, bl.a. fordi der er kommet mange flere både internationale og afghanske soldater ned sydpå, hvor de største problemer er,« siger Conrad Schetter fra Bonns Universitet. Han er en af Europas førende Afghanistan-eksperter og forfatter til flere bøger om krigen i Af- ghanistan og Pakistan.
»Øjebliksbilledet ser bedre ud end længe, men det er stadig uvist, om det er en tendens, der vil vare ved,« siger han.
Direktøren for det indsigtsfulde amerikanske Institute for the Study of War John Keane, bekræfter også de militære fremskridt.
»Det går fremad, og der er ingen tvivl om at Talebans kampmoral daler. Desuden har tusindvis af tidligere oprørere sagt ja til at nedlægge deres våben og blive reintegreret i det afghanske samfund,« siger den pensionerede general., der netop er kommet hjem fra Afghanistan, hvor han bl.a. har haft adgang til at følge Talebans radio- og telekommunikation.
Et vendepunkt
Den britiske generalmajor Nick Carter har det seneste år været øverstkommanderende for mere end 55.000 ISAF-soldater i de fire sydlige provinser; Helmand, Kandahar, Zabul og Day Kundi  herunder også de danske styrker. Information mødte ham under et besøg i København, hvor han understregede, at krigen mod Taleban og deres allierede nu endelig går den rigtige vej.
»Der er mange tegn på, at vi har nået et vendepunkt i krigen mod oprørerne, men om fremskridtet holder ved vi først til sommer, når vi kan sammenligne med sidste års kampsæson,« siger han.
Nick Carter peger på en lang række konkrete fremskridt på slagmarken, som er sket inden for de sidste måneder.
For det første er store dele af Helmand og Kandahar nu så sikre, at både guvernører, embedsmænd og almindelige afghanere kan færdes på vejene.
»750.000 afghanere i Helmand og 1.250.000 i Kandahar er for første gang i flere år i stand til at bevæge sig frit omkring. De kan tage til provinshovedstaden og fejre Ramadan udendørs, hvis de har lyst,« siger han.
Samtidig ønsker stadig flere oprørere ifølge generalmajoren nu at forlade Taleban og blive integreret i det afghanske samfund, ISAF og de afghanske styrker modtager stadig flere tips om nedgravede IEDer fra almindelige borgere, kontrollen ved den pakistanske grænse er blevet meget bedre og prisen på ammoniumnitrat, der anvendes til fremstilling af vejsidebomber, er tidoblet inden for de seneste tre måneder. Men vigtigst af alt er, at stemningen blandt den afghanske befolkning er ved at vende til fordel for den afghanske regering, siger den britiske generalmajor.
»Det tager tid at få folk til at stole på hinanden. Men det er det, der sker i øjeblikket. Langsomt, men sikkert,« siger han.
Flere forklaringer
Forklaringerne på den seneste tids militære fremgang er flere. Både Nick Carter og de to Afghanistan-eksperter peger på, at ISAF og de afghanske sikkerhedsstyrker nu råder over tilstrækkelig meget mandskab til at engagere Taleban og deres allierede over det meste af landet. Det betyder, at de lommer, hvor oprørerne kan føle sig sikre, bliver stadig mindre.
»ISAF og de afghanske regeringsstyrker har nu et omfang, der for første gang gør det muligt at være til stede i alle dele af landet,« siger John Keane.
Og det er Conrad Schetter enig i.
»Taleban er i øjeblikket presset væk fra store områder i det sydlige Afghanistan,« siger han. Både Schetter og Keane peger imidlertid på, at det ikke er ensbetydende med, at de også bliver væk i fremtiden. Indtil videre antager de, at mange talebanere blot har søgt tilflugt på den pakistanske side af grænsen.
Der er dog ingen tvivl om, at de internationale styrker har haft held med mange af deres operationer hen over sommeren og efteråret. Især har de amerikanske specialstyrke haft succes med deres såkaldte kill or capture operationer mod Taleban.
»Specialstyrkerne går direkte efter at slå så mange som muligt ihjel, og det har virket,« siger Corad Schetter. »Konsekvensen er, at en talebaner i gennemsnit holder to måneder på slagmarken.«
Pres på oprørere
Og det indtryk underbygges af oplysninger fra den ansete amerikanske tænketank Brookings Institution, der i sit omfattende Afghanistan Index oplyser, at specialstyrker alene fra april til august gennemførte næsten 4.000 operationer mod Taleban. Ifølge indekset blev 235 oprørsledere enten dræbt eller fanget på disse operationer, mens 1.066 almindelige oprørere blev dræbt og 1.673 andre taget til fange.
»Specialstyrkerne har lagt et betydeligt pres på oprørerne,« bekræfter Nick Carter. »Jeg kender ikke antallet af dræbte Taleban-ledere, men jeg kan bekræfte at et antal mellem- og lavere- rangerende talebanere har fået deres bevægelsesfrihed væsentligt indskrænket. De er blevet arresteret, fængslet eller taget ud af kampen. Der er masser af den slags operationer hver eneste dag,« siger han.
Store udfordringer
Netop de målrettede angreb på Taleban-ledere er et nøgleelement i USAs og NATOs nye strategi i Afghanistan
John Keane mener i det hele taget, at der for første gang i meget lang tid er grund til forsigtig optimisme.
»Der er mange faktorer, som trækker i den rigtige retning, men det vigtigste er måske, at opfattelsen af, at Afghanistan-krigen er en krig, der kan vindes, er begyndt at brede sig igen,« siger han.
Nick Carter erkender dog, at der stadig er langt igen, og at det har været et forfærdeligt år med store tab for både ISAF, de afghanske regeringsstyrker og den afghanske civilbefolkning. Et billede, der går igen  også i det amerikanske forsvarsministeriums netop offentliggjorte halvårsrapport om krigen. Her konstaterer Pentagon, at antallet af voldelige hændelser er tredoblet i forhold til 2007  dog med undtagelse af IEDer, hvor antallet af bomber er for nedadgående.
Og Carter understreger, at han ingenlunde påstår, at slaget er vundet.
»Oprøret lever stadig i bedste velgående, og vi må ikke stikke os selv blår i øjnene. Der er et oprør, som vi fortsat må holde øje med, og der er stadig store udfordringer forude,« siger han.
Nick Carter erkender da også, at Taleban og deres allierede fortsat er til stede i store dele af landet og at de »sandsynligvis« stadig har deres egne skyggeguvernører og repræsentanter i samtlige 34 provinser.
»De har en sammenhængende og avanceret struktur, som betyder, at de sandsynligvis stadig har skyggeguvernører overalt, det er i hvert fald stadig tilfældet i mange af distrikterne i Kandahar og Helmand,« siger han.
Blandt de byer, som Nick Carter erkender, at koalitionsstyrkerne ikke har styr på endnu, er Sangin, Musa Qala og Kajaki i det nordlige Helmand.
»Der er det stadig op ad bakke,« som han udtrykker det.
Den største udfordring, Carter kan få øje på lige nu er imidlertid ikke militær, det er at få etableret en fungerende civiladministration i alle distrikter  beviset på, at der er et levedygtigt alternativ til Taleban.
»Vi har store problemer med at skaffe uddannede, ærlige og ansvarlige folk til at repræsentere regeringen både på distriktsguvernør- niveau og på embedsmandsniveau, bl.a. fordi oprørerne har opdaget, hvor let det er at ramme de civile repræsentanter. Risikoen får mange til at takke nej til opgaven.«
Og det er netop et af de forbehold, som Conrad Schetter har over for den nye ISAF-optimisme.
»Hvis ikke der er nogen til at tage over i de områder, som ISAF får ryddet, så holder fremskridtene ikke,« siger han.
Og John Keen gør opmærksom på et andet stort men, nemlig Talebans fortsatte mulighed for at trække sig tilbage til nabolandet Pakistan og vente på, at ISAF forlader Afghanistan  hvilket efter planen skal ske inden 2015.
Læs mere:
Pentagons nye statusrapport (pdf)
Brookings opdaterede Afghanistan index

