Elitens mand vandt i Thailand
Thailands parlament valgte mandag den 44-årige Abhisit Vejjajiva som ny premierminister. Det er kulminationen på måneders uro, der afspejler en magtkamp mellem den fattige landbefolkning og de urbane klasser i Bangkok


 Folkealliancen for demokrati hedder partiet, der fra og med i dag er tilbage på magten i Asiens andenstørste økonomi Thailand. Men for den fattige landbefolkning, der udgør flertallet i Thailand, er der ikke ligefrem tale om et demokratisk fremskridt. 
Den ny premierminister Abhisit Vejjajiva er nemlig elitens og middelklassens mand. Han er født i England og uddannet fra Oxford University. Og så repræsenterer han bybefolkningen og de velstående. 
Landbefolkningen i det nord- og nordøstlige Thailand udgør ellers landets flertal. Med tidligere premierminister Thaksin Shinawatras valgsejr i 2001 fik de for første gang magten. Dermed blev de traditionelle magtforhold vendt på hovedet i et land, hvor militæret, dommerstanden, erhvervslivet og den politiske elite i Bangkok før dominerede. 
Eliten tilbage
Selvom det lykkedes Thaksins at skabe solid vækst, særligt i landområderne, blev hans regering anklaget for korruption og populisme. I september 2006 afsatte militæret så Thaksin efter folkeligt pres i storbyerne. Thailands forfatningsdomstol dømte Thaksins parti skyldig i valgsvindel, og Thaksin har siden opholdt sig i eksil udenfor Thailand. 
Thaksin-støtter genvandt dog regeringsmagten ved det følgende valg. Men efter Thailands forfatningsdomstol i starten af december i år dømte deres parti Magt til folket skyldig i valgsvindel og i den forbindelse tvang premierminister Somchai Wongsawat til at gå af, har den traditionelle elite set ud til at generobre magten, som de mistede i 2001. 
Kritikere af Folkealliancen for demokrati mener, at partiets metoder er alt andet end demokratiske. Domstolskendelserne mod Thaksin og diverse partier, der sympatiserer med den tidligere premierminister, er elitens illegale forsøg på at vælte den folkevalgte regering, lyder kritikken. 
Intet militærkup
Folkealliancen for demokrati og dens støtter i den traditionelle elite betragter Thaksins arvtagere i Magt til folket som korrupte, populistiske kræfter, der for enhver pris ikke må beholde magten. Derfor ønsker elementer omkring Folkealliancen at ændre Thailands valgregler, så landregionernes stemmer tæller mindre i det samlede resultat. 
Den seneste måneds voldelige protester og chikane mod regeringskontorerne i Bangkok har ifølge været ét langt forsøg på at fremprovokere et militærkup, der kunne bringe denne lovgivsændring igenne, sagde professor i statsvidenskab Bangkoks Chulalongkorn Universitet, Thitinan Pongsudhirak, tidligere på måneden til Information. 
På grund af forfatningsdomstolens afsættelse af den siddende premierminister og hans regering, blev det aldrig nødvendigt med et militærkup. Spørgsmålet er nu, om den tiltrædende regering har modet til at indføre disse valgreformer, som kaldes antidemokratiske af kritikerne.

