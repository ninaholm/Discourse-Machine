Ekspert: Kritik af krigsforbryder-tribunal er en konspiration
At krigsforbrydertribunalet ICTY skulle være en selvbestaltet domstol, der ligger under for pres og dømmer på baggrund af politiske interesser, er en dybt forfejlet kritik. Det mener Balkanekspert og tidligere undersøger ved ICTY Marko Hoare
Den eksjugoslaviske hærchef Momcilo Perisic blev i februar frifundet punkt for punkt ved krigsforbryderdomstolens appelkammer, efter han i 2011 blev idømt 27 års fængsel for en række forbrydelser mod menneskeheden.


 
	Han fortrak ikke en mine, den eksjugoslaviske hærchef Momcilo Perisic, da krigsforbryderdomstolens appelkammer punkt for punkt frifandt ham for alle anklager. I 2011 idømte krigsforbrydertribunalet for det tidligere Jugoslavien, ICTY, ham 27 års fængsel for en række forbrydelser mod menneskeheden, men i februar i år kunne han forlade appelretten som en fri mand, da ICTY’s præsident, Theodor Meron, gav ordre til »øjeblikkelig løsladelse«.

	Momcilo Perisic er én af tre tidligere dømte krigsforbrydere, som i løbet af det seneste halve år er gået fri ved appelretten. Momcilo Perisic, Ante Gotovina og Mladen Markac er blevet symbol på dét, kritikere betegner som ICTY’s sammenbrud og forfald. En debat, der nu ruller på baggrund af de tre tidligere dømtes kontroversielle frifindelser, og som de seneste dage er blevet forstærket af en lækket mail fra den danske ICTY-dommer Frederik Harhoff, der sætter spørgsmålstegn ved ICTY’s evne til at dømme retfærdigt.

	Men at ICTY skulle være en selvbestaltet domstol, der dømmer på baggrund af politiske interesser, er én stor konspiration, mener Marko Attila Hoare, historiker ved Kingston University i London og tidligere undersøger ved ICTY.

	»Påstandene om, at de seneste frifindelser er af politisk karakter, og at ICTY’s præsident, Theodor Meron, skulle have krævet dem frifundet for at beskytte USA’s interesser, er en konspirationsteori og kan ikke bevises. De såkaldte eksperter, der fremfører disse teorier, burde virkeligt vide bedre,« siger Marko Attila Hoare til Information.

	En domstol skal kunne frifinde

	Eric Gordy, som er professor i østeuropæisk politik ved University College London mener, at der er grund til at betvivle ICTY’s uafhængighed og kalder ICTY’s seneste frifindelser »meget usædvanlige«.

	Men ifølge Marko Attila Hoare er frifindelserne velbegrundede og rimelige. Faktisk er en domstol kun retfærdig og uafhængig, hvis den er i stand til at frifinde, mener han. Enhver anden domstol, der dømmer forbrydere på stribe og aldrig frifinder nogen, vil betragtes som udemokratisk. Derfor mener han, at de seneste frifindelser viser, at ICTY netop ikke er en selvbestaltet domstol.

	Den danske dommer ved FN-tribunalet, Frederik Harhoff, mener derimod ikke, at de seneste domme er uproblematiske. Han skriver i en lækket e-mail, som BT i sidste uge kunne offentliggøre, at en praksisændring, som USA angiveligt skulle have presset på for at få gennemtrumfet, er forklaringen bag de seneste kontroversielle frifindelser. Harhoff anklager dermed sin egen domstol, ICTY, for at undergrave et vigtigt princip inden for strafferet – princippet om, at øverstbefalende skal kunne drages til ansvar for forbrydelser begået af deres underordnede.

	Ifølge Harhoff er det netop denne praksisændring, som frifandt den serbiske hærchef Momcilo Perisic, der ellers var idømt 27 års fængsel for at have beordret drab, forfølgelse og angreb på civile og for at være med til at planlægge Srebrenica-massakren, hvor 8.000 muslimske mænd og drenge i 1995 brutalt blev nedslagtet. I appelsagen mod Perisic står der i dommen, at anklagemyndigheden var ude af stand til at bevise Perisics forsæt om at begå sådanne forbrydelser. Det betød, at appelkammeret med dommerstemmerne 3-2 i februar måned frifandt Perisic for alle anklager. Han kunne derefter vende hjem som krigshelt.

	USA har ikke blandet sig

	Marko Attila Hoare tror ikke på, at USA skulle have presset på for at få Momcilo Perisic, Ante Gotovina og Mladen Markac frikendt. I den konkrete sag mod Momcilo Perisic var ICTY forhippet på at få ham dømt, men anklagen var for svag, vurderer Hoare.

	»Domskammeret og appelretten var enige om de faktuelle ting: At den bosnisk-serbiske hær udførte krigsforbrydelser i Srebrenica og Sarajevo, og at Perisic var medvirkende i denne periode. Men gjorde det Perisic skyldig? Det mente domskammeret, men ikke appelretten,« siger Marko Attila Hoare.

	Selv om Eric Gordy ikke har set bevis for, at USA skulle have lagt pres på ICTY, mener han, at det kan være en mulig forklaring på de seneste kontroversielle frifindelser. Information kunne i går afsløre, hvordan Wikileaks-dokumenter fra 2003 viser, at ICTY’s præsident, Theodor Meron, havde et nært og fortroligt forhold til den amerikanske regering i sin første periode som retsformand.

	»Det er ikke svært at se, hvordan udhulingen af retsstandarten for, hvem der har ansvaret, er af interesse for magtfulde stater, der leverer væbnede styrker rundt omkring i verden,« siger Eric Gordy med henvisning til USA.

	Marko Attila Hoare er dybt uenig: »Selv under Georg W. Bush har USA altid støttet Tribunalet. Det giver ingen mening, at USA skulle forsøge at underminere ICTY,« siger Hoare og uddyber: »USA har ingen national interesse i at få de tidligere dømte frifundet. Tanken om, at Theodor Meron skulle være USA’s agent, der sikrer frifindelser, er blot en ny version af den samme gamle konspirationsteori, som Slobodan Milosevic og hans tilhængere længe har fremsagt: At ICTY er et imperialistisk vestligt redskab snarere end en reel domstol.«

	Mangel på indsigt

	FN-tribunalet er ikke perfekt, og domstolen har på mange måder vist sig ineffektiv, siger Marko Attila Hoare, som igennem mange år har advokeret for, at ICTY er en mangelfuld domstol, der ikke har sikret Balkankrigens ofre retfærdighed. Men at ICTY skulle være med til at manipulere, mener han, er dybt naivt. Hvis blot folk ville sætte sig ind i domstolens kamre og deres funktioner, ville de se, at der er en forklaring på, hvordan en domstol kan frikende personer, som den tidligere har dømt.

	»ICTY repræsenterer ikke en enkeltstående vilje. Anklagemyndigheden deler ikke samme hensigt som domskollegiet, og ingen af dem deler samme hensigt som appelretten. Og sådan skal det være. At hævde, at ICTY er ved at underminere sig selv, viser en mangel på indsigt i, hvordan de forskellige komponenter i en domstol arbejder uafhængigt af hinanden – og endda mod hinanden,« siger han.

	»Jeg er derfor meget overrasket over, at folk, der indtil for et halvt år siden var tilfredse med ICTY, pludselig er forvandlet til hardcore kritikere.«

	 

