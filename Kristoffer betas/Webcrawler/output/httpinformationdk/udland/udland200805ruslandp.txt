Rusland med på sanktioner



 Rusland vil slutte sig til de økonomiske sanktioner mod Iran. Det stod at læse i går i et dekret fra ledelsen i Kreml. Det drejer sig om de sanktioner, som FN's Sikkerhedsråd vedtog den 3. marts for at presse Iran til at suspendere en del af sit atomprogram. Dekretet blev underskrevet allerede mandag af Vladimir Putin, som to dage senere trådte tilbage som præsident for at overdrage posten til Dmitrij Medvedev. USA og de vestlige lande mistænker Iran for at være i færd med at udvikle en atombombe. Iranerne siger, at atomprogrammet kun har til formål at skabe fredelig udnyttelse af atomenergi.


