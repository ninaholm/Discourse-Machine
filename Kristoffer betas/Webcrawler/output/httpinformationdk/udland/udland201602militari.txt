Militarisering eller vedligeholdelse i det Sydkinesiske Hav
Kina kalder det mediehysteri, men USA udtrykker dyb bekymring for Kinas militære aktiviteter i et af verdens mest travle farvande – det Sydkinesiske Hav


 Striden om det Sydkinesiske Hav spidsede i denne uge til, da USA’s forsvarsministerium oplyste, at Kina har op- stillet jord-til-luft-missilsystemer ved øen Woody eller Yongxing, der er en del af øgruppen Paracellerne:
»Der er dagligt beviser på, at der er en øget militarisering af den ene eller anden slags. Det er en alvorlig bekymring,« siger den amerikanske udenrigsminister John Kerry onsdag og henviser til billeder fra satellitovervågning.
Men det er ren ’hype’, skriver det kinesiske nyhedsbureau Xinhua torsdag. Kinas aktiviteter i området tjener primært: »vedligeholdelsesformål, og forbedring af levevilkårene for det udstationerede personale.«
»Xisha-øerne (Paracellerne red.) er Kinas naturlige territorium. Kina har ret til at indsætte de nødvendige forsvarsfaciliteter på eget territorium og styrke det nationale forsvar. Det har intet at gøre med militarisering,« udtalte det kinesiske udenrigsministeriums talsmand Hong Lei på et pressemøde onsdag:
Foruden Kina gør både Vietnam og Taiwan krav på Paracellerne, der består af omkring 130 ubeboede atoller og rev.
Vietnam er bekymret over udviklingen i det Sydkinesiske Hav, lyder det fra premierminister Nguyen Tan Dung, som henstiller til at USA tager mere »pragmatiske og effektive handlinger i brug« for at sætte en stopper op udbygningen af menneskeskabte øer i det Sydkinesiske Hav, skriver The Hanoi Times.
Kina tog i 1974 kontrol med omkring fyrre af de små atoller. Øgruppen har siden været et stridspunkt i forholdet mellem Kina og Vietnam. Igen i år blev årsdagen markeret med antikinesiske demonstrationer i Hanoi, skriver International Business Times.
Mange nye øer
I en næsten absurd form for grænsedragning har flere lande i regionen lavet kunstigt anlagte øer ved at dynge sand over rev. Men uanset hvor meget sand, de dynger sammen, når de ikke tættere på en afklaring af den territoriale strid.
Især Kinas placering af landingsbaner og havne ved kunstige øer har været genstand for stor kritik. For det er i strid med folkeretten, som ikke tillader territorialt farvand omkring kunstigt anlagte øer, lyder det fra USA.
På et møde med Sydøstasiens ledere i Californien tidligere på ugen henstillede den amerikanske præsident ASEAN-landenes leder om at »indstille yderligere landvinding«, skriver the New York Times.
Men Kina opfordrer USA til blande sig helt uden om striden i det Sydkinesiske Hav:
»Kina og ASEAN-landene har evnerne, tilliden og visdommen tilsammen at bevare fred og stabilitet i det Sydkinesiske Hav,« udtalte det kinesiske udenrigsministeriums talsmand Hong Lei på et pressemøde onsdag.
Ud over den strategisk vigtige placering i forhold til kontrol af søfarten i det Sydkinesiske Hav formodes det, at der er store forekomster af olie og naturgas i området.
På kinesiske kort er Kinas territoriale krav i det Sydkinesiske Havn markeret med ni streger – nistregslinjen – der som en bred tunge dækker hele vejen fra Kinas sydlige kyster ned langs Vietnams territoriale farvand til Malaysias nordkyst. Det er stort set hele det Sydkinesiske Hav – bortset fra de kystnære områder, der støder op til nabolandene.
Samtidig har Filippinerne, Vietnam, Malaysia, Brunei og Taiwan også hvert deres territoriale krav til dele af det samme havområde.
Det er særligt øgrupperne Spratley-øerne, Paraceløerne og Scarborough Rev, der er omdrejningspunkt for konflikten.

