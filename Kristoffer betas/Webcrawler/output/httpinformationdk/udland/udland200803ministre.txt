Ministre søger undtagelser fra reformproces



 EU's landbrugsministre nærer en række betænkeligheder ved det ellers vedtagne forslag om et 'sundhedstjek' af den fælles europæiske landbrugspolitik, som Europa-Kommissionen har lagt på bordet i november 2007. Derfor søger ministrene allerede nu undtagelser fra processen, skriver EUobserver.
"Vi har dog fundet en fælles platform," sagde den slovenske landbrugsminister, Iztok Jarc, i sidste uge efter et ministerrådsmøde mandag. Slovenien er pt. EU-formand.
Under rådsmødet afholdt både Tjekkiet og Letland sig fra stemme, efter at begge lande ellers havde truet med at nedlægge veto. Det er særligt det vedvarende fald i landbrugsstøtten til mindre landbrug, der bekymrer. Over 50 procent af Tjekkiets omsætning - 98 procent af al landbrugsland - vil blive berørt af udfasningen af støtte, sagde den tjekkiske landbrugsminister, Petr Gandalovic, efter mødet. Tyskland, Ungarn, Letland, Rumænien og Slovakiet tog alle forbehold over for vedtagelserne.
EU's landbrugskommissær, Mariann Fischer Boel, siger:
"Det stod klart under mødet, at alle medlemslandene medbragte deres egne huskesedler ... men vi befinder os fortsat alle sammen i den samme butik, og det er det, der er afgørende vigtigt," citerer nyhedstjenesten.
Fischer Boel siger, at hun forudser en vis 'forbavselse' fra regeringernes side, når hun 20. maj vil fremlægge Kommissionens nye forlag, som er baseret på resultatet af sidste uges rådsmøde.

