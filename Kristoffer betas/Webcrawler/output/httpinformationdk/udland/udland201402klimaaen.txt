Klimaændringer kan kaste verden ud i krige
De seneste ekstreme vejrfænomener danner et mønster, som vi gør klogt i ikke at ignorere, skriver forfatter til skelsættende rapport om klimaforandringernes økonomiske konsekvenser


 
	Den rekordstore nedbør og de stormfloder, der har udløst oversvømmelser over hele Storbritannien, er tydelige vidnesbyrd om, at vi allerede oplever virkningerne af globale klimaændringer. Vægtige grunde taler for, at de hidtil usete ekstreme vejrforhold, vi for tiden oplever, indskriver sig i en bredere tendens. Fire af de fem vådeste år, som er registreret i Storbritannien, lå mellem 2000 og 2013. I den samme periode har vi også haft de syv varmeste år.

	Dette er ikke tilfældigt. Og der findes en stigende mængde beviser på, at de ekstreme daglige nedbørsmængder kun vil blive endnu mere intense. Det påpegede Storbritanniens Meteorologiske Institut i sidste uge. En varmere atmosfære vil indeholde mere vand. Hertil kan tilføjes, at stigende vandstande i havet, især i Den Engelske Kanal, gør stormfloder voldsommere, og det står klart, hvorfor risikoen for oversvømmelser i Storbritannien vokser.

	Men også andre steder har følgen af klimaændringerne i de seneste måneder kunnet mærkes igennem ekstreme vejrhændelser. Australien har netop oplevet sit varmeste år til dato med rekord-hedebølger og voldsomme skovbrande i dele af landet.

	Argentina døjede sidst i december med en af sine værste hedebølger nogensinde, mens dele af Brasilien blev ramt af oversvømmelser og jordskred efter rekord-nedbør. I november gav meget varmt overfladevand i det nordvestlige Stillehavet næring til tyfonen Haiyan – den stærkeste tropiske cyklon, som nogensinde er passeret hen over landområder. Haiyan dræbte over 5.700 mennesker i Filippinerne.

	Et ekstremt mønster

	Det er et mønster i klimaændringerne verden over, som det vil være meget uklogt at ignorere. FN’s Klimapanel (IPCC) pegede i september sidste år på, at de skiftende mønstre i ekstreme vejrfænomener siden 1950 blot har resulteret i flere hedebølger og skybrud i dele af verden, i takt med at Jorden er blevet 0,7 grader varmere. IPCC har på grundlag af alle tilgængelige videnskabelige data konkluderet, at der er 95 procents sandsynlighed for, at det meste af stigningen i den globale gennemsnitstemperatur siden midten af det 20. århundrede skyldes udledning af drivhusgasser, skovrydninger og andre menneskelige aktiviteter. Temperaturens opadgående tendens er ubestridelig. Dette anfægtes ikke af virkningerne fra klimaets naturlige variation, som kan få opvarmningen til momentant at accelerere eller bremse, som vi har set det periodevis over de seneste 15 år.

	Det er indlysende, at vi står over for endnu mere ødelæggende konsekvenser, hvis vi ikke får nedbragt udledningerne. Lader vi stå til, vil klimaændringerne kunne medføre en øget global gennemsnitstemperatur på fire grader celsius eller mere over det førindustrielle niveau, før vi når udgangen af dette århundrede.

	Med andre ord vil vi nå langt over den opvarmningsgrænse på to grader, som verdens lande allerede har aftalt, at det vil være for farligt at overskride. Den gennemsnitlige temperatur har ikke været to grader over førindustrielt niveau de seneste 115.000 år. Dengang var polernes iskalotter langt mindre, og den globale havvandstand mindst fem meter højere end i dag. At tilpasse sig en så drastisk ændret verden vil betyde enorme folkevandringer, når hundredmillioner af mennesker fordrives fra de værst ramte områder. Dette vil igen kunne føre til konflikter og krig. Sandt at sige er risikoen for, at dette scenarie bliver virkelighed, i dag endnu større, end da jeg på et opdrag fra den britiske regering i 2006 forsøgte at beregne de økonomiske konsekvenser af klimaændringerne. I de mellemliggende år er udledningen af drivhusgasser steget kraftigt, samtidig med at afsmeltningen af den arktiske havis er begyndt at ske meget hurtigere.

	Vi undervurderede også den potentielle betydning af stærke feedback-mekanismer såsom optøning af permafrost, der frigiver metan – en kraftig drivhusgas – og af de tærskelværdier – tipping points – hvis overskridelse kan gøre flere klimaforandringer irreversible. Vi må forstå, at hvad vi hidtil har oplevet – herunder også de seneste ekstreme vejrfænomener – er absolut beskedent i forhold til, hvad der kan vente os i fremtiden. Vi skal huske, at forrige gang den globale temperatur afveg med fem grader fra niveauet i dag, var Jorden ramt af omfattende istid.

	Risiciene for den menneskelige civilisation er altså enorme og kan kun imødegås ved en fornuftigt administreret reduktion af udledningen af drivhusgasser, hvilket i sig selv vil kræve en ny ’kulstof-fattig’ industriel revolution.

	Forsinkelse er farligt

	Historien lærer os, hvor hurtigt industrielle forandringer kan se igennem bølger af teknologisk udvikling baseret på innovation og opdagelse – et godt eksempel er indførelsen af elektricitet.

	Vi ser allerede nye kulstof- fattige teknologier bryde igennem over hele verden, men yderligere fremskridt vil kræve investeringer og fordre, at vi fastsætter de reelle priser på energi – dvs. inddrager omkostningerne ved de stærkt skadelige udledninger fra fossile brændstoffer. Desværre er det nuværende tempo ikke nær hurtigt nok: Mange af de rige industrialiserede lande er alt for langsomme til at gennemføre omstillingen til renere og mere effektive former for økonomisk vækst. Mangel på visioner og politisk vilje hos lederne i mange i-lande skader ikke bare deres konkurrenceevne på længere sigt, men kompromitterer også indsatsen for at sikre et forpligtende internationalt samarbejde og nå frem til den nye aftale, som efter planen skal underskrives i Paris i december 2015.

	Forsinkelse er farligt. Passivitet kan kun forsvares, hvis vi kunne føle os sikre på, at de risici, klimaændringerne medfører, er små. Men det er ikke, hvad 200 års klimaforskning fortæller os. Tværtimod. Risiciene er enorme.

	Heldigvis er fattigere lande såsom Kina begyndt at udvise lederskab og vise verden, hvordan man kan investere i kulstoffattig vækst.

	Den fornuftigste måde at rejse penge til de nødvendige investeringer i nye klimaskånsomme teknologier vil være at lægge høje globale afgifter i alle lande på forurening med drivhusgasser. Dette vil også i sig selv bidrage til at reducere udledningerne. Det er vigtigt, at verdens regeringer griber mulighederne for at fremme den bølge af kulstoffattig teknologisk udvikling og innovation, der både kan sikre en grad af økonomisk vækst og frem for alt afværge de enorme risici ved ukontrollable klimaændringer.

Nicholas Stern er formand for klimaforskningsinstitutionen Grantham Research Institute

© The Guardian og Information. Oversat af Niels Ivar Larsen.

