’Jeg så en massakre’
En major fra Syriens hær blev et vigtigt vidne til sidste uges massakre i Houla. Grusomhederne, der blev begået af Shabiba-militsen, blev den direkte årsag til, at han nu har sluttet sig til oppositionen
Siden massakren i Houla har der næsten dagligt været artilleribeskydning i byen, og ifølge tidligere major Jihad Raslan tror borgerne, at regimets styrker skyder til måls efter husene på de steder, hvor  fandt sted. ’For at dræbe vidner og tilintetgøre beviser,’ siger han.


 En højtstående syrisk officer står nu og frem og fortæller, hvordan han hoppede af til fordel for oppositionens styrker efter at være blevet vidne til, at hundredvis af regimetro militsmedlemmer for en uge siden gennemførte den nu berygtede massakre på over 100 civile i byen Houla.
Major Jihad Raslans vidnesbyrd kommer umiddelbart efter, at FN’s særlige udsending til Syrien, Kofi Annan, har advaret om forøget fare for krig i landet: »Truslen om en omfattende krig af foruroligende sekteriske dimensioner vokser dag for dag,« sagde Annan ved lørdagens møde med Den Arabiske Liga.
Lignende advarsler blev fredag fremsat af USA, Storbritannien og FN’s Menneskeretsråd, hvor et overvældende flertal stemte for at fordømme det syriske regime for massemordet i Houla. Drabet på så mange civile, herunder på 49 børn og mindst 20 kvinder, har ført til stadig voksende international vrede mod regimets ledende medlemmer og deres loyale militser, som i vidt omfang bliver anset for at være skyldige i den blodige hændelse. Major Raslan gjorde indtil forrige lørdag tjeneste i Det Syriske Luftvåben som udstationeret i den strategisk vigtige by Tartus. Han var på orlov i Houla, da byen blev beskudt med artilleri umiddelbart efter kl. 13 forrige fredag og derpå invaderet af en civil milits, der går under navnet Shabiba. Samme milits begik kort efter den hidtil værste grusomhed, siden den syriske folkeopstand begyndte.
Officerens udtalelser til The Observer/Information er blandt de vigtigste af de vidnesbyrd, der er fremkommet siden massakren, hvis eftervirkninger synes at forårsage nye uroligheder i Syrien, 16 måneder efter de første regimefjendtlige demonstrationer fandt sted inspireret af Det Arabiske Forårs folkeopstande.
Raslan fortæller, at han befandt sig i sit hus, omkring 300 meter fra åstedet for den første massakre i landsbyen Taldus, da adskillige hundrede mænd, om hvem han vidste, at de var medlemmer af Shabiba, ankom til byen i biler, hærens lastbiler og på motorcykler.
Flere vil desertere
»Flere af dem var skaldede, og mange havde skæg,« siger han. »De råbte: ’Shabiba for evigt – for dine øjne, Assad’. Det var tydeligt, hvem de var,« siger han. »Vi havde hele tiden fået at vide, at bevæbnede grupper dræbte mennesker, og at Det Frie Syriens Hær brændte huse af. De løj for os, for nu så jeg med mine egne øjne, hvad de gjorde.«
Han fortæller, at drabene i hans område stod på i omkring et kvarter. Blodbadet i andre dele af Houla fortsatte imidlertid helt frem til tidligt lørdag morgen, beretter øjenvidner og overlevende.
»De, der blev slået ihjel, er mennesker, jeg kendte,« siger Raslan.
»Jeg kendte børnene rigtig godt. Jeg spiste hos deres familier. Regimet kan ikke lyve om de mennesker, om hvem de var, og hvad der skete dem. Det var en brutal handling – begået af regimet imod mennesker, som tog parti for revolutionen,« siger han.
Raslan siger, at han var udstationeret på en missilbase i Tartus, på god afstand af de daglige grusomheder under Syriens opstand. »Jeg vidste godt, de løj, men jeg havde ikke selv oplevet, hvordan de for frem. Dette var første gang, jeg så det.«
Han siger, at afhopningerne er taget markant til i dagene efter massakren, og han hævder at kende til fem militærfolk, som blev skudt og dræbt, da de forsøgte at flygte fra Houla dagen efter drabene.
»Mange flere vil flygte,« siger han.
»Men det kan de ikke. Alle orlovs- og feriedage er inddraget af mili-tæret. At flygte i denne situation er at udsætte sig for stor fare. Jeg fik kun lov til tage af sted på grund af særlige omstændigheder i min familie.«
En anden afhopper, en premierløjtnant, som gjorde tjeneste i den nærliggende by Homs i sidste weekend, siger, at begivenhederne i Houla har ændret indstillingen hos soldater og officerer, som ikke støtter regimets nedkæmpelse af oppositionen, men hidtil har været for bange til at desertere.
De lavere rækker i det syriske militær består hovedsageligt af sunni-muslimer, som udgør 70 pct. af Syriens befolkning og nu dominerer alle lag af Den Frie Syriske Hær.
De højerestående officerer i det regimeloyale militær er hovedsage-lig rekrutteret fra alawitsekten, som gør brug af en kompromis-løs politistat til at opretholde sit jerngreb om det syriske samfund.
Side om side med regimet
»Der var ingen sunni-soldater i selve Houla (da massakren fandt sted, red.),« siger den tidligere officer. »De var alle sammen alawitter, officerer såvel som menige. (Houla) er et meget sårbart område. Mange fra Shabiba i Syrien kommer herfra. De vil ikke hoppe af herfra.«
Officeren siger, at han jævnligt har set Shabiba-grupper operere side om side med regimestyrker, og at de så ud til at tage imod ordrer fra efterretningsofficerer, især fra Luftvåbenets Efterretningsdirektorat, som har spillet en vigtig rolle i regimets bestræbelser på at knuse opstanden:
»Militæret giver dem våben og yder dem støtte, og de eskorterer dem i kampvogne. Men andre gange opererer de også uafhængigt.«
Der har hidtil ikke været større sprækker i gruppen af Assads militære støtter. De øvre rækker af militæret har støttet oprørsbekæmpelsen, som Damaskus fremstiller som en kamp imod udenlandsk støttede sunni-jihadister, der er opsatte på at vælte regeringen.
»Andre steder længere væk fra Houla er det ikke umuligt, at alawitter kan finde på at hoppe af. De begynder at blive mere bekymrede nu, de begynder at blive bange for, at Bashar (al-Assad) skal gå af og flygte,« siger han og fortsætter:
»Jeg vil forsøge at overtale mine to brødre til at desertere nu. Det er en meget kritisk situation for min familie. Vi er alle er i fare. Fra begyndelsen vidste vi, at de løj. Det var alt sammen løgne. Men min familie er det vigtigste. Vi er nødt til at beskytte hinanden.«
Siden massakren har der næsten dagligt været artilleribeskydning, og Raslan siger, at Houlas borgere tror, at regimets styrker skyder til måls efter husene på de steder, hvor massakrerne fandt sted. »De vil tilintetgøre alle beviser. Og de vil dræbe vidnerne,« siger han.
 
The Observer og InformationOversat af Niels Ivar Larsen

