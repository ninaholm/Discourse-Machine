Alting er gået i stå på klimamødet i Lima
Slutdokumentets omfang er mere end femdoblet siden COP20-mødets start. Nu vil man måske begynde forfra - med mindre u-landene i G77-gruppen får alt til at gå i baglås
 Som om det hele ikke er indviklet og besværligt nok har den store gruppe af u-lande, G77, nu meddelt, at de vil have time out i forhandlingerne med henblik på helt at skrive deres eget bud på en COP20-erklæring. Så nu – torsdag eftermiddag Lima-tid – er alt gået i stå, mens G77-landenes forhandlere sidder svedende i en af de overophedede pavilloner og søger at skrive alting sammen, set fra deres side.



 Da forhandlerne fra alverdens lande mødtes til starten af COP20-klimamødet i Lima, Peru, for snart to uger siden, lå der på deres bord en tekst på 12 sider, udkastet til det der skulle være konklusionerne fra Lima-mødet.
Da de stadig mere udmattede forhandlere mødte på arbejde i COP20-landsbyen torsdag morgen, var papiret vokset til 58 sider.
»Det ser sort ud. 58 sider kan man ikke sidde og forhandle 196 lande imellem med den korte tid, der er tilbage af mødet i Lima,« fastslog en europæisk forhandler torsdag morgen.
Det samme siger de fleste andre.
»Denne tekst kan ikke færdigforhandles. Man har simpelthen brug for noget andet,« sagde Raman Mehta fra den indiske ngo Vasudha Foundation.
I mellemtiden svulmede teksten til 68 sider.
Det, der er sket, er det sædvanlige for COP-møderne: Som følge af manglende tillid og kompromisvilje er landene begyndt at kræve deres særpositioner på hundredesytten forskellige områder skrevet ind i teksten. Sådan at der nu er fra to og op til femten alternative formuleringer på alle vigtige områder.
 Som om det hele ikke er indviklet og besværligt nok har den store gruppe af u-lande, G77, nu meddelt, at de vil have time out i forhandlingerne med henblik på helt at skrive deres eget bud på en COP20-erklæring. Så nu – torsdag eftermiddag Lima-tid – er alt gået i stå, mens G77-landenes forhandlere sidder svedende i en af de overophedede pavilloner og søger at skrive alting sammen, set fra deres side.


De to uenigheder
Uenighederne udspringer af to ting, der hænger sammen:
For det første hvad der skal indgå i de nye nationale klimamål – kaldet INDC’er – som alle lande efter planen skal indlevere i første kvartal 2015. Disse mål skal rumme landenes frivilligt definerede indsats for reduktion af CO2-udledningerne. Meldingerne herom skulle gøre det muligt at bruge den resterende del af 2015 til at lægge sammen og bedømme, om summen af nationale CO2-mål sikrer, at den globale temperaturstigning ikke overstiger de to grader, som man for længst har vedtaget er overgrænsen.
I parentes bemærket er en af de centrale uenigheder, om man overhovedet skal have sådan en opfølgningsproces i 2015, hvor man kan ’hjælpe’, dvs. presse hinanden til at skærpe de nationale mål, fordi disse i deres oprindelige form givetvis ikke kan sikre to graders-målet. EU presser på for denne opfølgning, men store lande som Kina og Indien vil ikke have en sådan indblanding i deres fastsættelse af klimamål, og da USA også er modvilligt, er denne øvelse alvorligt i fare.
Men hvad der først og fremmest skiller er, hvad der ellers skal indgå i de nye INDC’er. EU og USA har indtil dette øjeblik stået hårdt på, at målene alene skal handle om indsatsen for at reducere udledningerne af drivhusgasser, mens de fleste u-lande lige så hårdnakket siger, at målene også skal indeholde forpligtelser til at bistå udsatte lande med beskyttelse mod og tilpasning til klimaforandringer. Eller som formuleret i et fælles forslag fra de afrikanske lande, Kina og Chile: U-landenes medvirken i form af nationale mål for at bremse drivhusgasudledninger skal være bestemt af, hvor meget støtte de får.
Det leder til den anden dybe uenighed: Pengene.
Helt tilbage på COP15 i København besluttede man at etablere en Grøn Klimafond, som i 2020 skal være nået op på at rumme 100 milliarder dollar årligt som støtte til u-landenes klimaindsats- og beskyttelse. Her i Lima er man nået op på løfter fra i-landene om sammenlagt ca. 10 mia. dollar for perioden 2015-18, dvs. godt tre mia. pr. år, hvis de kommer jævnt gennem perioden.
Der er altså meget lang vej igen, og u-landene er utrygge ved, om de 100 mia. nogensinde kommer. Ikke mindst fordi beslutningen fra København siger, at beløbet skal være en kombination af statslige donationer og privat finansiering, f.eks. fra pensionskasser o.lign. Hvordan kan vi lige være sikre på, at det bliver til noget, spørger u-landene.
Derfor forlanger de, at nye, specifikke nationale donationer fra i-landene til u-landenes klimatilpasning bliver del af de nationale mål, INDC’erne, som skal indleveres i begyndelsen af næste år.
No way, siger både EU og USA. Vi har jo lovet, at de 100 mia. nok skal komme, og hvordan skal vi lige få vore finansministre med på løfter om specifikke donationer år for år i en længere årrække.
G77 trumfer
Det er der, man stod torsdag eftermiddag. Med en tekst så omfangsrig og så fuld af basale uenigheder, at den bare ikke kan forhandles igennem.
Forventningen er derfor, at de to formænd for forhandlingen om COP20-dokumentet – Artur Runge-Metzger fra EU-Kommissionen og Kishan Kumarsingh, direktør i miljøministeriet i Trinidad and Tobago – meddeler landene, at man ikke kommer videre på sædvanlig vis, hvorfor man beder om mandat til at måtte skrive en helt ny og kortere tekst, der søger at finde kompromisset mellem alle de konkurrerende formuleringer. En tekst, der skrives af de to formænd, dvs. reelt deres specialister, eller måske af Peru som formand for hele cirkusset.
Det var faktisk den model, den danske regering forsøgte med det såkaldte ’danske papir’, der kom på bordet i sidste fase af det fejlslagne COP15-møde i 2009 – blot ’glemte’ den danske regering at få hele FN-forsamlingens mandat til at lave et sådant papir. Den fejl gentages ikke her i Peru.
Som om det hele ikke er indviklet og besværligt nok har den store gruppe af u-lande, G77, nu meddelt, at de vil have time out i forhandlingerne med henblik på helt at skrive deres eget bud på en COP20-erklæring. Så nu – torsdag eftermiddag Lima-tid – er alt gået i stå, mens G77-landenes forhandlere sidder svedende i en af de overophedede pavilloner og søger at skrive alting sammen, set fra deres side.
Informations kilder på G77-mødet afslører, at de mange u-lande har deres eget hyr med at finde fremgangsmåde og fodslag om produktionen af et sådant dokument.
Lima-mødet skal formelt afsluttes fredag, men alle venter, det trækker ud til lørdag.
Det værste, der kan ske, er, at man ikke på COP20 får defineret, hvordan og med hvilket indhold landene fra nytår skal indberette deres nye nationale klimamål. Dermed vil man fra start være voldsomt handicappet og tidspresset i processen frem mod en Paris-aftale i december 2015.
Hvad alle i Lima ved er, at en Paris-aftale under ingen omstændigheder redder klimaet. Der er slet ikke samme ambitionsniveau  eller ’det er sidste chance og alt på et bræt’-stemning, som prægede COP15 i København. Skal klimaet reddes, er det et projekt, der kræver indsatser på alle niveauer i de nationale og internationale samfund. Det er nok meget godt at minde om.

