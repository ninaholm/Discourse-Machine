Nøglen ligger i Moskva
EU’s frygt for at skubbe Ukraines præsident, Janukovitj, i armene på Rusland er det rene vrøvl, siger flere eksperter. Dér har både han og Ukraine allerede befundet sig længe. I praksis er Ukraine fuldstændig afhængig af Rusland, og en løsning uden Moskva er derfor utænkelig


 
	Massive russiske opkøb af ukrainske statsobligationer, favorable aftaler om billig russisk gas, afvikling af landets enorme gæld til det russiske Gazprom, prorussiske topfolk overalt i den ukrainske regering og på de ledende poster i det ukrainske sikkerhedsapparat, russiske rådgivere på alle niveauer, fordelagtige toldaftaler, lempelige indrejseregler for migrantarbejdere osv.

	Ruslands indflydelse i Kijev er måske nok mere usynlig end rækken af europæiske toppolitikere, der de seneste uger har valfartet til Ukraines hovedstad Kijev for at vise EU’s flag, men det skal man ikke lade sig narre af. Ruslands indflydelse i Ukraine er overvældende. I praksis er landet afhængig af Rusland, og enhver snak om, at vestlige sanktioner vil skubbe landet over i Putins favn, er det rene vrøvl.

Læs: Sanktioner er mest af alt signalpolitik

	Sådan lyder den samlede vurdering fra en række eksperter i ukrainske forhold. De giver ikke meget for EU’s forsigtige kurs, der bl.a. har til formål ikke at skræmme Janukovitj i favnen på Putin.

	Økonomisk afhængighed

	»Der befinder Janukovitj sig jo allerede. Og Putin har ham lige i krebsen,« siger Karsten J. Møller, senioranalytiker ved Dansk Institut for Internationale Studier, DIIS.

	»Uden Ruslands økonomiske støtte vil Ukraine ganske enkelt gå bankerot.«

	Så sendt som i december indgik præsident Janukovitj og Putin en aftale om, at Rusland skulle opkøbe ukrainske statsobligationer for mere end 80 milliarder kroner, prisen på russisk gas blev sat drastisk ned, og Putin gav Ukraine en afdragsordning på landets mere end 500 milliarder kroner store gæld til det russiske gasselskab Gazprom.

	Når det står så galt til med Ukraines økonomi, skyldes det flere ting. Først og fremmest har finanskrisen ramt det store og ineffektive land hårdt. Men derudover er Ukraine også fuldstændig afhængig af russisk gas, af favorable toldaftaler med Rusland, der gør det muligt at sælge ukrainske varer på det russiske marked, og af at de flere millioner ukrainske gæstearbejdere har fri adgang til det russiske jobmarked. Ud over den økonomiske afhængighed er det også lykkede Putin at få Janukovitj til at udnævne prorussiske folk til en lang række centrale topposter, både i regeringen, i statsadministrationen og ikke mindst i sikkerhedsapparatet.

	Et eksempel er præsident Janukovitjs nyudnævnte stabschef, finansfyrsten Andrej Klyujev, som ifølge den svenske Ukraine-ekspert Anders Aslund er meget tæt på Kreml.

	Også det ukrainske sikkerhedsapparat er styret af stærkt prorussiske folk.

	Ifølge den danske Ukraine-ekspert Peter Munk Jensen fra DIIS gælder det både den ukrainske sikkerhedstjeneste og efterretningstjenesten.

	»De er begge meget stærkt håndstyret fra Moskva, og det samme gælder flere af ministrene i Janukovitjs regering,« siger han.

	Derudover er den ukrainske præsident leder af et land med et meget stort russisk mindretal. 7,5 millioner af landets 44 millioner indbyggere er etniske russere og udgør en klar magtfaktor, ikke mindst i den østlige og sydlige del af landet, hvor de etniske russere udgør befolkningsflertallet.

	Krav om hård kurs

	Selv om Putin ikke direkte har opfordret Janukovitj til at slå hårdt ned på demonstranterne, er det helt klart det signal, der er kommet fra Moskva.

	»Janukovitj optræder så hårdhændet, fordi det er det, Moskva forventer af ham,« siger tidligere forsvarsattaché ved den danske ambassade i Kijev Claus Mathiesen. Det er Munk Jensen enig i: »Janukovitj lytter kun til en person, og det er Putin.« Af samme grund understreger de forskellige Ukraine-kendere også, at den igangværende konflikt kun kan løses ved at inddrage Rusland. Men ingen af dem er særlig optimistiske efter de seneste dages mange drab på især demonstranter, men også politifolk. Tværtimod forudser de, at det ukrainske styre vil slå stadig hårdere ned på demonstranterne og formentlig også indføre undtagelsestilstand. En direkte russisk indblanding i form af russiske styrker på ukrainsk jord tror ingen af eksperterne dog på.

	Både FN og den europæiske sikkerheds- og samarbejdsorganisation OSCE nævnes som mulige mæglere – bl.a. fordi Rusland er med begge steder. »Hverken EU, Rusland eller USA kan mægle i denne konflikt, dertil er de alt for meget parter. OSCE kunne derimod fungere som mægler,« mener Mathiesen. Men det afgørende er, at Ruslands inddrages, vurderer han. For nøglen til en løsning på konflikten i Kijev skal hentes i Moskva.

Læs: Overgangsregering og præsidentvalg er på vej

