Connie H. vil skærpe EU's klimamål - snart
Det er vigtigt for klimaet og godt for EU’s konkurrenceevne at hæve ambitionen fra 20 til 30 pct. CO2-reduktion i 2020. Men på grund af krisen bør det ikke ske lige med det samme, sagde i går en klimakommissær under pres fra store lande og industrilobbyister


 EU’s danske klimakommissær Connie Hedegaard gik en balanceakt, da hun i går som repræsentant for den samlede EU-Kommission fremlagde nye vurderinger af, hvad det vil koste EU-landene at skærpe det fælles klimamål fra 20 til 30 pct. CO2-reduktion i 2020. Vurderingen viser, at det ambitiøse mål kan realiseres langt billigere, end man troede for et par år siden.
Flere medlemslande og dele af europæisk energiindustri og erhvervsliv er kraftigt imod det mere ambitiøse klimamål, mens andre lande, grønne organisationer og bl.a. de danske elselskaber støtter de 30 pct. som det, EU bør yde for klimaet og for at øge chancerne for en global klima-aftale.
»Om vores reduktionsmål for 2020 skal øges fra 20 pct. til 30 pct., er en beslutning, EU-lederne må tage, når tiden er inde og betingelserne rigtige. Det er klart, at den øjeblikkelige politiske prioritet er at håndtere krisen. Beslutningen skal ikke tages nu, men jeg håber, at vor analyse vil inspirere debatten i medlemsstaterne om vejen frem,« sagde klimakommissæren ved præsentationen i Bruxelles.
Analysen, lavet i Hedegaards klimadirektorat, viser, at det på grund af den økonomiske krise og det faldende energiforbrug samt en lavere pris på CO2-kvoter nu kun koster 11 mia. euro mere pr. år at realisere 30 pct.-målet, end EU tidligere mente, det ville koste at nå det gældende 20 pct.-mål. Dertil kommer, at det ambitiøse mål vil give besparelser knyttet til forbedret luftkvalitet på 6,5-11 mia. euro pr. år, fordi30 pct.-målet vil indebære kraftigere indgreb over for bl.a. forurenende kulfyring. Alt i alt kan EU-landene altså nu få 30 pct. CO2-reduktion for næsten samme pris, som man hidtil har været klar til at betale for at nå 20 pct.-målet.
Alligevel har gårsdagens udspil fra Kommissionen været ledsaget af både kraftig lobbyisme og stærkt kritiske kommentarer fra dele af erhvervslivet. Såvel de europæiske elselskabers sammenslutning Euroelectric som det europæiske handelskammer Eurochambers og arbejdsgiverorganisationen BusinessEurope har i breve eller på anden vis lagt pres på klimakommissæren og andre medlemmer af Kommissionen for at få budskabet dysset ned.
Støtten
Andre støtter ambitionen om at hæve EU-klimamålet til de 30 pct. som en nødvendig håndsrækning til de internationale klimaforhandlinger. Hidtil har EU sat som betingelse for at gå til 30 pct., at andre i-lande forpligter sig lige så ambitiøst via en global aftale.
»Industriens lobbyister påstår, at ambitiøse reduktionsmål vil føre til nedgang i produktion og tab af job i EU. Men Kommissionens meddelelse viser, at det ikke passer,« siger Jan Søndergaard, politisk rådgiver i Greenpeace Norden.
»Hvis EU ikke hæver sit reduktionsmål fra 20 til 30 pct. nu, så bevæger EU sig langt væk fra den reduktionssti, som er nødvendig at følge for at gøre det sandsynligt, at to graders-målet kan nås.«
Søndergaard henviser til Det Internationale Energiagentur, IEA, der skønner, at hvert års udsættelse af udslipsreducerende investeringer globalt koster 3-400 mia. euro.
Også de danske elselskabers organisation Dansk Energi udtalte i går støtte til Connie Hedegaard og 30 pct.-målet, ligesom flere oppositionspartier i Folketinget gjorde det.
»Så er det nu, der skal ydes opbakning, så det kan høres,« sagde SF’s klimaog energiordfører Anne Grete Holmsgaard med adresse til regeringen og klimaminister Lykke Friis.
»Det må være slut med at stikke hovedet i busken og lade, som om det koster en bondegård at nå en reduktion på 30 pct. CO2 i 2020. Vi står over for et klart politisk valg: Vil regeringen bakke op om øgede nvesteringer i grønne job og give EU en førerposition i verden på klimavenlige produkter?« spurgte SF’eren.
Men trods opbakningen måtte Connie Hedegaard altså på sit pressemøde i Bruxelles understrege, at Kommissionen ikke anbefaler EU at tage skridtet til de 30 pct. nu. Hun lagde dog ikke skjul på de fordele, det kan give EU at gå forrest.
»Hvis vi står stille, mister vi vor frontløberstatus. I begriber ikke, hvor hurtigt tingene bevæger sig derude – med en surrealistisk hastighed,« sagde kommissæren med henvisning til sit eget nylige besøg i Kina, der nu ligger forrest i verden med investeringer i vedvarende energi.
»Dette er det 21. århundredes forretning, og den foregår også i Korea og Brasilien.«
Argumenterne bider dog ikke på de store kriseramte økonomier i EU. På et fælles pressemøde dagen før EUKommissionens udspil gjorde den franske industriminister Christian Estrosi og hans tyske kollega Rainer Brüderle det klart, at de vil modsætte sig en ensidig EU-beslutning om at skærpe klimamålet til de 30 pct.
»Klimaet vil blive taber, industrien vil blive taber, og beskæftigelsespolitikken vil blive taber,« advarede den franske minister.
Som reaktion på den fransk-tyske afvisning af et skærpet klimamål opfordrer Socialdemokraterne nu Danmark til at sætte sig i spidsen for en alliance af klima-ambitiøse lande, i og uden for EU.
»Den danske regering burde gå forrest og samle en coalition of the willing af de lande, som vil gå foran. Her er der alletiders chance for, at Danmark kan udvise lederskab,« siger partiets energiordfører Ole Hækkerup til Ritzau.

