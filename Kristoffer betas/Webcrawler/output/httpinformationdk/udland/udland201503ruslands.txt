Ruslands slagne opposition
Trods økonomisk krise og galopperende priser er opbakningen til præsident Putin stærk, og den russiske opposition en skygge af sit 2011-selv, hvor 100.000 gik på gaden i protest. Spørgsmålet er, om mordet på Boris Nemtsov vil styrke eller svække de tilbageværende stemmer?
Broen i  Moskva , hvor oppositionslederen Boris Nemtsov blev dræbt fredag aften. Drabet er med til at understrege, at prisen for at være i opposition til Putin kan være høj.


 Inflationen raser, lønninger bliver frosset, og mange varer kan ikke længere fås. I de fleste lande ville dét være opskriften på politisk utilfredshed og vælgerflugt for den siddende elite. Ikke i Rusland. Tre år efter at et rekordstort antal russere – omkring 100.000 – gik på gaderne i protest mod valguregelmæssigheder, er oppositionen splittet, mange af dens ledere er enten i eksil, i fængsel eller døde, og en hel del støtter har ganske enkelt skiftet side.
Antallet af russere, der mener, at regeringen bør træde tilbage eller overveje at træde tilbage, er faldet fra 35 procent i 2011 til 28 procent i dag, mens dem, der ønsker, at regeringen fortsætter, er steget fra 42 til 48 procent i samme periode, ifølge det anerkendte Levada Center.
Præsident Vladimir Putins popularitet sammenlignet med oppositionens er endnu mere markant: 55 procent af befolkningen mener, at han bør fortsætte i embedet efter valget i 2018, 10 procent ønsker en ny præsident, men samme politik, og kun 18 procent ønsker en ny politisk retning for landet. Den gruppe består af både liberale demokrater – som den dræbte Boris Nemtsov – såvel som yderligtgående kommunister og nationalister.
»For tre år siden var vi en opposition. Nu er vi ikke andet end dissidenter. Opgaven er at organisere en reel opposition igen,« sagde Boris Nemtsov til Financial Times i et af de sidste interviews, han gav, inden han blev skudt for foden af Kreml.
Hans død fik søndag titusinder af mennesker til at marchere gennem Moskva for at mindes ham, men spørgsmålet er, om det var en engangsforestilling, eller om det vil genoplive oppositionen?
Mette Skak, Ruslandsekspert på Institut for Statskundskab på Aarhus Universitet, frygter, at det første vil blive resultatet.
»Mordet kan betyde det for oppositionen, at hvis du har dit liv kært, så holder du dig væk fra politik. Det kan næsten ikke have anden nettoeffekt end at kue den russiske befolkning yderligere,« siger hun til Information, men tilføjer, at det ikke er umuligt, at russerne på længere sigt kan miste tålmodigheden med Putin-styret. Især hvis den økonomiske situation ikke bliver bedre.
»Russernes smertegrænse er meget højere end vores, men hvis de har på fornemmelsen, at deres land er på vej ud over afgrunden, så skal vi passe på med at tro, at deres tålmodighed er uendelig.«
Marginaliseret opposition
Allerede inden mordet var oppositionen blevet marginaliseret, og flere markante stemmer har forladt landet – blandt andre Mikhail Khodorkovskij efter sin løsladelse i 2013, skakstjernen Garri Kasparov og den uafhængige journalist Galina Timchenko.
Alle frygter de en skæbne som Khodorkovskijs – han endte med at aftjene 10 år i en fangelejr, efter hvad mange anser for politisk motiverede anklager – eller Alexei Navalny, en ung advokat, der kæmper imod korruption.
Han sidder i øjeblikket – igen – fængslet for at have uddelt invitationer til søndagens planlagte protestmarch.
Som Mikhail Khodorkovskij sagde på et møde i London i sidste uge, så er det i dag »et meget seriøst problem for folk« at gå på gaden og demonstrere.
»Nogle folk vil ende bag tremmer, andre vil miste deres job eller en kontrakt eller komme ud for en anden mærkbar besværlighed i deres liv. Og det er det bedste scenarie,« sagde han få dage, inden Nemtsov blev myrdet.
Leonid Volkov, en oppositionsleder, der havde organiseret en protest søndag sammen med Nemtsov, tilkendegiver, at mordet på hans kollega har ændret vilkårene til det værre. Førhen vidste de, at de risikerede deres frihed for deres politiske aktiviteter. Nu står det klart for dem, at prisen kan blive langt højere, sagde han til udenlandske medier.
»Det er en ny æra i russisk oppositionspolitik,« sagde Volkov.
Aldrig en styrke
Trods en yderligere svækkelse af oppositionen vil det dog være forkert at konkludere, at truslen mod Putin er blevet mindre, påpeger flere iagttagere. Virkeligheden er – påpeger de – at de liberale aldrig har været en markant trussel imod ham.
»Hvad angår de liberale – i en vestlig forståelse af ordet – så er der virkelig ikke stor opbakning til den type politikere. Det var der heller ikke i 1990’erne, og det var årsagen til, at de klarede sig så dårligt. Det havde ingenting at gøre med Putin,« siger Ruslandsekspert Richard Connolly fra tænketanken Chatham House samt University of Birmingham til Information.
»Nemtsov selv var aldrig en trussel imod Putin. Han var aldrig en ’oppositionsleder’. Han var højst en mellemstor fisk i en meget stor sø,« tilføjer han og påpeger, at de forskellige oppositionsledere aldrig gik sammen og aldrig »tog ud og udførte det beskidte arbejde, det er at opbygge et parti med opbakning ude i landet« og ikke kun i Moskva og Sankt Petersborg.
Jon Kyst, ph.d. i russisk og lektor ved Danish Institute for Study Abroad (DIS) mener heller ikke, at den liberale opposition var nogen markant trussel.
»Oppositionen har jo ikke nogen styrke, sådan som vi forestiller os, at en opposition har ved reelt at stå på nippet til at kunne være den næste magthaver efter et valg,« siger han, men påpeger dog, at Nemtsov er et tab, fordi han modsat mange af de andre regimekritikere havde politisk erfaring.
»Noget af det vigtige ved Nemtsov var, at han var en af de få, der faktisk havde erfaring fra magten. Han var tidligere vicepremierminister og guvernør i Ruslands tredjestørste by, og var på den måde én, der i 90’erne sad helt på toppen og faktisk var et muligt præsidentemne. Det peger på et problem i den russiske opposition: At den mangler ledelseserfaring, den mangler regeringsansvarserfaring. Folk som Navalny er græsrodskandidater,« siger Kyst, som bakkes op af Jens Worning Sørensen, Rusland-kender og tidligere generalkonsul i Sankt Petersborg.
»Hele forskellen på før og efter årtusindeskiftet er groft sagt, at enhver kunne komme i parlamentet i 90’erne, mens det nu kun gælder partier, som er loyale mod regimet. Det gør, at oppositionspolitikernes politiske erfaring er begrænset, hvis ikke ligefrem fraværende,« siger han.
Truslen indefra
De færreste tror derfor på, at det vil være den liberale opposition, som vælter Putin, hvis den dag skulle komme. Pensionisterne og den militære industri er ifølge Richard Connoly langt større trusler.
»Derfor har Putin også beskyttet militærindustrien og de sociale velfærdsbudgetter,« siger han og påpeger, at det er de 120 mio. russere, der bor uden for storbyerne, der vil kunne vælte ham. Dog mener han, at det er langt mere sandsynligt, at Putin kan blive offer for et såkaldt ’paladskup’, hvis den økonomiske situation forværres markant. Men det kræver, at eliten og erhvervstoppen »lider – og indtil nu har det ikke været tilfældet«.
»Selv om sanktionerne har været medvirkende til at gøre økonomien mindre, så er folkene rundt om Putin blevet rigere. Det har været regimets svar på krisen – at opretholde elitens adgang til muligheder for at lave profit,« siger han.
Søren Riishøj, Ruslandskender og lektor i statskundskab ved Syddansk Universitet, mener også, at truslen mod Putin er størst indefra – især hvis ikke regeringen får »styr på økonomien«. Og han advarer om, at det meget vel kan være de mere nationalistiske kræfter, der tager over efter Putin frem for de mere liberale.
»Kaos eller et mere højrenationalt styre er mere sandsynligt end et liberalt styre,« siger han og tilføjer, at det værst tænkelige vil være et stort bredt oprør.
»Hvis det skulle ske, vil der ikke være noget lederskab eller noget alternativt program, og hvem kan så udfylde det tomrum? Det kan virkelig blive farligt. Rusland er trods alt en atommagt,« påpeger han.
Mette Skak frygter primært oppositionen »til højre for Putin«.
»De egentligt fascistiske og nazistiske kræfter i Rusland er den farligste del af den russiske opposition og desværre den mest livskraftige del af oppositionen. De mener, at han nærmest skal indlede en storkrig mod Ukraine og tilbageerobre de baltiske republikker,« siger hun.
Richard Connoly ser heller ikke de liberale som den mest sandsynlige efterfølger til Putin, om end »der er liberale i regeringen i dag«.
»De er i ministerierne for økonomisk udvikling og i Nationalbanken. De har et meget specifikt job: økonomien. De er teknokrater, ikke politikere med vælgeropbakning,« siger han. Så hvem er i en position til at overtage præsidentjobbet efter Putin?
»De stærkeste er dem, der fik Putin placeret i jobbet i første omgang,« mener Connoly.
»Olieindustrien, militæret og sikkerhedstjenesten.«

