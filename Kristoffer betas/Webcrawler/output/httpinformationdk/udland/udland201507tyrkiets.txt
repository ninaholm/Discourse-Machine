Tyrkiets offensiv mod IS handler mest om at svække PKK
Tyrkerne kan se frem til måneder med terror mod civile som følge af den tofrontskrig, Tyrkiet har indledt mod Islamisk Stat og det kurdiske PKK – som er Ankaras vigtigste mål 
Terrorangrebet på en ungdomslejr i den tyrkisk-kurdiske by Suruç den 20. juli dræbte 32 og sårede mere end 100.


 I løbet af kun en uge er det nu sådan, at tyrkiske mødre ringes op af sønner, der advarer dem mod at tage bussen og holde sig fra steder med mange mennesker. Det var i hvert fald den begrundelse for at komme for sent, en rengøringshjælp i Istanbul gav sin arbejdsgiver i går morges – hun var gået på arbejde, og, som arbejdsgiveren tilføjede, »sådan vil det være det næste halve års tid, indtil PKK og regeringen igen sætter sig omkring forhandlingsbordet – for alle ved, at der i sidste ende ikke er anden udvej«.
De dystre udsigter kan føres tilbage til terrorangrebet på en ungdomslejr i den kurdiske by Suruç den 20. juli, der dræbte 32 og sårede mere end 100. Det blev signalet til den tofrontskrig med sikkerhedsstyrker og kampfly, som Tyrkiet fører mod Islamisk Stat (IS) i Syrien og mod PKK-lejre i Iraks Kandilbjerge.
Islamisk Stats kalkule med selvmordsbomben var, at Tyrkiets kurdere ville gøre det fungerende islamiske AKP-regeringsparti, der har tolereret IS’ tilstedeværelse, ansvarlig for massakren. Hvilket viste sig til en vis grad at holde stik – samme dag blev en tyrkisk soldat hævndræbt, da PKK overfaldt en militærpatrulje i det sydøstlige Tyrkiet, og to dage senere tog PKK ansvaret for mordene på to tyrkiske politibetjente, der lå og sov i deres hjem i Sanliurfa-provinsen.
Drabene fik den af IS ønskede effekt: Ankara suspenderede den de facto-våbenhvile, der har været gældende, siden fredsforhandlinger blev indledt i 2012 mellem PKK’s fængslede leder, Abdullah Öcalan, og AKP-regeringen om at afslutte den mere end 30 år lange etniske konflikt, der har kostet 40.000 liv, heraf flest civile.
Hvad IS næppe havde forudset, var, at præsident Recep Tayyip Erdogan, der stadig bestemmer i sit parti og hidtil har været stærkt kritisk over for Washingtons Syrien-strategi, benyttede anledningen til at åbne de tyrkiske baser i Diyarbakir og Incerlik for amerikanske flyangreb på IS-mål i Syrien og Irak, ligesom tyrkiske kampfly gik på vingerne. Dermed har Erdogan neutraliseret USA-kritik af den parallelle militære aktion mod PKK, der er organisk forbundet med det syrisk-kurdiske parti, PYD, hvis væbnede styrker, YPG (Folkets Forsvarsenhed), er USA’s stærkeste landbaserede forbundsfælle i kampen mod IS.
Kurdisk enhed er en trussel
Set fra Ankara udgør PKK – og dermed PYD – en eksistentiel trussel, hvorimod IS betragtes som et forbigående fænomen, der vil forsvinde med al-Assad-regimets fald. Men set fra Washington er IS den eksistentielle trussel, og den syrisk-kurdiske YPG-styrke en vigtig allieret – også selv om den i praksis kæmper sammen med al-Assad-regimet mod IS og står uden for den syriske opposition. PYD beskyldte i går Tyrkiet for at bombe to syrisk-kurdiske landsbyer vest for Kobane, men det afvises i Ankara. »Vi bomber IS-mål i Syrien og PKK-mål i Irak, men ikke PYD,« sagde Ahmet Davutoglu, Tyrkiets premierminister, ved en middag for tyrkiske chefredaktører, og tilføjede:
»Så længe PYD ikke generer os, og forudsat de dropper forbindelsen til al-Assad-regimet og samarbejder med den syriske opposition, vil de have en plads i det nye Syrien.«
Davutoglus ordvalg er også ifølge den respekterede tyrkiske analytiker Ömer Taspinar i avisen Zaman et vink med en vognstang til USA om at nedtone og helst stoppe det militære samarbejde med PYD’s styrker. Taspinar påpeger, at bag det, han kalder »den tyrkiske facade-offensiv« mod IS – for første gang har tyrkiske kampfly invaderet syrisk luftrum – er de militære angreb på PKK den egentlige dagsorden. Som en kurdisk politisk analytiker, Bilal Sambur, sagde til al-Jazeera’s Inside Story-program i går, frygter Ankara, at PYD’s ekspansion i Syrien, hvor de efter at have trængt IS tilbage nu kontrollerer halvdelen af Syriens 911 kilometer lange grænse til Tyrkiet, vil gøre PKK-PYD og Nordiraks kurdere til »en regional magtfaktor i Mellemøsten«.
Erdogans taktiske spil
Dertil kan føjes en indenrigspolitisk dimension, nemlig det tyrkisk-kurdiske HDP’s (Folkets Demokratiske Parti) succes ved valget den 7. juni, hvor det for første gang fik plads i parlamentet med 13 procent af stemmerne og 80 mandater. Fremgangen for det kurdiske parti, der er politisk forbundet med PKK, betød dels, at AKP for første gang i 13 år mistede det absolutte flertal, dels at PKK optrappede aktioner i de kurdiske provinser.
Ankara har optalt 281 PKK-angreb mod civile og militære mål – fra opkrævning af ’trafiktold’ på landevejene til væbnede aktioner mod politi og militær – siden valget. I den erklærede de facto-våbenhvile har PKK-enheder ignoreret et krav om ikke at bære våben på tyrkisk jord, og i den aktuelle situation passer det AKP og Erdogan godt – hensigten med den militære offensiv mod PKK i Irak og det sydøstlige Tyrkiet er nemlig også at tvinge HDP, der fik mange liberale ikke-kurdiske stemmer ved valget, til at vælge side mellem PKK og Ankara.
HDP’s formand, Selahattin Demirtas, har fordømt offensiven og opfordret til »stabilisering af fredsprocessen«. Han har også gennemskuet Erdogans indenrigspolitiske dagsorden med PKK-offensiven, nemlig at »sætte nationen i brand« for at gennemtvinge et hurtigt nyvalg, der kan genetablere AKP’s absolutte flertal og »tilvejebringe en handlekraftig regering«. Erdogans strategi er, at et nyvalg vil sende det kurdiske parti, der næppe lokalt kan holde til at kappe forbindelsen til PKK, ned under den tyrkiske spærregrænse på 10 procent. Siden valget har AKP forhandlet om en koalition med det største oppositionsparti, CHP, men indtil videre uden resultat, bl.a. fordi Erdogan og hans premierminister, Ahmet Davutoglu, er uenige om, hvor store indrømmelser, AKP skal levere.

