Björk i ordkrig med de multinationale
En ophedet debat om den canadiske energigigant Magmas opkøb af en islandsk energivirksomhed har udviklet sig til en spektakulær polemik mellem en sangerinde og en multinational topchef.
Den canadiske energikoncern Magma fik lovning på at købe aktiemajoriteten i islandske HS Orka, men efter at den island-ske sangerinde Björk gik ind i sagen, er købet foreløbigt sat i bero.


 Sagen blev for alvor interessant for et større publikum, da Björk valgte at blande sig. Med hiv og sving, og Joseph Stiglitz og Naomi Klein gik den lille islandske sangerinde til frontalangreb på den canadiske energigigant Magma Energy. Virksomheden havde i 2007 fået lovning på at købe aktiemajoriteten i Islands største privatejede energiselskab, HS Orka, der leverer geotermisk energi til ni procent af Island - herunder landets største turistattraktion, Den Blå Lagune. De skulle tro nej, mente Björk Gudmundsdóttir, der frygtede, at en sådan aftale ville forvandle Island til 'Tredjeverdens slaver'. Hun skrev et brev til Magmas chef, Ross Beaty, og fik det samtidig publiceret i Reykjavik Grapevine. Hold jer væk fra vores undergrund, var hovedbudskabet. I sidste uge gik sangerinden så skridtet videre og indkaldte til en pressekonference, hvor hun opfordrede regeringen til at udskrive en folkeafstemning om salget og fremtidig adgang for udenlandske investorer i den islandske energisektor. Hun uddybede sine bevæggrunde i et interview.
»Det er bredt anerkendt, at en nation, der pludselig er i knibe, bliver belejret af gribbe, der vil udnytte situationen og lave hurtig profit. I starten er de rare og fornuftige, vinder de lokales tillid, vil hjælpe dem - og så ...,« sagde hun til nyhedsportalen Iceland News.
Inden længe var der indsamlet 14.000 underskrifter, og den islandske regering udbad sig betænkningstid for at undersøge, om salget faktisk også var i overnstemmelse med islandsk lov.
Ifølge loven må virksomheder udenfor EU ikke købe sig ind i energisektoren. Problemet er, at Magma opererer som alle andre multinationale og derfor i 2009 havde oprettet et svensk datterselskab. De juridiske aspekter af sagen er komplicerede, og ingen synes at kunne sige helt klart, hvad der er op og ned.
Men bag den konkrete sag om Magma og Orka ligger en større historie, som Björk også understreger overfor netportalen: »Dette salg vil med stor sandsynlighed afgøre, hvordan vi har at gøre med sådanne sager i fremtiden, f. eks.. i forhold til vandressourcerne. Vi må formulere en klar position som nation - hvad vil vi egentlig? - før vi begynder at sælge ud af vores ressourcer til internationale virksomheder til spotpris.«
Jesper Rangvid, professor ved CBS (Copenhagen Business School) og ekspert i islandsk økonomi, er enig i, at debatten er vigtig. Han vil ikke udtale sig om, hvorvidt selve aftalen er god eller dårlig; lovlig eller ulovlig, men det bør undersøges og det bør tage den tid, det tager, mener han.
»Man kan frygte, at Island nu er i en så desperat situation, at de føler sig tvunget til at sælge ting for at få hurtige penge i kassen, uden helt at overveje perspektiverne. Man kan i værste fald sammenligne  lidt med en tvangsaktion, hvor man bliver tvunget til at sælge noget, man faktisk gerne vil beholde, og endda til en lavere pris under dårlige vilkår,« siger Jesper Rangvid.
Island og energien
Lise Lyck, lektor ved Center for Tourism and Cultural Management på CBS mener, at det der gør sagen så særlig er, at der er tale om energi.
»Islændinge oplever, at de har et særligt forhold til naturen, der også betyder, at det afføder stærke følelsesmæssige reaktioner, når det kommer på tale, at man kan eje den. At det endda er udlændinge, gør det ikke nemmere,« vurderer Lise Lyck.
Jesper Randvid er enig: »Både er det jo utrolig vanskeligt at prissætte, men det stikker også dybere i folkesjælen. Det er helt anderledes følelsesmæssigt, end f.eks. hvis en dansk bank købte en islandsk eller en islandsk en dansk.«
Magma underskrev i 2007 en aftale om at købe lidt mere end 55 procent af aktierne i Orka fra Geysir Green Energy for 10,56 milliarder islandske kroner samt indløse for 6,29 milliarder islandske kroner gæld, hvilket bragte Magmas ejerandel op på 98,53 procent. Ifølge aftalen 'køber' Magma ikke undergrunden, men leaser retten til at udnytte energien.
Men det er en langvarig lease. 65 år med option på yderligere 60 år. Aftalen med Magma blev indgået af den foregående borgerlige regering, men aftalen er langt fra ligeså populær hos den nuværende.
»Regeringens intention er at drosle ned på privatiseringen af energisektoren og sikre, at energifirmaer er ejet af det offentlige,« sagde statsminister  Johanna Sigurdardóttir.
Men ofte kan offentlige økonomiske hensyn jo stride mod hinanden, og det gæl-der også i dette tilfælde. Bodvar Jonsson, formand for byrådet i byen Reykjanesbaer, der vil nyde godt af nye arbejdspladser i forbindelse med Magmas investering, har nemlig truet med at sagsøge regeringen, hvis Magma trækker sig.
Island og IMF
Kendisfaktoren fornægtede sig ikke og det franske nyhedsberau AFP fik fat i Björk, der satte trumf på ved at sige, at Magma: »havde et ry for at samarbejde med IMF for at opkøbe energiressoucer i lande på kanten af bankerot«.
Jesper Rangvid vil ikke afvise, at Magma har en forretningsmodel, hvor de går ind samtidig med IMF, men advarer mod at afvise alt udefra som farligt og mistænkeligt: »Man kan jo vende det om og sige, at det er godt, at der er nogen, der faktisk vil investere i en tid, hvor alle andre holder sig langt væk fra Island.«
Ikke mindst har restriktioner på udførelse af kapital fra Island nemlig sået tvivl om, hvorvidt man faktisk kan få sine penge med ud igen. Island skal også nogle gange holde lidt igen på mistænksomheden overfor IMF, mener økonomen. »Det var ærgerligt, at det kom så langt ud, men når det skete, var det rigtigt, at IMF trådte til og også satte grænser. Det skulle politikerne selv have gjort, men de gjorde det ikke. Man bliver altid straffet for at lave hårde beslutninger, men det skyldte man offentligheden,« fastslår Jesper Rangvid.
Til AFP beskydte Björk også Magma for; »at undersøge, om de kunne købe alle Islands energiressourcer.« Tirsdag i sidste uge reagerede Magma så på beskyldningerne. »Som vi ser det, er den nuværende debat fuld af vildledende og ukorrrekte informationer,« sagde Asgeir Margeirsson, chef for Magmas islandske kontor til AFP og forsikrede: »Vi har kun planer om at købe os ind i én energivirksomhed.«
Ifølge Lise Lyck er spørgsmålet om Island overfor den store verden centralt i den  offentlige debat.
»Man kan jo argumentere for, at Islands globalisering kun er gået én vej. Islændinge, der tog ud i verden, mens man har været mere tilbageholdende overfor at lukke verden ind i Island.«
Det kan nok ikke blive ved, men det er vigtigt at de store diskussioner om, på hvilke vilkår verden skal lukkes ind, faktisk tages først, mener Jesper Rangvid. Island har nemlig haft blandende erfaringer, fortæller han.
»Blandt andet har der jo været en ophedet debat om salg af aluminiumssmeltere. De var også mildt sagt upopulære og det har også vist sig, at der var nogle alvorlige miljømæssige konsekvenser,« siger Jesper Rangvid.
Björk mener, at regeringen i stedet for aluminium bør satse på at bygge drivhuse varmet op af den buldrende undergrund. Og det kan også være, at det er den rigtige strategi, mener Jesper Rangvid:
»Det er det, der skal diskuteres: Hvad skal Island faktisk satse på i fremtiden og hvad er gevinster overfor udgifter.«
Island og politikerne
Og så fandt sagen vej til Storbritanien. I et indlæg til Financial Times dukker Björk op igen. Og her forklarer hun en del af den mistro, som folk på Island har.
»Det her lugter som rester fra den korruption, der gav os bank-crashet,« skriver hun. Ifølge Lise Lyck har krisen og det efterfølgende forløb for alvor skadet forholdet mellem befolkningen, deres politikere og erhvervseliten. Islændinge har altid været mistroiske overfor autoriteter, men det totale kollaps i 2008-9 fik det hele til at skride. »Der er sket helt grundlæggende skade i kontrakten mellem politikere og befolkning, der også skinner klart igennem i den her sag,« siger Lise Lyck.
Jesper Rangvid er enig. »Som det er nu, er det nok ikke svært at samle harme og underskrifter, hvis man siger, at politikerne er dumme og peger på nogen, der vil snyde befolkningen,« siger Rangvid, der ikke vil afvise, at det er tilfældet. »Men som økonom, vil jeg gerne have tal på bordet, så debatten ikke forbliver kun følelsesmæssig.«
Men sagen slutter ikke med Bjöks primalskrig. Hun fik nemlig igen. Ross Beaty svarede sangerinden i - endnu - et offentligt brev, at hun skulle være velkommen til at købe en del af aktierne.
»Hvad med 25 procent,« spurgte Beaty. »Björk må jo sætte handling bag ordene, hvis hun virkelig vil hjælpe Island.«
Også journalisten på Island News var klar med et enkelt kritisk spørgsmål til den pengestærke kunstner. Hvor lagde hun egentlig sin skat? I Island var det i hvert fald ikke: Den kritik afviste Björk med henvisning til hendes bidrag til Islands fremtid ved at have sat landet på det musikalske verdenskort og understøtte den kreative økonomi i fremtiden.
Jesper Rangvid vil ikke underkende betydningen af Björk på Island: »Island har virkelig en økonomisk udfordring. Sød musik er næppe tilstrækkeligt.«


