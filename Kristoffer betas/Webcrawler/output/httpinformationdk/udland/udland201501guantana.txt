Guantánamo-fange tager hævn
Efter et fire år langt mareridt besluttede en mauretanier i 2005 at betro sin dagbog de sindsoprivende oplevelser, han havde været udsat for i Guantánamo-lejren. I går blev hans bog udgivet under international bevågenhed


 Efter fire års tilbageholdelse og lange perioder med isolationsfængsling og tortur greb mauretanieren, Mohamedou Ould Slahi, i sommeren 2005 en blyant i sin celle i Guantánamo-lejren og begyndte at nedskrive fortællingen om sine sindsoprivende oplevelser.
I løbet af sommeren og efteråret håndskrev Slahi, hvad der svarer til 455 bogsider. Så snart hans fangevogtere opdagede manuskriptet, blev det konfiskeret.
Nu ti år senere bliver Dagbogen fra Guantánamo, den første nogensinde skrevet af en tilbageholdt terrormistænkt i lejren på Cuba, udgivet i 12 lande. Fredag kommer den på dansk.
I går blev Slahis bog lanceret på et pressemøde i London, og i det næste par uger vil litterære skikkelser i USA og andre lande læse højt fra dagbogen i en kampagne, der skal skabe opmærksomhed om mauretaneren og 22 andre, som sidder på ubestemt tid i lejren uden at blive sigtet for en forbrydelse.
Præsident Barack Obama lovede sidste år at lukke fangelejren, inden hans anden embedsperiode udløber i 2016. Over 50 af de 122 tilbageblivende fanger er godkendt til løsladelse. Ifølge Pentagon er der aktuelt ingen plan om at frigive Mohamedou og 22 andre terrormistænkte.
Republikanere i Senatet anført af den tidligere torterede krigsfange senator John McCain vil snart fremlægge et lovforslag, der forbyder Obama at lukke lejren.
Odysséen
Dagbogen er blevet censureret. Mange sætninger afbrydes af en tankestreg. Alligevel formår 44-årige Slahi at videregive oplevelsen af at blive fysisk og psykisk torteret, seksuelt mishandlet og konstant ydmyget i en litterær stil, der har vundet anerkendelse som et mesterværk inden for genren.
På bagsiden af den britiske udgave skriver John le Carré: »Et billede af helvede, der overgår Orwell og Kafka.«
Slahi blev første gang arresteret i Mauritanien nogle få uger efter terrorangrebet 11. september. Han blev forhørt af udsendte FBI-agenter og løsladt. I november blev han tilbageholdt igen og i et CIA- fly sendt til Jordan, hvor han var fængslet i over syv måneder og blev forhørt og torteret.
Herefter gik hans odyssé videre til fangelejren på Bagram-flyvestation nær Kabul og til sidst til Guantánamo, hvor han ankom i august 2002.
Det var mauretanierens baggrund og færden, der gav anledning til mistanken om hans medvirken i planlægningen af al-Qaedas terrorangreb 11. september. I 1990 var han rejst han til Afghanistan for at kæmpe sammen med mujahedin-bevægelsen mod den sovjetiske besættelse. Her blev han optaget i al-Qaeda, men ifølge hans eget udsagn kappede han båndene til organisationen i 1992.
Han havde læst i Tyskland, hvor tre af flykaprerne boede. En af deres angiveligt medsammensvorne, yemenitten Ramzi bin al-Shibh, skal under tortur have beskyldt Slahi for at træne flykaprerne i Hamborg.
Slahis forbindelser i Canada gav ydermere næring til mistanken om hans medvirken i et al-Qaeda komplot mod CN-tårnet i Toronto og lufthavnen i Los Angeles.
Juridisk knude
Men alle spor er endt i en blindgyde. Slahi har afgivet en tilståelse, der ifølge ham selv er falsk, og hvori han ifølge dagbogen siger til sine forhørere: »Hvis I vil købe udsagn fra mig, så er jeg rede til at sælge.«
En amerikansk distriktsdomstol beordrede i 2010 Forsvarsministeriet at frigive mauretanieren. Men kendelsen blev anket.
»Appeldomstolen underkendte distriktdomstolens afgørelse på et tyndt retsligt grundlag,« siger Laura Pitter fra Human Rights Watch.
»Appeldommerne sendte sagen tilbage til den lavere instans med besked om, at normen for tilbageholdelse af terrormistænkte på ubestemt tid er, at de blot skal have været medlem af al-Qaeda og have kæmpet med et våben. Men det ser bort fra, at al-Qaeda ikke var en terrorgruppe, da Slahi var medlem i 1990-1992.«
Mauretanieren beskriver i sin dagbog eksempler på, at han i Guantanamo-lejren blev udsat for grusom tortur, som blev autoriseret af tidligere forsvarsminister Donald Rumsfeld. Hans advokat Nancy Hollander forlangte i går i London, at Rumsfeld bliver underkastet en kriminel undersøgelse i USA.
»I henhold til FN’s torturkonvention er der retsligt grundlag for at rejse sigtelse mod ham.«
Det anser Alberto Mora, chefadvokat for USA’s flåde under Bush-regeringen, for usandsynligt.
»Obama-regeringen har aldrig villet retsforfølge de ansvarlige for at bruge tortur. Det skyldes dels Bush-regeringens udarbejdelse af retlige dokumenter, der skulle give immunitet, dels at amerikanske politikere og befolkningen altid har været imod retsforfølgelse,« siger Mora, der var flådens tilsynsførende for Guantanamo, indtil han trådte tilbage i 2006.

