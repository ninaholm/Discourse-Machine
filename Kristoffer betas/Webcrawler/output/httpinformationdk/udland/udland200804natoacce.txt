NATO accepterer USA's missilforsvar
I en erklæring på NATO-topmødet udsender de europæiske medlemslande et politisk signal om, at de kan leve med et begrænset amerikansk missilforsvar i Østeeuropa
USA-s præsident, George W. Bush, griner bredt, mens Afghanistans præsident, Hamid Karzai, passerer bagved ved begyndelsen af NATO-s topmøde i Rumænien. NATO-landenen diskuterede missilforsvar over Østeuropa og optog Kroatien og Albanien i alliancen.


 BOSTON - NATO erklærede i går sin formelle opbakning til de amerikanske planer om at opstille et begrænset missilforsvarssystem i Østeuropa mod fremtidige trusler fra Iran eller andre i Mellemøsten med kapacitet til at ramme Europa og USA med langdistanceraketter.
Udtalelsen faldt i et kommuniké, som endnu ikke var offentliggjort midt på aftenen. Men under en briefing på NATO's topmøde i Bukarest sagde amerikanske regeringsembedsmænd, at alliancens 26 medlemsstater ville anerkende "en voksende trussel fra spredningen af balistiske missiler mod NATO's styrker, territorier og befolkninger". 
De europæiske lande ville ydermere billige det bidrag, et amerikansk missilforsvar bestående af 10 anti-raketter i Polen og en radar i Tjekkiet kan udgøre i forsvaret af Europa. Radaren og de 10 antiraketter vil ikke kunne dække hele Europa. Derfor planlægger USA og de europæiske NATO-lande at knytte det til NATO's Aegis-raketter i Middelhavet.
Talspersoner fra Bush-regeringen hilste NATO's udtalelse velkommen og kaldte det en ubetinget succes for det amerikanske missilforsvar. Men ifølge missileksperten Wade Boese ved Arms Control Association i Washington skal erklæringen blot tolkes som et politisk signal fra europæerne.
Upopulært i Europa
"Der er jo ikke tale om et NATO-system. USA har i forvejen gjort det klart, at man vil indgå bilaterale aftaler med Tjekkiet og Polen, uagtet hvad resten af Europa mener. Så for europæiske lande var det alene et spørgsmål, om man ville slås om en beslutning, der allerede er blevet taget i Washington eller om man accepterer et fait accompli. Man valgte det sidste," forklarer Boese.
Under Bukarest-mødet blev USA og Tjekkiet enige om opstilling af en radar i Tjekkiet. Men ideen har vakt stor folkelig modstand og skal ratificeres af parlamentet. Polen og USA forhandler stadig om en aftale. Den nye regering under Donald Tusk har krævet en række sikkerhedsgarantier og modernisering af sit luftforsvar mod en mulig russisk missiltrussel uden hidtil at have fået et tilfredsstillende svar fra USA.
"Polakkerne er nervøse for at lave en aftale med en regering, som er ude om kort tid. Ingen ved, om en ny præsident vil fortsætte udviklingen af et missilforsvarssystem, der ikke fungerer tilfredsstillende. Den demokratisk-styrede kongres har indtil videre afvist at finansiere projektet," siger Boese.
Blandt præsidentkandidaterne er Barack Obama den eneste, der har lovet at skære i Pentagons budget for udvikling af et strategisk missilforsvar.


