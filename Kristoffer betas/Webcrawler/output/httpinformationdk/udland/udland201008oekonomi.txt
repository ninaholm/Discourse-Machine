Økonomisk udvikling stopper ikke etnisk uro i Kina
Den kinesiske regerings fokus på økonomiske væksttal har i stort omfang skabt øget velstand og tilfredshed i den kinesiske befolkning – men i Vestkina har den buldrende økonomiske fremgang blot været med til at forværre de etniske spændinger


 »Jeg lover hermed, at Xinjiang-provinsens økonomiske vækst de næste fem år vil være på mindst 12 procent om året,« erklærer Xinjiangs guvernør, Nur Bekri. Det er en udmelding, de fleste politiske ledere ville ønske, de kunne fremføre - specielt da der er al mulig grund til at tro, at guvernørens ord vil holde stik efter centralregeringens annoncering tidligere i år af kæmpe investeringer i den nordvestlige provins. Og med det skulle stabiliteten i provinsen, ifølge guvernøren, være sikret.
Det er netop enorm økonomisk vækst i Kina, der har været kommunistpartiets redning - det er den, som partiet baserer hele sin legitimitet på, og som har skabt udbredt tilfredshed i den kinesiske befolkning og lagt en dæmper på krav om politisk liberalisering.
Det er dog ikke en model, som regeringen har haft succes med at overføre til landets områder med etniske mindretal - specielt har den ikke været med til at dæmme op for den ofte voldelige utilfredshed blandt Xinjiangs uighuriske mindretal.
Centralregeringen i Beijing var både chokeret og overrasket over de blodige etniske uroligheder mellem uighurer og hankinesere, der ramte Xinjiang i juli sidste år, siger Dru Gladney, en ekspert i det uighuriske mindretal fra Pomona College i Californien.
»De blev klar over, at de skulle tage situationen mere alvorligt,« siger Gladney.
Problemet er dog, i den amerikanske professors øjne, at den erkendelse ikke har ført til nytænkning.
»Regeringens forslag til at løse problemerne er meget endimensionel. Det handler om økonomi, økonomi og økonomi,« siger han.
Efter uroen sendte regeringen undersøgelseshold til Xinjiang. De konkluderede, at fattigdom var den vigtigste kilde til utilfredshed blandt uighurerne, og med præsident Hu Jintao i spidsen annoncerede regeringen i maj nye masseinvesteringer i provinsen for at opnå »flyvende udvikling og vedvarende stabilitet«. Målet er at få Xinjiangs bruttonationalprodukt pr. indbygger op på nationalt niveau inden 2015, blandt andet ved massive investeringer i infrastruktur.
Utilstrækkeligt
Blandt kritikere er regeringens økonomisk funderede løsningsmodel dog utilstrækkelig.
»Det ensidige fokus på økonomiske investeringer er blevet prøvet før og har fejlet,« siger Ilham Tohti, en uighursk professor i økonomi fra Minzu Universitet i Beijing.
»Inden for de sidste mange år er provinsens BNP vokset voldsomt, jernbanelinjerne og motorvejene er blevet længere, og byerne er blevet større. Men det har jo tydeligvis ikke dæmmet op for utilfredsheden blandt uighurerne, specielt fordi udviklingen primært har gavnet de enorme mængder af hankinesiske tilflyttere, der er fulgt efter investeringerne, og dermed har ført til øget ulighed og marginalisering af de lokale uighurer.«
»Regeringen må indse, at lige meget, hvor hurtig Xinjiangs overordnede økonomiske udvikling er, vil det ikke få uighurerne til at acceptere, at deres kultur, sprog og religion marginaliseres,« siger Ilham Tohti.
»Uighurer er bitre over det pres, deres kultur er underlagt - specielt ved den massive tilflytning af kinesere, og regeringens restriktioner på deres religionsudøvelse og udfasningen af deres sprog i uddannelsessystemet.«
Ser ikke problemer
Wang Lixiong, en uafhængig ekspert i kinesisk minoritetspolitik fra Beijing, som er en af de ganske få hankinesere, der taler imod regeringens håndtering af Xinjiang, mener, at den kinesiske regering har skyklapper på i forhold til de etniske spændingers egentlige årsag.
»Regeringens ensidige fokus på økonomisk udvikling viser, at den ikke kan eller vil identificere de egentlige problemer,« siger Wang Lixiong.
»Hvis de ikke ser problemerne, så vil de ikke være i stand til at løse dem.«
Ifølge Wang Lixiong kan Beijings investeringsstrategi yderligere forværre uighurernes følelse af at blive klemt af et stadig større antal tilflyttende hankinesere.
»Problemet har hele tiden været uighurernes frygt for, at Xinjiang bliver mere og mere kinesisk og mindre uighursk. Den udvikling fortsætter og gør konflikten endnu mere fastlåst. Når først et helt folk føler sig undertrykt, som uighurerne gør, og når regeringen insisterer på at ignorere deres klager, så bliver det utroligt svært at finde en fredelig løsning,« siger Wang Lixiong.
»Hvis regeringen i Beijing ikke ændrer taktik, så vil Kina meget snart have sin egen uløselige Palæstina-konflikt.« siger Wang Lixiong.

