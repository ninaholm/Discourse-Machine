Danske soldater skal til ’orkanens øje’ i Irak
I dag lander danske soldater i Iraks farlige Anbar-provins for at træne irakiske soldater på en base, der er omringet af Islamisk Stat
 Ayn al-Assad-basen blev i 2007 kaldt ’et af de sikreste steder i Irak’ af den tidligere præsident Bush. I dag bliver basen angrebet jævnligt, og truslen er så stor, at amerikanske soldater må flyves ind i ly af natten, selv om Bagdad ligger få timers kørsel væk.


 Orkanens øje’. Det udtryk bruger BBC-journalisten Quentin Sommersville om Ayn al-Asad-basen i ørkenen i den irakiske Anbar-provins, som det første hold danske soldater drager af sted til i dag. Den britiske journalist var angiveligt den første vestlige journalist, som kort før jul fik adgang til luftbasen, hvor amerikanske marinesoldater er begyndt at rådgive og træne soldater fra Iraks syvende division til kampen mod Islamisk Stat (IS).
De danske soldater, der flyver mod Irak i dag, er fortrop for i alt 120 mand fra hovedsageligt Den Kgl. Livgardes Panserinfanteribataljon, som udsendes ad et par omgange fra januar til marts for at deltage i træningen af de irakiske styrker i Anbar-provinsen, som IS i dag kontrollerer det meste af.
BBC-journalisten rapporterede midt i december om en base »omringet af IS«, som i løbet af 48 timer rykkede fronten 20 kilometer tættere på basen til en afstand af blot 10 km, hvorfra jihadiststyrkerne nu jævnligt beskyder den med mortergranater og raketter.
Under Irak-krigen var Ayn al-Asad den næststørste amerikanske base i landet med mange tusind soldater, og den tidligere præsident Bush kaldte den under et besøg i 2007 »et af de sikreste steder i Irak«. I dag er der 320 amerikanske soldater i lejren sammen med de irakiske styrker, og området omkring Ayn al-Asad er et af de farligste i den verserende krig mod IS.
Indtil forleden kaldte de amerikanske militærtalsmænd IS-beskydningen af basen for »meget sporadisk og ineffektiv«, men mandag sagde Pentagons pressechef, admiral John Kirby, at beskydningen »foregår jævnligt«.
»Man kan få ét angreb en dag og tre den næste. Det har ikke forvoldt nogen ødelæggelser, det har ikke skadet nogen,« sagde Kirby til CNN og kaldte beskydningen »tilfældig«.
Truslen er dog stor nok til, at amerikanske soldater, der skal gøre tjeneste på basen, har måttet flyves ind med helikopter i ly af natten, selv om Bagdad ligger blot tre timers kørsel derfra.
Vejen fra Raqqa til Bagdad
Det er amerikanernes vurdering, at IS ikke har nogen reel ambition om at løbe basen, der dækker omkring 45 kvadratkilometer, over ende. Men ved at beskyde den kan IS fastlåse en del af de irakiske styrker på basen og dermed gøre det lettere at opnå det egentlige mål: At erobre de få tilbageværende byer og landsbyer i Anbar-provinsen, som endnu er under regeringens kontrol. Regionen i omegnen af basen er den tilbageværende del af provinsen, som stadig spærrer for IS’ fulde kontrol og direkte forsyningslinje hele vejen fra det selvudråbte kalifats ’hovedstad’, Raqqa, i Syrien og til Bagdad.
Under sit besøg i december oplevede Quentin Sommersville et IS-stormløb på en række landsbyer i området, som de irakiske styrker ikke var i stand til at dæmme op for.
»Fra kl. syv til kl. 11 mistede vi et territorium, som det havde taget os to uger at vinde. På nogle få timer blev det tabt,« sagde en ledende irakisk officer til BBC.
I alt 15 landsbyer faldt angiveligt ved angrebet, og de irakiske styrker klagede efterfølgende over ikke at have fået nødvendig luftstøtte fra det amerikanske militær.
IS’ indtog i Anbar startede i januar, da jihadisterne erobrede den store by Fallujah med 325.000 indbyggere. Siden har de taget bl.a. de større byer Hit, Kubaisa og dele af Ramadi, og i de seneste dage har der været hårde kampe om byen Al Bagh-dadi, der ligger blot otte kilometer fra Ayn al-Asad-basen. IS har belejret byen og afskåret bl.a. fødevareforsyninger siden oktober, og irakiske styrker har de seneste dage ikke haft held til at trænge IS tilbage.
Anbar-provinsens vicepolitichef, Jasim Al-Dulami, oplyste forleden til det tyrkiske nyhedsbureau Anadolu Agency, at 471 irakiske politifolk blev dræbt og 1.445 såret under kampene med IS i Anbar i 2014.
Ikke deltagelse på landjorden
Hverken de 320 amerikanske soldater på basen eller de 120 danske, som nu er på vej dertil, skal deltage i kampene på landjorden. Den amerikanskledede koalition mod IS fører kun krig fra luften og er derudover tilstede på landjorden som instruktører og rådgivere for det irakiske militær.
»Sikkerhedssituationen bliver løbende vurderet,« siger pressemedarbejder Ronny Rasmussen, Værnsfælles Forsvarskommando.
»Der er jo amerikanske soldater, som er med til at sikre basen, og i det danske kontingent indgår også en sikringsstyrke, som deltager i sikring af de danske soldater.«
Ronny Rasmussen oplyser, at de danske soldater på basen bliver underlagt en amerikansk chef og foreløbig skal være i Irak et halvt år, hvorefter situationen skal revurderes.
USA har i øjeblikket omkring 2.000 mand i Irak, et tal der ventes at stige til 3.000 de nærmeste måneder.

