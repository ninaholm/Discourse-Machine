Russisk politik i koma
Putin bliver igen præsident – Medvedev premierminister


 Det kommer ikke som den store overraskelse, at Vladimir Putin bliver den af den berømte tandem – Putin og Medvedev – som stiller op til præsidentvalget til marts næste år. Og dermed selvfølgelig bliver valgt. Medvedev har til gengæld måttet nøjes med at acceptere Putins nuværende job som premierminister. Putin har dermed ifølge den russiske forfatning, som han selv har fået ændret, muligheden for at sidde på magten i Kreml i to gange seks år mere. Når han så går af, vil han være 72 år og ligne en af de gamle sovjet- ledere. Ingen taler om den bagatel, at det hele jo altså skal foregå via valg dels til parlamentet i december og dels til præsidentposten i marts næste år. Den bagatel af et problem er løst på forhånd i det putinske 'kontrollerbare demokrati'.
Nej, den store overraskelse er, at den nuværende præsident Dmitrij Medvedev tilsyneladende har opgivet kampen for at fortsætte på posten uden sværdslag. Medvedevs popularitet har været for opadgående og er nu cirka på niveau med Putins. Han har advokeret for modernisering, demokratisering og reformer af det russiske statsapparat og økonomi. Men han har ikke fået lov til at gennemføre ret meget af det i sin præsidentperiode. Og fra nu af vil han være en lame duck i russisk politik indtil præsidentvalget, ligesom russisk politik i det hele taget vil være lammet, indtil Putin til marts igen indtager Kreml.
Det har ikke skortet på advarsler om, at Putins tilbagevenden vil føre til stagnation i Rusland – politisk, økonomisk og menneskeretsmæssigt. Det er Medvedev, der de seneste år har stået for noget progressivt og moderne, mens Putin konservativt har spændt ben, blokeret og søgt at stoppe udviklingen og moderniseringen. Medvedev selv og hans rådgivere har fremlagt stakkevis af planer for, hvordan Rusland kan bevæge sig fremad, demokratisere, menneskeliggøre retssystemet, domstolene, fængslerne og meget mere.
Værre forhold til Vesten
Samtidig har forholdet mellem Rusland og Vesten aldrig været bedre end under Medvedev, som sammen med USA's præsident Obama indledte en 'genstart' af forholdet. I begge lande står høge parat til at genskabe en slags kold krig. Under alle omstændigheder vil Putins magtovertagelse betyde en vanskeliggørelse af forholdet mellem Vesten og Rusland. Allerede i går var Obamas modkandidat ved præsidentvalget i 2008, John McCain, ude og advare Putin om, at Rusland meget vel kan imødese en 'orange revolution' som den i Ukraine eller en voldelig revolution som i Libyen. Underforstået – med støtte fra USA.
Samtidig er der ingen tvivl om, at Rusland, hvis den internationale økonomiske krise fortsætter, vil gå svære økonomiske tider i møde, hvis prisen på olie og gas falder. Selv om Medvedev har forsøgt, er det ikke lykkedes at gøre Rusland mindre afhængig af eksporten af olie og gas. De af Putin skabte gigantiske statsmonopoler på olie- og gas- eksport har simpelthen haft alt for stor magt til, at selv præsidenten har kunnet diversificere økonomien.
Putin vil være liberal
Men både Putin og Medvedev har hele tiden sagt, at de tilhører samme politiske retning, og at de i det store og hele ikke er forskellige. Adskillige russiske kommentatorer var da også her i weekenden fremme med tesen om, at Putins magtovertagelse ikke vil betyde nogen stor ændring i den russiske politiske linje. Enkelte spår endda, at Putin – som genvalgt præsident – vil få travlt med at demonstrere for omverdenen, at han også støtter en omfattende modernisering, demokratisering og liberalisering af Rusland. Og de hæfter sig ved, at Putin vil være en langt stærkere præsident, fordi han kan se frem til mange år i embedet. Og at han jo får Medvedev som premierminister.
Nogle iagttagere mener endda at vide, at Putin som et skridt i retning af at blive 'liberal demokrat' vil løslade en række politiske fanger, bl.a. oligarken Mikhail Khodorkovskij.
Andre kommentatorer, som lederskribenten på netavisen gazeta.ru, er derimod langt mere pessimistiske. Avisen mener således, at Putins valgslogan, som han lancerede forleden – »ikke mennesket for statens skyld, men staten for menneskets skyld« – er ren populistisk gas:
»Vi ved udmærket, hvad Putins 'staten for mennesket' betyder. Det er en stat, hvor kammeraterne har lov til alt, og hvor andre bliver jagtet af loven. En stat, hvor alt det, som man ikke kan købe for penge, kan købes for store penge.«
En dårlig beslutning
Avisen forudser stagnation og en fortsat kamp for at bevare magten på det nuværende regimes hænder. Uden hensyntagen til befolkningen. En ting er desværre sikkert: Befolkningen bliver nok spurgt ved de kommende to valg. Men begge valg vil være kontrollerede af Putins Kreml, og det er, som en iagttager skriver, ikke spændende, om Putins parti Et Forenet Rusland får 75 eller 80 procent af stemmerne, eller om Putin selv får 70 eller 85 procent af stemmerne.
Beslutningen om, at Putin bliver Ruslands næste præsident, er allerede taget. Og det er en dårlig beslutning for Rusland.

