Tribunalet er i kapløb med døden
Frygten stiger for, at de aldrende Røde Khmerer ikke lever længe nok til at stå til ansvar for deres forbrydelser. »Hvis bare én af de varetægtsfængslede dør, vil jeg betegne hele tribunalet som en fiasko,« siger en af dem, der har indsamlet beviserne
Khieu Samphan (i midten) er en af lederne af De Røde Khmerer, som står anklaget for krigsforbrydelser. Han blev anholdt 19. november 2007.


 PHNOM PENH - Fem af historiens værste massemordere sidder femten kilometer uden for Cambodjas hovedstad, Phnom Penh, i en hvid bygning med en høj mur omkring. 
De er tidligere ledere af Cambodjas rædselsregime, De Røde Khmerer, der i slutningen af halvfjerserne dræbte omkring to millioner mennesker og ruinerede landet. 
I dag sidder de varetægtsfængslet, anklaget for forbrydelser mod menneskerettighederne og grove overtrædelser af Geneve-konventionen. Ved siden af den hvide bygning - detentionen - står en ambulance. 
Den 19-årige skolepige, Chuop Sophea sidder under en palme med en opslået bog på skødet uden for et universitet ikke langt fra de hvide bygninger. Hun har fulgt krigsforbrydertibunalet gennem radio og tv og kender godt de fem - i hvert fald af navn. Og hun kender også årsagen til den parkerede ambulance. 
"De er gamle, og jeg er bange for, at de når at dø, før de bliver retsforfulgt. Vi ville miste historier, som de kender, som de skal fortælle os i retten - vigtige historier, som kun de kender," siger hun. Chuop sætter ord på en bekymring, der har plaget mange cambodjanere, siden krigsforbrydertribunalet efter uendelige diskussioner blev skudt i gang i 2001. 
Stor risiko for fiasko
I august meldte tribunalet sig klar til de første høringer, men alt blev derefter begravet i bureaukratiske forhindringer. I sidste uge melddelte tribunalet så, at der ingenting sker på denne side af årsskiftet. 
Det ryster Youk Chhang, der er direktør i organisationen Documentation Center for Cambodia. Han har siden 1995 været med til at indsamle de tonsvis af dokumenter, som retssagerne bygger på. Han sætter situationen op sådan her: 
"Hvis bare én af de varetægtsfængslede dør - og det er meget sandsynligt - vil jeg betegne hele tribunalet som en fiasko." 
Og det er der en alvorlig risiko for. Den hyppigste gæst på det lokale hospital er 82-årige Nuon Chea - den højest rangerende nulevende leder, 'broder nummer to' og chefideolog. 
Han beskrives som en ægte revolutionær, der fastholder sin uskyld og rigtigheden i den ideologi, som kostede en femtedel af hans befolkning livet. 
Hans kollega Ieng Sary, der for to måneder siden - igen - blev udskrevet fra Calmettes Hospital i hovedstaden, er tidligere udenrigsminister. Ieng Sary har været indlagt på hospitalet tre gange siden januar. Khieu Samphan er den sidste af de fire toppolitikere, han er 76 år og var som præsident for Democratic Kampuchea et af de mest offentlige ansigter for det hemmelige styre. 
Han har problemer med hjertet og fik i november 2007 et alvorligt hjerteanfald. 
Kun Duch, tidligere leder af det berygtede torturfængsel S-21, og Ieng Sarys kone, tidligere socialminister Ieng Tirith, er ikke skrantende gamle mennesker idag. 
Beregnende og blodtørstig
Risikoen for fiasko er kun blevet større af, at Duch bliver den første mand på anklagebænken. 
Han er 'blot' 65 år. Som fængselsleder var han ansvarlig for tortur og mord på 12.380 mænd, kvinder og børn. Den tidligere matematiklærer var den eneste af fængslets ansatte, der havde ret til at udstede ordrer om at 'smadre' en fjende, som det hed i regimets terminologi, og han beskrives som beregnende og blodtørstig. Det til trods er Youk Chhang utilfreds med, at det netop er Duch, der skal retsforfølges først. 
"I stedet for at retsforfølge en mand ved godt helbred skulle de tage det høje antal hospitalsbesøg alvorligt og fremskynde retsforfølgelsen af de egentlige topledere," siger han.
For selvom Duchs gerninger er ubeskriveligt brutale, er de fire andre ideologer og dermed vigtigere at få dømt, mener han. 
I netop S-21 var det nemlig langt overvejende De Røde Khmerer selv, der mistede livet. Fængslet var beregnet til forræddere og spioner, og dem fandt det ultraparanoide styre masser af blandt deres egne. 
"Et formål med tribunalet er, at de mennesker, der mistede deres familie under folkemordet, skal få retfærdighed, men i øjeblikket er de i gang med at retsforfølge den mand, der dræbte dem, der dræbte ofrenes familie," påpeger han.
Med den overhængende fare for at miste en af de tiltalte bør en hurtig domsafsigelse gå forud for alt andet, mener Youk Chhang: 
"Det er på tide at kigge på hele processen og speede den op alle steder, hvor det kan lade sig gøre, inden det, vi allesammen frygter, sker," siger direktøren og slår hånden ud mod detentionen: 
"Disse mennesker er et symbol på ondskab, og det har betydelig vægt i befolkningen, hvad der sker med dem. Ofrene vil ikke se tovtrækkeri og retshandlinger. De vil høre: Er de skyldige eller ikke skyldige? De vil se de skyldige modtage de endelige domme," siger Youk Chhang.

