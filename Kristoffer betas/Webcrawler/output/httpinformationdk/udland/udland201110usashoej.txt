USA's højrefløj angriber Occupy Wall Street
Occupy-bevægelsen breder sig, og USA's konservative ser til i væmmelse. Republikanerne kalder græsrødderne for socialistiske bøller. Og Tea Party-lederne er rasende over mediernes sammenligninger mellem de to bevægelser


 WASHINGTON DC — Aktivister og talsmænd fra den vidtforgrenede amerikanske Tea Party-bevægelse, der anerkendes bredt for at have pustet nyt liv i den konservative republikanske base, går nu til angreb mod Occupy Wall Street (OWS).
Den nye protestbevægelse har tiltrukket sig opmærksomhed i medierne, efter at den har bredt sig fra en lokal protest mod banker og grådighed i New York til at omfatte demonstrationer i mange af USA's storbyer. Occupy-bevægelsen har også bredt sig til andre lande, og dens tilstedeværelse på internettet er betydelig.
Særligt har en fotoblog med navnet »We are the 99 percent«, der udbydes af blogging-platformen Tumblr, tiltrukket sig betydelig opmærksomhed — nærværende dagblad har oprettet et link til den på information.dk.
På bloggen kan man oploade sit billede med en tilhørende tekst, som forklarer, hvorfor man føler sig som en del af de 99 procent, altså dem, som OWS siger, de nu giver en stemme i den politiske debat. Mange af de små historier er beretninger om gæld, personlig nedtur, sygdom, lavtlønsjob og arbejdsløshed — eller angsten for samme. Bloggen er blevet et viralt hit og har bredt sig med lynets hast.
Som en protest herimod oprettede har konservative aktivister oprettet en modblog på Tumblr med titlen »We are the 53 percent«.
Vi betaler for jeres brok
Navnet har aktivisterne valgt, fordi de »repræsenterer de 53 procent amerikanerne, som betaler føderale indkomstskatter«, forklarede nogle af bagmændene til avisen Washington Post i går.
Ideen er udtænkt af den kendte Tea Party-aktivist, journalist og blogger Erick Erickson, der også har grundlagt bloggen RedState.org. De 53 procent betaler skat, »for at finansiere, at I andre kan brokke jer og protestere mod hvad som helst«, som det hedder på hjemmesiden.
På »We are the 53 percent« kan man læse det ene foto-vidneudsagn efter det andet om hårdtarbejdende mennesker, som »ikke skylder staten noget«, som »aldrig har taget imod offentlig støtte«, og som »ikke kunne drømme om at give hverken regeringen eller Wall Street skylden, hvis ikke jeg klarer mig godt«.
Som det liberale internetside Gawker skrev mandag, kunne mange af de deltagende strengt taget lige så godt befinde sig på den anden blog, da mange knokler løs i lavtlønsjob, har gæld eller kun lige kan få enderne til at mødes. Men de søger en radikalt anderledes løsning end den omfordeling af indkomst og skatteforhøjelser, som det meste af OWS efterlyser.
En fornærmelse
Noget andet, der irriterer den vidtforgrenede Tea Party-bevægelse — som fortsat er USA's mest indflydelsesrige politiske græsrodsbevægelse — er mediernes dækning af OWS. Mange medier sammenligner nemlig de to bevægelsers utilfredshed og mener, at de ligner hinanden i aktionsform og blot repræsenterer henholdsvis det borgerlige og det venstresnoede svar på de samme problemer.
Den sammenligning er ingen af bevægelserne meget for, men det Tea Party-aktivisterne, som er mest rasende.
»Om vi er fornærmede? Ja det kan du stole på, vi er. Vi har afholdt mange tusinde Tea Party-events uden en eneste anholdelse. Alt har været holdt i en fredelig, patriotisk, ikke-voldelig og sund ånd. OWS har generet mennesker på vej til deres arbejde, de har haft konfrontationer med politiet. De er blevet arresterede i hundredvis og er alt i alt en gruppe uromagere, der på det seneste er blevet forstærket med fagforeningsorganiserede bøller og professionelle ballademagere.«
»Deres mål er anarkiet. Vi har i The Tea Party Express afholdt 301 fredelige ralliessiden 2008. Vi beder en bøn, og vi reciterer altid troskabseden til det amerikanske flag og synger nationalsangen, inden vi går i gang. At sammenligne os og vore metoder med OWS er dybt misvisende,« siger den administrerende direktør for the Tea Party Express Amy Kremer.
Tea Party Express har base i Sacramento i Californien og er en af de største i den vidtforgrenede bevægelse. Organisationen har doneret store beløb til forskellige republikanske kandidater og kampagner.
Hængerøve
En anden velkendt organisation i Tea Party-familien er Freedom Works i Washington DC. Her kalder kampagnechef Josh Eboch over for Information Occupy-bevægelsen for »en samling kommunister med komplet urealistiske mål såsom fri uddannelse til alle. Disse selvretfærdige, utilfredse unge med deres hængerøvsbukser forveksler velinformeret politisk aktivisme med kedsommelige tweets, som bevidstløst fordømmer kapitalismen fra deres iPhone. De er en samling amatører, der ingen indflydelse vil få ved valget i 2012.«
På Capitol Hill er tonen mere urban, men budskabet fra republikanerne er det samme:
»Vi har at gøre med en uartikuleret hob, der udelukkende er ude på at opildne en gruppe amerikanere mod en anden,« lød det i sidste uge fra lederen af flertallet i Repræsentanternes Hus, Eric Cantor.

