Iran vil svare igen på sanktioner
Iran advarer FN om, at det vil gøre 'gengæld', hvis der kommer nye sanktioner
Irans præsident, Mahmoud Ahmadinejad, advarede tidligere i weekenden om -håndfast gengældelse- mod ethvert land, som indfører nye sanktioner.


 Iran advarede søndag om, at det "vil svare igen på en passende måde" på en ny runde af sanktioner fra FN' Sikkerhedsråd i forbindelse med Teherans omstridte atomprogram, som ifølge Vesten har til formål at skaffe præstestyret i Teheran atomvåben.
Storbritannien, Frankrig og USA presser i FN på for at få vedtaget en resolution om nye sanktioner for at øge presset på Teheran, efter at FN's Atomenergiagentur, IAEA, ikke har kunnet bekræfte, at det iranske atomprogram har et fredeligt sigte.
"I tilfælde af, at en ny resolution bliver vedtaget, så vil vi komme med en passende handling. Vi vil give meddelelse om vores beslutning på det rigtige tidspunkt alt efter indholdet i resolutionen," sagde talsmanden for Irans udenrigsministerium, Mohammad Ali Hosseini.
Håndfast gengældelse
Irans præsident, Mahmoud Ahmadinejad, advarede tidligere i weekenden om "håndfast gengældelse" mod ethvert land, som indfører nye sanktioner. Han sagde, at "Iran spøger ikke".
"De kan vedtage resolutioner i 100 år, men det vil ikke ændre noget," erklærede præsidenten på det statslige tv.
Iran har ikke nærmere angivet, hvilken form for gengældelse der tænkes på. IAEA sagde i en ny rapport fredag, at der er kommet mere gennemsigtighed i de iranske atomplaner, men at der er stadig tvivl om, hvorvidt programmet har til formål at udvikle atomvåben.
"Der mangler troværdige svar fra den iranske ledelse om efterretninger om sprængstof og missilmodeller, der kan bruges til at fremstille atombomber," udtalte IAEA.
USA's udsending ved IAEA-hovedkvarteret i Wien, Gregory Schulte, sagde, at de iranske aktiviteter fortsat er genstand for alvorlig bekymring.
"Iran har tilsidesat en ny mulighed for at samarbejde helt og fuldt med IAEA," fastslog Schulte og understregede, at den iranske ledelse havde haft muligheden for at genvinde den internationale tillid.
Repræsentanter for seks stormagter mødes i dag i Washington for at diskutere næste internationale skridt over for Iran. FN's Sikkerhedsråd har allerede i to omgange indført sanktioner mod Iran i atomstriden.


