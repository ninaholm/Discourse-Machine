Når økonomernes teorier skader økonomien
I 50 år har Milton Friedmans ideer påvirket økonomisk politik uden at give de ønskede resultater. I en ny bog gør kommentatoren Jeff Madrick op med ikonet og undrer sig over, hvorfor økonomen, der fik ret, J.M. Keynes, ikke er blevet rehabiliteret


 Det var den britiske filosof Adam Smith, der midt i Oplysningstiden fremlagde den elegante og enkle teori, at et marked for økonomiske transaktioner altid vil befinde sig i ligevægt uden statens indblanding. En sælger og en køber kan selv komme frem til, hvad den ideelle pris på produktet bør være, mente filosoffen.
Men det krævede ifølge Smith fuld gennemsigtighed. Hver part skulle sidde inde med tilstrækkelige oplysninger til at træffe den korrekte beslutning. Ellers ville markedet ikke være i perfekt ligevægt.
Det krav har imidlertid vist sig at være umuligt at opfylde i den virkelige verden.
Ikke desto mindre har økonomer siden Smith været dybt påvirket af princippet, der er kendt som markedets ’usynlige hånd’, skriver den økonomiske kommentator Jeff Madrick i sin nye bog, Seven Bad Ideas – How Mainstream Economists have Damaged America and the World.
»Min hovedanke mod langt de fleste akademiske økonomer er, at de forfægter ideer, som gang på gang viser sig ikke at virke efter hensigten. Hvordan kan det være? Jeg tror, det skyldes al den tid og de midler, de lægger i at forske, og ønsket om at værne om fagets renommé som en ægte videnskab,« siger Madrick.
»I stedet for at finde beviser for deres ideers gyldighed bliver ideerne ophøjet til doktriner. Nogle går så langt, at de skaber kriterier for afprøvelse af deres ideer, som giver indtryk af, at de virker.«
I bogen gør Madrick op med syv ideer, som ortodokse økonomer – altså mainstream-tænkere – fortsat tror på til trods for eksistensen af empiriske fakta, der enten trækker fra i den endelige udregning eller simpelthen modbeviser deres teorier.
Bogen er skrevet kort og koncist og har fået stor ros hos anmelderne, vigtigst fra nobelpristageren Paul Krugman, der er klummeskriver for The New York Times.
I velhavernes tjeneste
Madrick understreger, at det næppe er et tilfælde, at mange af de ideer, som mainstream-økonomer i USA fører frem, gavner de velhavende amerikanere, de store koncerner og bankerne på Wall Street.
»Der går en direkte linje fra Smiths idé om ’den usynlige hånd’, der skaber en perfekt ligevægt på markederne, til modstanden mod at lade staten regulere den finansielle sektor. Finansøkonomer mente, at ’den usynlige hånd’ ville regulere finansmarkedet,« siger han.
Men det endte med det store krak på Wall Street i 2008 og den dybeste og længste økonomiske recession siden 1930’erne.
Ifølge Madrick er problemet ikke kun økonomernes fejlagtige opfattelse af deres fag som en videnskab. Han påviser også en bred accept af økonomiske aktiviteter, der strider mod det knæsatte princip om ’den usynlige hånd’.
»I årevis foregik handel med de såkaldte derivativer på Wall Street i hemmelighed. Det strider mod princippet om, at markedet kun fungerer perfekt, dersom alle har fri adgang til oplysninger om finansproduktet. Det er hyklerisk, at finansøkonomer så gennem fingre med den hemmelige handel,« siger den amerikanske økonom.
Et andet illustrativt eksempel med vidtrækkende konsekvenser for økonomien er den inflationsbekæmpende politik, som centralbanker og regeringer har ført siden de voldsomme prisstigninger i forbindelse med de to oliekriser i 1970’erne.
»Det er oplagt, at man i 1980’erne blev nødt til at hæve renten for at bringe priserne ned i et lavere leje. Men så sætter man vilkårligt et inflationsmål på to procent uden at have noget bevis for, at det er et ideelt leje for økonomien. Herefter blev lav inflation til en doktrin, der medvirker til at presse lønningerne ned, og som skaber relativ høj ledighed,« påpeger Jeff Madrick.
Skurken Friedman
Den store skurk i Madricks beretning er den amerikanske økonom Milton Friedman, hvis teoretiske udredninger var lige så elegante og tilsyneladende universelt gyldige som hans idols, Adam Smith. Der var blot en hage – de holdt ikke stik. Men det var Friedman inderligt ligeglad med, skriver Madrick. Den store økonom indrømmede sjældent at have taget fejl.
Men fordi politiske beslutningstagere enten lytter til økonomiske rådgivere, som var de orakler, eller vælger og vrager mellem deres råd alt efter deres ideologiske overbevisning eller politiske dagsorden, kan teorierne have en ekstremt skadelig effekt på økonomien og almindelige menneskers tilværelse.
Det er den mest chokerende konstatering i Jeff Madricks bog. Økonomer foregiver at vide bedst under dække af en videnskabelig gyldighed. Når det så går galt, kan vælgerne smide politikerne på porten, men den økonomiske visdom synes at forblive uberørt af de dårlige resultater. Nogle økonomer reviderer deres doktriner, andre nægter at gøre det.
»En af de mest besynderlige ting er, at Friedman stadig har så stor indflydelse på økonomernes tænkning til trods for de mange skæbnesvangre fejltagelser,« siger Jeff Madrick.
»Hans store konkurrent i det 20. århundrede, den britiske økonom John Maynard Keynes, burde for længst være blevet rehabiliteret af mainstream-økonomer. Selv efter præsident Barack Obamas stimulus-pakke i 2009, der reddede tre mio. job og USA’s økonomi fra en længere recession, er Friedmans konservative ideer stadig mere udbredte end Keynes’. Det er ikke alene uforståeligt, det er utilgiveligt.«

