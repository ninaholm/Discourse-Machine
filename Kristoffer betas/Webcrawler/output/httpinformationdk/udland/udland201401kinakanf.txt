Kina kan nu finde vej med deres egen GPS
Kina har etableret sit eget satellitstyrede navigationssystem, der er et stort skridt i forsøget på at gøre landet uafhængig af – og samtidig udfordre – USA’s teknologiske dominans. Det kan få stor betydning både militært og kommercielt
 
	Kina har indtil videre sendt 16 satellitter i kredsløb til at understøtte deres nye stolthed, Beidou eller Compass, der et alternativ til GPS-systemet. Her er nok en satellit klar på Jiuquan Satellitaffyringcentret i Gansu-provinsen.


 
	Det bruges i dag til alt fra missiler og containerskibe og til biler og smartphones.

	I snart flere årtier har USA sikret sig en vigtig strategisk position gennem sin kontrol med det satellitstyrede navigationssystem GPS. Men nu er der kommet en ny udfordrer. Mens interne skænderier i adskillige år har forsinket lanceringen af EU’s selvstændige navigationssystem Galileo, har Kina overhalet alle indenom og fået sit eget system op at køre.

	Det kinesiske projekt, under navnet Beidou Navigation Satellite System, kan få stor betydning både militært og kommercielt.

	»Oprettelsen af Beidou-netværket vil løse landets sikkerhedsproblemer, inklusiv økonomisk sikkerhed og samfundssikkerheden generelt,« sagde Ran Chengqi, talsmand for Beidou og leder af Kinas Satellite Navigation System, for nylig.

	»Der er naturligvis tale om en kombineret militær og civil infrastruktur.«

	Beidou har nu 16 satellitter i kredsløb om Jorden, som allerede i store dele af Asien tilbyder en præcis beregning af geografisk placering.

	Siden sidste måned har systemet været i stand til at dække et stort trekantsområde, der strækker sig fra Indien til Nordsibirien og ned til Australien.

	Det er planen, at Beidou skal være globalt dækkende inden 2020 – til den tid vil systemet have 30 kinesiske satellitter til rådighed. Ifølge kinesiske statsstyrede medier, ser landets generaler Beidou det som afgørende for Kinas militære udvikling. Systemet stiller et præcist navigeringssystem til rådighed for landets stadig stærkere militær, hvilket er af vital betydning for styringssystemer til de missiler, krigsskibe og militærfly, som er med til at styrke Kinas status som stormagt.

	Uafhængighed

	Men vigtigst er det, at det er Kinas eget navigationssystem. Hidtil har Folkets Befrielseshær været afhængig af det amerikanske GPS-system.

	USA’s kontrol giver Pentagons generaler muligheden for i krigssituationer at gøre systemet mindre nøjagtigt eller helt utilgængeligt for alle andre end det amerikanske militær. Det kan reelt gøre Kinas hær blind.

	»Kinas afhængighed af udenlandske satellitstyrede navigationssystemer er nu fortid,« skrev det officielle kinesiske nyhedsbureau Xinhua for nylig.

	»En ny epoke med Kinas Beidou-system har set dagens lys.«

	Beidou-projektet, der har fået sit navn efter det kinesiske navn på Karlsvognen, giver også Beijing en god portion prestige. Det viser landets tekniske kunnen, og at Kina på dette område er ved at opnå lighed med USA – og er foran Europa.

	Kinas opbygning af eget navigationssystem kommer samtidig med, at Beijing på andre områder også afsøger muligheder for at være mindre afhængig, og dermed mindre sårbar, af teknologier kontrolleret af USA. Kina har eksempelvis på det seneste diskuteret muligheden med Brasilien, Rusland, Indien og Sydafrika – de såkaldte BRIKS-lande – om at oprette et nyt internetsystem, hvis kabler vil blive holdt adskilt fra det amerikanskkontrollerede internet – og dermed potentielt gøre det sværere for USA at overvåge landenes internettrafik.

	Kommercielle muligheder

	Kinas gevinst ved Beidou-projektet er dog ikke kun af militærstrategisk art. Regeringen i Beijing ser også store kommercielle muligheder på det hurtigt voksende marked for navigationssystemer til bl.a. biler og mobiltelefoner.

	Ifølge den statskontrollerede avis China Daily godkendte regeringen i sidste måned en målsætning om, at Beidou skal sætte sig på 60 procent af markedet i Kina for navigeringsservice, og at navigeringsindustrien skal op på en samlet værdi af over 360 mia. kr.

	I løbet af i år vil de første smartphones komme på gaden i Kina, hvor GPS-modtageren er fjernet og i stedet erstattet af den billigere chip fra den kinesiske konkurrent.

	»Min optimistiske forventning er, at Beidou i 2015 vil stå for 30 procent af det globale navigationsmarked,« siger Ran Chengqi fra Beidou-projektet.

	Kinas regering opmuntrer andre lande i Asien til at gøre brug af Beidou, eller Compass, som det vil blive kendt på det internationale marked, og tilbyder navigationssystemet gratis, ligesom USA gør med sit civile GPS-netværk.

	Begge lande reserverer dog de mere præcise navigeringssignaler, som deres respektive systemer muliggør, til deres eget militær. Ifølge kinesiske medier begyndte Pakistan, Thailand, Laos og Brunei med at bruge det kinesiske system sidste år.

	Kina igangsatte så småt arbejdet på Beidou omkring årtusindeskiftet, men begyndte i 2003 også at deltage i udviklingen af EU’s Galileo-projekt. Kina forlod dog samarbejdet få år senere, efter EU-lande havde udtrykt mistro over for Kinas motiver og samtidig på grund af kinesisk skuffelse over, at interne stridigheder blandt europæerne forsinkede projektet. Galileo, der skal konkurrere med USA’s GPS, Ruslands Glonass og nu kinesiske Beidou, skulle oprindeligt have været oppe og køre allerede i 2008, men forventes nu først at være driftsklar næste år – og fuldt udviklet i 2020.

