Amerikanerne bekymrer sig over Foghs fravær på klimamøde
USA's tidligere klimaforhandler kalder statsministerens mulige tilbagetræden et 'tilbageslag' for udsigterne til en klimatraktat. Andre kilder mener, at der er bred opbakning i Washington til danskerens kandidatur til NATO-posten. Det Hvide Hus tier stadig


 BOSTON - Anders Fogh Rasmussen synes at nyde bred politisk støtte i Washington for sit mulige kandidatur til NATO's toppost, men samtidig vækker det ikke så lidt bekymring, at den danske statsminister derved frasiger sig rollen som vært og leder af FN's klimatopmøde i København i december.
"Det er lidt af et tilbage-slag for klimatopmødet, fordi Rasmussen er så engageret og vidende om emnet. Han kunne klart have spillet en katalytisk rolle," siger Stuart Eizenstat, tidligere vice-udenrigsminister og USA's chefforhandler under klimatopmødet i Kyoto, til Information.
Men samtidigt tilføjer Eizenstat: "På den anden side er Danmark i besiddelse af en sværm af kompetente folk på klimaområdet, og jeg er da overbevist om, at Rasmussens efterfølger vil være hurtig til at sætte sig ind i sagerne." Efter alt at dømme har den nye amerikanske regering endnu ikke haft tid til at tage stilling til, hvem USA vil støtte som efterfølger til NATO's siddende generalsekretær, hollænderen Jaap de Hoop Scheffer. Det bekræftede vicepræsident Joseph Biden under et møde i Bruxelles i går med NATO's ambassadører.
"Vi mener, det børe være et princip, at alle medlemsstater kan byde ind på posten, men vi har endnu ikke taget stilling," sagde en diplomatisk Biden.
Krigsindsats tæller
Ingen har formelt erklæret sit kandidatur. Men det antages for givet, at forsvarsministrene i Canada, Norge og Polen er interesserede. Ingen af dem nyder dog opbakning fra de tre største NATO-lande i Europa - Storbritannien, Frankrig og Tyskland - hvilket statsminister Fogh Rasmussen tilsyneladende gør. Det har diplomatiske kilder i Tyskland og Storbritannien i hvert fald sagt i de sidste par dage til Süddeutsche Zeitung og The Financial Times.
Den tidligere amerikanske viceforsvarsminister Lawrence Korb anser det for usandsynligt, at Obama-regeringen vil afvise en kandidat, som har uformel støtte fra NATO's tre toneangivende medlemsstater i Europa.
"Hertil skal man lægge, at Obama-regeringen har stærkt behov for en NATO-leder med Rasmussens statur og forbindelser. På grund af Danmarks indsats i Irak og Afghanistan vil han kunne blive en effektiv fortaler for udsendelsen af flere europæiske NATO-soldater til kampzonen i Afghanistan," siger Korb, seniorstipendiat i den Demokratisk tænketank Center for American Progress, til Information.
"Hvis europæiske NATO-nationer ikke er villige til at gøre mere i Afghanistan, kan det blive svært for præsident Obama at overtale den amerikanske befolkning til at sende flere soldater til Afghanistan. Så fra et amerikansk synspunkt virker Rasmussen som et perfekt valg. Man kan blot håbe, at han tager imod tilbuddet," siger Korb.
En ordknap Fogh
På sit ugentlige pressemøde i går var statsministeren ikke til at stikke i. Mens han ved tidligere lejligheder har kaldt et kandidatur til NATO-posten for 'hypotetisk', gik han lidt videre på sit ugentlige pressemøde i går.
"Jeg vil gerne starte det her pressemøde med at gøre det klart, at jeg ikke besvarer spørgsmål om det emne i dag," forsøgte han - men det afholdte ikke pressen fra at prøve alligevel. Herefter måtte en presset statsminister flere gange gentage, at "jeg har ikke mere at sige", "jeg henholder mig til, hvad jeg tidligere har sagt" og endda også til de internationale medier, at "I have no comment what so ever at this stage."
Information kontaktede mandag og i går en talsmand i Det Hvide Hus med flere detaljerede spørgsmål i sagen, men havde endnu ikke i går fået svar på henvendelsen.
Den amerikanske miljøbevægelse er blevet taget på sengen af nyheden om Fogh Rasmussens mulige opgivelse af sin statsministerpost pr. 1. august. 
"Det er en alvorlig sag og et tilbageslag, fordi han har været så stærkt engageret i processen. Nogle gange kan en stærk vært - der svæver over vandene - hjælpe med at få istandsat sideordnede aftaler. I Kyoto fik vi f.eks. Rusland til at underskrive traktaten mod et løfte om at komme ind i WTO," siger en førende skikkelse i USA's miljøbevægelse, der ønsker at være anonym.
Men Stuart Eizenstat peger på, at værtslandet Japan rent faktisk førte en lav profil på Kyoto-mødet. 
"Jeg går ud fra, at nøglespillerne bliver FN's klimaforhandler, Yvo de Boer, og lederne af delegationerne fra USA, EU og Kina. Hertil kommer, at Danmarks lederrolle muligvis kan blive forplumret af dets medlemskab af EU-delegationen," siger han.
Tro på Hedegaard
Annie Petsonk, international advokat for Environmental Defense Fund, siger til Information, at hun tror på fremskridt ved mødet i København. 
"Connie Hedegaards og hendes holds beslutsomhed og lederskab giver Danmark evnen til at tage to skridt frem for at overkomme dette tilbageskridt. Og vi bliver i alle tilfælde nødt til at sætte lid til andre mekanismer for at bevare og øge fremdriften til sikring af en traktat i København."
Petsonk refererer bl.a. til den gruppe af store og mellemstore CO2-udledere, som tidligere præsident George W. Bush indkaldte til et klimamøde i Washington sidste år. Denne helt uformelle gruppering - Major Economies Meeting (MEM) - håber Obama-regeringen at puste liv i i de næste måneder.
Et muligt alternativ til MEM er dannelsen af en hel ny international klimagruppe E8, inspireret af G8 og G20-gruppen. 
Forslaget stammer fra USA's nyudpegede klimaforhandler Todd Stern, der sidste år fremlagde en skitse til en E8-gruppe bestående af USA, EU, Kina, Japan, Indien, Brasilien og Sydafrika. 
E8-gruppen kan muligvis få sin debut i forbindelse med et minitopmøde om klima og energi, som FN's generalsekretær, Ban ki-Moon, forsøger at arrangere i New York i slutningen af marts. 
I går skulle FN-chefen træffe præsident Barack Obama i Det Hvide Hus for at diskutere klimatopmødet og Sudan.


