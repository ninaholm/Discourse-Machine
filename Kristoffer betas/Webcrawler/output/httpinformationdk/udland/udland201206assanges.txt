Assanges støtter frygter ’det barbariske’ Sverige
Nu da Julian Assange snart ikke har flere juridiske muligheder for at undgå en udlevering til Sverige i sexsag, fortsætter Wikileaks-støtter med at hævde, at Sverige er den direkte vej til en langt mere alvorlig skæbne i USA. Men ifølge svenske eksperter er det langtfra så enkelt


 I halvandet år har Wikileaks-stifteren Julian Assange af al magt forsøgt at undgå en udlevering til Sverige, der ønsker ham afhørt i en sag om seksuelle krænkelser af to kvinder. Beskyldninger, han selv hævder, er pure opspind.
I onsdags tabte han sagen om udlevering ved den britiske højesteret, og det er kun på grund af en teknisk juridisk indsigelse, der forsinkede sagens afslutning i yderligere to uger, at han ikke allerede er på vej til afhøring i Sverige.
Assange har brugt millioner på sit forsvar i England for at undgå udlevering. Alligevel er det ifølge Assange og hans støtter slet ikke den svenske sexsag, der er det reelle problem, men en mulig yderligere udlevering fra Sverige til USA.
Selv om der ikke formelt er rejst nogen anklage mod Assange i USA, er hans støtter overbevist om, at det kun er et spørgsmål om tid, før de kommer frem officielt.
Beviserne herfor finder de i lækkede e-mail fra den amerikanske efterretningsvirksomhed Stratfor, hvori Stratfors vicepræsident for efterretninger, Fred Burton, omtaler, at USA allerede »har et fortroligt anklageskrift mod Assange«.
Undertrykkende
Selv om de lækkede Stratfor-e-mail absolut ikke er den mest troværdige kilde, hævder Wikileaks-støtterne blandt andet på den baggrund, at sagen i Sverige er en ren skinmanøvre for det reelle komplot, der kan få langt mere alvorlige konsekvenser for Wikileaks-stifteren Julian Assange end de småting, han risikerer i den svenske sag.
»Hvis et anklageskrift er blevet udstedt i hemmelighed, kan Assange finde sig selv i amerikansk varetægt, kort efter han er landet i Sverige. Han kan blive sigtet for spionage og kan få livstidsfængsel eller blive henrettet,« skriver Amy Goodman, nyhedsvært på det amerikanske venstreorienterede medie Democracy Now i et indlæg i The Guardian.
Ifølge Glenn Greenwald, der er advokat, blogger på Salon.com og dedikeret Assange-støtte, er der oplagte grunde til, at USA venter med at få Assange udleveret, til han lander i Sverige:
»Man kan frygte, at den ekstraordinære indsats, der er blevet gjort for at få Assange til Sverige bare har været et påskud for at få ham udleveret til USA. Det ville Storbritannien have meget svært ved at gøre af en lang række grunde, men Sverige kan meget nemt blive overbevist eller truet til at udlevere ham,« siger han og betegner de svenske regler for varetægtsfængslinger som »undertrykkende grænsende til det barbariske«.
Begge fremhæver de, at Storbritannien er et større land, der har både tradition for og bedre muligheder for at nægte USA sin vilje.
En logik, der blankt afvises af blandt andre den amerikanske ambassadør i Australien, Jeffrey Bleich, der også benægter at USA overhovedet er interesseret i Assange.
»Det er ikke noget, som USA bekymrer sig om eller involverer sig i. Og ærligt talt: Hvis Assange er i Sverige, er der langt mindre robuste udleveringsaftaler, end der er mellem Storbritannien og USA,« siger han til den australske radio ABC.
Mere kompliceret end som så
Ifølge flere svenske eksperter er en eventuel videreudlevering da heller ikke så enkel, som Julian Assange og hans støtter giver udtryk for.
Lektor i jura på Lunds Universitet Christoffer Wong har fulgt Assange-sagen tæt og betegner det ifølge svt.se som usandsynligt, at Assange vil blive udleveret fra Sverige til USA. Eftersom Assange udleveres fra Storbritannien til Sverige på en specifik anklage om seksuelle overgreb, er det ifølge svensk lovgivning ikke så enkelt at udlevere ham til et tredje land på baggrund af en helt anden anklage, vurderer han.
»Storbritannien skal acceptere, at han videreudleveres. Og for at de kan det, skal det afprøves ved en retslig proces i Storbritannien,« siger Christoffer Wong, der bakkes op af den svenske statsadvokat Nils Rekke.
»Skulle Assange blive udleveret til os, er vi ikke frie til at gøre, hvad vi vil. Det bliver i så fald en trepartsdiskussion, hvor også Storbritannien skal samtykke,« siger han til svd.se.
Selv hvis briterne skulle acceptere det, er der flere andre ting, der skal falde i hak før en udlevering kan finde sted. For det første skal Assange tiltales i USA for et forhold, der giver to års fængsel i både Sverige og USA, derefter skal den svenske højesteret tage stilling til, om en udlevering holder juridisk. Hvis Højesteret siger nej, er en udlevering udelukket, men selv hvis retten accepterer udlevering, er der stadig den svenske regering tilbage som sidste forhindring.
»I sådan et tilfælde er det op til regeringen, der kan sige nej til at udlevere Assange, på trods af at der ikke findes nogle juridiske forhindringer. Regeringen kan af politiske årsager sige nej til at udlevere Assange til USA,« vurderer Christoffer Wong.

