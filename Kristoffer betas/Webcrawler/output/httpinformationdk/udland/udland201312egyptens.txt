Egyptens kvinder straffes for at kræve deres ret
En prekær sikkerhedssituation og udbredt straffrihed for voldtægtsforbrydere har gjort livet farligt for de af Egyptens kvinder, som deltager aktivt i det politiske liv. Eksperter ser volden som en modreaktion på den øgede bevidsthed om kvinders rettigheder
En kvinde løfter en kniv under protesterne mod præsident Mursi i sommers. De egyptiske kvinder har været udsat for forfærdelige overgreb under demonstrationerne, og myndighederne gør ikke rigtig noget for at ændre landets forfærdelige voldtægtsstatistik.


 
	»Deres hænder var overalt på min krop, under mit iturevne tøj. Igen blev mine bukser og mit undertøj voldsomt revet ned, hvorpå flere mænd stak deres fingre op i mig på samme tid. Jeg faldt til jorden, og mændene hev mig op ved håret, benene og armene, mens de fortsatte med at voldtage mig«.

	Historien er ’C’s – en af de utallige egyptiske kvinder, der har gennemlevet at blive slået, sparket, raget på, fået sit tøj revet af og voldtaget af store grupper af mænd på eller i nærheden af Tahrirpladsen i Kairo efter præsident Mubaraks fald i januar 2011.

	»Seksuelle overgreb på kvinder i det offentlige rum er blevet en konstant faktor. Det rammer alle kvinder – men i særdeleshed de kvinder, som deltager i demonstrationer og opholder sig i større forsamlinger,« siger Hind Ahmed Zaki, der er ph.d.-studerende ved University of Washington i Seattle, hvor hun forsker i kvinders rettigheder i Egypten.

	Hun er tillige aktiv i kvinderettighedsbevægelsen i landet og anser stigningen i overgreb som en reaktion på de egyptiske kvinders øgede vilje til at kæmpe for deres rettigheder:

	»Det er en uforudset konsekvens af, at kvinder i højere grad indtager det offentlige rum. Den offentlige sfære har traditionelt set været betragtet som mandens sfære, og som kvinde skal du på en eller anden måde retfærdiggøre din tilstedeværelse her.«

	Hind Ahmed Zaki peger desuden på den prekære sikkerhedssituation, den mangelfulde lovgivning samt myndighedernes manglende vilje til at efterforske voldtægtssagerne som årsag til de uhørt høje voldtægtsstatistikker.

	Også Mariam Kirollos, medstifter af organisationen OpAntiSH – Operation Anti Sexual Harassment and Assault – der er til stede ved store demonstrationer på Tahrirpladsen og som forsøger at intervenere, når en kvinde bliver udsat for overgreb, mener, at volden bliver brugt som et våben til at afholde kvinder fra at kræve deres ret:

	»Det er en taktik, regeringen bruger til at marginalisere kvinder og holde dem væk fra den politiske scene og den offentlige sfære,« siger hun.

	I de ti dage i juli i år, hvor urolighederne var størst omkring præsident Mursis fald, fik OpAntiSH således 186 opkald til deres hotline fra kvinder, der var i problemer på Tahrirpladsen. OpAntiSH nåede frem til 120 af dem. Dertil kommer de sager, som ikke blev indberettet.

	Ikke som din eller min datter

	’C’ ønsker at optræde anonymt af hensyn til sit eget og sin families omdømme, men flere kvinder er begyndt at stå frem med deres historier.

	En af dem er 30-årige Yasmine El-Baramawy, der i november sidste år blev udsat for et 70 minutter langt overgreb begået af dusinvis af mænd. Hun fik revet alt tøjet af, blev trukket hen ad gaden og smidt op på en bil og kørt til en afsidesliggende bydel, hvor mændene forgreb sig på hende på skift, mens andre mænd kiggede på uden at gøre noget. Selvom hun efterfølgende fandt bilen og fotograferede sine egne blodpletter på køleren som bevismateriale, er ingen blevet anholdt i sagen.

	Og efter en demonstration i forbindelse med kvindernes internationale kampdag i 2011 tilbageholdt militæret 17 kvinder, som de torturerede og udsatte for overgreb. Da en af kvinderne efterfølgende stod frem, forsvarede den dengang højtstående general Abdul Fattah al-Sisi – i dag hærens øverste leder og manden, der i juli væltede præsident Morsi – overgrebene med, at disse kvinder »er ikke som din eller min datter. Det her er piger, der har overnattet i telte med mandlige demonstranter«.

	Ifølge en omfattende undersøgelse af forholdene i de arabiske lande for nylig udgivet af menneskerettighedsorganisationen Thomas Reuters Foundation er Egypten det absolut værste land for kvinder i regionen. Øverst på listen over årsager til den nedslående sidsteplads er Egyptens rodfæstede seksuelle chikane og vold mod kvinder.

	En FN-rapport fra april i år konstaterede således, at 99,3 procent af alle kvinder og piger i Egypten er blevet udsat for seksuel chikane eller overgreb én eller flere gange i deres liv. Særligt voldsomt gik det for sig under de voldsomme uroligheder i dagene omkring 3. juli i år, hvor præsident Mohamed Mursi blev væltet.

	Ifølge Human Rights Watch blev mere end 90 kvinder voldtaget eller udsat for seksuelle overgreb på dagen for Morsis afsættelse.

	Brutal, systematisk, epidemisk

	Volden, der ifølge efterretninger fra menneskerettighedsorganisationer er steget eksplosivt de seneste tre år, beskrives som epidemisk, systematisk og mere brutal end nogensinde. Systematisk fordi, selvom hver eneste sag kan karakteriseres ved sine egne grusomme detaljer, synes det at være det samme mønster, der går igen fra overgreb til overgreb.

	»De fleste af angrebene viser, at der er tale om fuldt ud organiserede forbrydelser,« siger Fathi Farid, talsmand for den lokale aktivistgruppe I Saw Harrasment, til al-Jazeera.

	Han beskriver, hvordan masseovergrebene begynder med, at fem-seks mænd danner en tæt cirkel omkring et offer, mens de befamler hendes krop og river hendes tøj af. De råber samtidig højlydt, at de beskytter offeret, for at forhindre, at nogen forsøger at trænge ind og hjælpe kvinden.

	»Cirklen svulmer øjeblikkeligt op til dusinvis, der alle skiftes til at krænke offeret, mens hendes råb om hjælp overdøves af deres,« fortæller han.

	Mariam Kirollos er selv blevet udsat for overgreb under hjælpeaktioner med OpAntiSH på Tahrirpladsen og er i dag så traumatiseret, at hun tager en omvej, hvis hun skal forbi den berygtede plads. Alligevel var hun til stede den 3. juli, da Mursi blev væltet. Som en del af gruppens interventionsenhed.

	»Vi er nødt til det. Det hjælper ikke, at vi gemmer os i vores huse og aldrig kommer ud. Jeg kræver min plads; jeg er ligeså meget en egypter og har lige så meget ret til dette land som mændene. Det næste er, at de prøver at afholde mig fra at gå på gaden, gå på arbejde. Hvis jeg bøjer mig, så vinder de.«

