Virkeligheden løber foran COP21-forhandlerne
Der er overrumplende fart på de grønne, klimavenlige projekter og alliancer rundt om i verden, afslører nye præsentationer under klimamødet i Paris. Men det gør ikke forhandlingerne uinteressante – en evt. dårlig klimaaftale kan f.eks. sætte den lovende udvikling tilbage
Med solenergi kan en fattig kenyansk bondes årsindkomst stige fra hidtil 600 dollar til 18.000 dollar. Overført til det samlede Afrika illustrerer det, hvordan adgang til vedvarende energi kan betyde markant udvikling på et kontinent, hvor 640 mio. mennesker ikke har strøm.


 Man kunne næsten blive i tvivl: Er det overhovedet nødvendigt at føre forhandlingerne til ende her på COP21 i Paris?
Bedømt på syndfloden af nye konkrete projekter, løfter, tilkendegivelser og samarbejdsinitiativer om vedvarende energi og energieffektivisering synes den grønne omstilling nu selvkørende i store dele af verden. Man fristes til at se en forpligtende global klimaaftale – hvis den landes på fredag – som blot en formalitet, en institutionel bekræftelse af det spor, den globale økonomi faktisk er slået ind på.
I går var Energiens dag i COP21-centret Le Bourget uden for Paris. Koordineret af den peruanske og franske regering under den såkaldte Lima-Paris Action Agenda brugte en lang række ministre og repræsentanter for internationale institutioner, virksomheder, byer, tænketanke og ngo’er dagen på at præsentere og diskutere en omfattende liste af nye samarbejdsinitiativer om omstillingen til grønne, klimavenlige energisystemer.
»Jeg er helt rundt på gulvet over selve mængden af løfter, der er afgivet,« sagde Nick Nuttall, talsmand for FN’s Klimasekretariat, ved dagens begyndelse.
Og Verdensbankens vicepræsident og chef for FN’s Sustainable Energy for All-projekt, Rachel Kyte, udtrykte, hvad mange oplever i Paris:
»Dette er, hvad der adskiller denne COP fra, hvad jeg hidtil har oplevet: Investeringerne bliver faktisk foretaget. Investorerne reagerer på, at f.eks. solenergien de seneste år er faldet 70 pct. i pris og nu er konkurrencedygtig i store dele af verden.«
Det blev bekræftet af Adnan Amin, generaldirektør for FN’s International Renewable Energy Agency (IRENA):
»El produceret med sol og vind er i dag konkurrencedygtig på nettet i 26 lande. Sidste år skete der en vækst på 18 pct. i investeringerne, selv om omkostningerne er faldet dramatisk.«
Altså: Jo billigere den vedvarende energi bliver, desto mindre skal der investeres for at opnå samme ny kapacitet – ikke desto mindre vokser investeringernes omfang voldsomt.
Den afrikanske plan
Et af de steder, hvor det nu begynder at rykke, er Afrika, kontinentet, hvor 640 millioner mennesker stadig ikke har adgang til elektricitet. Egyptens miljøminister, Khaled Fahmy, præsenterede i går det ny Africa Renewable Energy Initiative, der skal sikre mindst 10.000 megawatt ny vedvarende energikapacitet inden 2020 samt hele 300.000 megawatt inden 2030 – det dobbelte af Afrikas samlede elproduktion i dag.
»Målet er, at vi skal øge andelen af mennesker, der har adgang til el, fra i dag 32 pct. til 72 pct. i 2030,« sagde Khaled Fahmy.
Ifølge miljøministeren fordrer projektet investeringer på 10 milliarder dollar i den første fase frem til 2020 – heraf har man selv indtil videre mobiliseret de fem via African Development Bank.
»Vi vil gøre vor del, men vi har brug for økonomisk støtte fra andre. Vi har også brug for overførsel af knowhow.«
I søndags gennemførtes i den anden ende af Paris det såkaldte World Climate Summit, arrangeret i fællesskab af det danske World Climate Ltd og Mandag Morgens grønne flagskib Sustaina, og en af finalisterne til at modtage årets Sustainia-pris, Samir Ibrahim fra det lille New York-firma SunCulture, fortalte, hvordan man hjælper fattige småbønder til øget udbytte og indkomst via solceller som elforsyning til simple drypvandingssystemer.
»Men løsningerne findes ikke i behagelige kontorer i New York eller Paris. De findes ved at lytte til og samarbejde med de underprivilegerede,« sagde Samir Ibrahim, hvis koncept først begyndte at virke, da han spurgte bønderne selv, hvad de egentlig behøvede for at få tingene til at fungere.
Den simple adgang til el fra solen og dermed til billig kunstvanding og øget landbrugsudbytte kan ifølge SunCulture-chefen øge en fattig kenyansk bondes årsindkomst fra hidtil 600 dollar til 18.000 dollar. Overført til det samlede Afrika illustrerer det lille projekt, hvordan adgang til vedvarende energi kan betyde markant udvikling og velstandsløft uden at belaste det globale klima.
Mandagens konference om den klimavenlige energi bød også på præsentation af Indiens International Solar Alliance, hvor u-lande i de tropiske og subtropiske egne vil hjælpe hinanden til at drage nytte af det meget solskin på deres breddegrader. Samt de små østaters ’fyrtårnsinitiativ’, SIDS, hvor indtil videre 29 af de ofte klimasårbare nationer arbejder sammen om at omstille fra fossil til vedvarende energi – 18 af østaterne har deres køreplan for omstillingen klar.
Virksomheder rykker
Men også mange af denne verdens store virksomheder er ved at omstille. Steve Howard, bæredygtighedschef for IKEA-koncernen, fortalte om det såkaldte RE100 initiativ, søsat af IKEA og genforsikringsgiganten Swiss Re og i dag forvaltet af The Climate Group. Her er ambitionen at stille om til 100 pct. vedvarende energi i elforsyningen.
»I dag har 53 store multinationale virksomheder forpligtet sig på dette mål,« sagde Steve Howard.
Senest tilkommet er bl.a. BMW, Coca-Cola, Nordea og Google. Når disse 53 selskaber har nået 100 pct. vedvarende energi, vil det svare til en elproduktion som HongKong og Singapores tilsammen og sikre en CO2-reduktion på 56 mio. ton om året.
»Men vi ønsker, at hundreder, ja, tusinder af selskaber går samme vej,« sagde Steve Howard.
Hvis 1.000 af verdens store virksomheder tager udfordringen på sig og realiserer den, vil det globale drivhus blive sparet for en udledning svarende til Afrikas samlede udledninger i dag. IKEA vil selv nå målet om 100 pct. vedvarende energi i 2020 og er i dag oppe på 76 pct.
»Vi holder så meget af solenergien, at vi også er begyndt at sælge solpaneler. Det sker, at folk kommer til IKEA for at købe håndklæder og kommer ud med et solpanel.«
775 virksomheder vil spare
En række samarbejdsprojekter mellem virksomheder handler om det, der er billigere og mindst lige så virkningsfuldt for klimaet som vedvarende energi: Energieffektivisering. Altså at nedbringe energiforbruget og dermed behovet for fossil energi.
Jean-Marc Ollagnier, chef for Accenture Resources, beskrev, hvordan man er overvældet af erhvervslivets interesse for at bringe energiomkostningerne og klimabelastningen ned på én gang.
»Da vi søsatte dette initiativ, gik vi efter at få 100 virksomheder med. Efter seks måneder har 775 virksomheder forpligtet sig,« sagde han.
De 75 første virksomheder, der har sat sig kvantitative mål for energibesparelserne, vil over de næste fem år have sparet elektricitet svarende til, at man lukker Paris ned i ni måneder, fortalte Jean-Marc Ollagnier.
Der er også de virksomheder, der leverer løsningerne og har klare interesser i at lave alliancer med brugere om at energieffektivisere.
»Tag en virksomhed som Philips, der laver aftaler med hele byer om at omstille deres belysning til LED,« sagde Rachel Kyte.
En af byerne er Washington D.C., hvor Philips bl.a. vil opgradere belysningen i alle parkeringshuse med en andel i de økonomiske besparelser ved det nedsatte elforbrug som eneste betaling.
»Dette er en glimrende forretning for belysningsindustrien,« sagde Rachel Kyte.
Forkert politik kan spænde ben
Sådan fortsatte i går gennemgangen af initiativer og samarbejdsprojekter, der skal accelerere den satsning på klimavenlig energiforsyning, som allerede har betydet, at der i dag globalt investeres flere penge i vedvarende energi end i fossil energi og derfor også udbygges med mere ny elkapacitet i sol, vind, biomasse etc. end i kul, olie og gas. Mandagens daglange møde gennemgik hele 15 nye alliancer over grænserne og mellem regeringer og virksomheder, som skal sætte yderligere fart på omstillingen til en grøn, klimavenlig økonomi.
Så det kan føles, som om den faktiske udvikling har overhalet forhandlerne her på COP21, hvor landene fortsat kæmper med og mod hinanden og er i fare for at ende med laveste fællesnævner, når ugen slutter, og tiden løber ud. Og derfor er det fristende at afskrive COP-processen og læne sig op ad de lovende resultater ude i virkeligheden.
Men så enkelt er det alligevel ikke, siger folk her på stedet.
»Der er stadig en massiv risiko for, at politik spænder ben,« sagde Steve Howard i går.
For hvis ikke COP21 bekræfter den ny retning for verden, leverer finansiering til u-landenes grønne omstilling og sikrer klare rammebetingelser, kan virksomheder, investorer og andre komme i tvivl om retningen og dæmpe deres begyndende indsats for den grønne økonomi. En aftale med et langsigtet mål om f.eks. stop for udledninger i år 2100 – en af de formuleringer, der opereres med i forhandlingerne – kan angiveligt ikke bruges til noget af erhvervsfolk og investorer, hvis horisont er de nærmeste årtier.
Det såkaldte B Team af klimaengagerede globale virksomhedsledere, søsat af Virgin-koncernens Richard Branson og den tidligere Puma-direktør Jochen Zeitz, har her i Paris appelleret til de politiske ledere om at vedtage et klart og ambitiøst mål for 2050.
»I 2050 må vi gøre verden CO2-neutral. Og hvis vi f.eks. skal redde verdens koralrev, må vi virkelig sætte stop ved 1,5 graders opvarmning,« sagde Branson søndag på World Climate Summit.

