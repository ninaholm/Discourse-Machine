Ny Taleban-offensiv koster på alle fronter
Over 100 civile afghanere frygtes dræbt i det vestlige Afghanistan, mens op mod 100.000 er på flugt fra Taleban-offensiv i Pakistan. Flere tab venter forude, advarer ekspert
En afghansk dreng skubber en trillebør mellem de mange massegrave efter et amerikansk luftangreb mod byen Ganj Abad i Farah-provinsen tirsdag. Helt op mod 150 civile frygtes dræbt de voldsomme kampe mod Taleban i Afghanistan.


 Lastbiler med dusinvis af døde kvinder og børn fra landsbyen Ganj Abad blev tirsdag afleveret foran guvernør Rohul Amins kontor i Farah-provinsen i Afghanistans vestlige del. 
Helt op mod 150 civile frygtes dræbt under de seneste dages voldsomme kampe mod Taleban i Bala Boluk-distriktet i Afghanistan. Kvinderne og børnene fra Ganj Abad er formentlig blevet dræbt af amerikanske kampflys bomber, men de nærmere omstændigheder er endnu uafklarede. 
Samtidig har en storoffensiv mod Taleban i nabolandet Pakistan sendt hundredtusinder på flugt fra de Taleban-kontrollerede områder i Swat-regionen på grænsen til det østlige Afghanistan.
USA presser i øjeblikket hårdt på for at få især Pakistan til at intensivere krigen mod Taleban, men ofrene i Farah og Swat er en påmindelse om den tragiske pris, offensiven kan få, hvis det ikke lykkes at begrænse de civile tab. Præcis hvordan det kunne gå så galt, som det gjorde i Ganj Abad, er uklart. Ifølge den afghanske hær tvang Taleban landsbeboerne til at blive i de bygninger, der blev bombet, selv om hæren angiveligt forsøgte at evakuere området. 
Både Afghanistans præsident, Hamid Karzai, og den amerikanske hær i landet har iværksat undersøgelser af forløbet, men resultatet er givet på forhånd, siger Afghanistan-ekspert Peter Dahl Thruelsen fra Forsvarsakademiet:
"Uanset hvem, der har ansvaret for tabene, vil skylden falde tilbage på landets regering og de internationale styrker," siger han. 
Og det er det dybt problematiske.
"Det er præcis den slags ulykkelige begivenheder, som Taleban griber med kyshånd og vender til egen fordel. Og det er desværre præcis sådan en begivenhed, der kan få mange af dem, der ellers støtter regeringen, til at skifte side."
Pakistans balancegang
Samme vanskelige balancegang er den pakistanske regering ude i.
Også her bliver den folkelige opbakning dybt påvirket af de civile tab, som er fulgt i kølvandet på den storoffensiv, som den pakistanske hær i sidste uge indledte i Buner-distriktet og som i denne uge er fortsat ind i Swat-dalen, der det seneste år har udviklet sig til en af det pakistanske Talebans absolutte højborge. Hvor store tab, der er i forbindelse med offensiven, er uklart, men flere af de hundredetusinde flygtninge fra området, kan berette om kvinde- og børnelig, der ligger i vejkanten, halvt spist af vilde hunde.
De seneste dages civile tab udgør en dyster baggrund for præsident Obamas trepartsmøde med Karzai og den pakistanske præsident, Ali Zardari, sent i går. Forud for mødet beklagede den amerikanske udenrigsminister, Hillary Clinton, dybt de tragiske tab i Farah. 
Men det bliver næppe sidste gang, det sker, vurderer Peter Dahl Thruelsen.
En del af USA's nye Afghanistan-Pakistan strategi er netop at optrappe krigen mod Taleban, og det kommer til at koste på alle fronter. 
"Der er ingen tvivl om, at koalitionsstyrkerne er meget bevidste om at undgå civile tab. Det hører man konstant de ledende generaler understrege, og der har faktisk været en flere måneder lang periode, hvor antallet af civile ofre har været for nedadgående. Men det er klart, at når man optrapper den militære konfrontation, så stiger risikoen også for, at civilbefolkningen bliver fanget i kampene," siger han.
I et forsøg på at minimere de civile tab har NATO løbende strammet reglerne for magtanvendelse, de såkaldte Rules of Engagement, ROE. Præcis hvad der står i reglerne er en militær hemmelighed, men de indeholde bl.a. bestemmelser for, hvornår koalitionsstyrkerne må skyde mod formodede talebanere, og under hvilke vilkår, der kan anvendes flystøtte. 
Der er imidlertid ingen tvivl om, at trepartsmødet i Washington har til formål at sikre både præsident Karzais og han pakistanske kollega, Zardaris opbakning til en fortsat offensiv. 
Zardari lovede da også inden mødet, at hans land nok skal tage sin del af ansvaret for at bekæmpe al-Qaeda og Taleban.
"Truslen er fælles og ansvaret bør deles. Jeg er her for at forsikre jer om, at vi vil tage vores del af det ansvar," sagde han.

