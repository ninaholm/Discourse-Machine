EL og DF kræver afstemning om EU-traktat
Hvis EU-traktaten skal ændres, skal de danske vælgere spørges, lyder kravet fra både Enhedslisten og Dansk Folkeparti


 Folkeafstemning. Så klart lyder kravet fra både yderste venstre og yderste højre i Folketinget, efter man på weekendens EU-topmøde luftede muligheden for ændringer af Lissabon-traktaten.
»Man er ved at lave en EU-stat, hvor Bruxelles også styrer økonomien. Det ligner nærmest en nyliberalistisk revolution, hvis man får de her tanker indskrevet i traktaten. Vi vil være underlagt de store europæiske landes økonomiske retningslinjer, og de vil tvinge os til at føre en borgerlig politik, der primært går ud på at redde banker,« siger Enhedslistens EU-ordfører Nikolaj Villumsen.
Foreløbig skal der udarbejdes en analyse af den nuværende traktat med henblik på at styrke unionens muligheder for at håndtere gældskrisen. Tyskland har endvidere plæderet for, at EU-domstolen skal kunne straffe de lande, der ikke overholder den såkaldte stabilitets- og vækstpagt, som blandt andet betyder, at medlemslandene ikke må have et underskud på mere end tre pct. af BNP — et krav, som mange EU-lande har særdeles vanskeligt ved at overholde. Foreløbig vides det ikke, om eventuelle traktatændringer vil have kon-kret betydning for Danmark, eller om de blot vil vedrøre euro-landene.
SF: For tidligt
Alligevel mener Enhedslisten, at vælgerne skal spørges:
»Jeg håber, at de tanker, der er fremført i weekenden, får nogle af vores kolleger i rød blok til at spærre øjnene op. For hvis ikke den danske regering modsætter sig, vil det jo være helt ligegyldigt med det hovedtema, vi havde i valgkampen, hvor vi lovede at investere os ud af krisen. Jeg mener heller ikke, man i så fald respekterer danskernes nej til euroen. Beslutter man sig for at lave ændringer i Lissabon-traktaten mener vi i hvert fald, at befolkningen skal høres først,« siger Nikolaj Villumsen.
Fra netop rød blok mener SF dog ikke, at tiden er inde til at tale om folkeafstemning.
SF's ordfører, Lisbeth Bech Poulsen, peger desuden på, at Justitsministeriet i tilfælde af en traktatændring vil vurdere, om der er tale om en suverænitetsafgivelse og dermed behov for folkeafstemning.
Men hos Dansk Folkeparti er næstformand Peter Skaarup helt på linje med Enhedslisten:
»Dagsordenen i EU er at styrke kontrollen med overbygningen på euroen. Ideelt set — og hvis man var stor tilhænger af euroen, hvad jeg ikke er — er det nødvendigt at gøre noget, men det vil også kræve en afstemning i Danmark. Det vil rykke grundlæggende ved det, EU står for,« siger Peter Skaarup og peger selv samtidig på de danske forbehold — herunder euroen:
»Men det store politiske flertal vil gerne af med de forbehold. I hvert fald på sigt. Derfor vil der også være behov for en folkeafstemning her,« siger han.
Venstre støtter ifølge EU-ordfører Lykke Friis ønsket om nu at gennemgå traktaten med en tættekam. Men også her lyder svaret, at det er for tidligt at vurdere konsekvenserne af en traktatæn-dring og dermed af behovet for at spørge vælgerne.
Der var i går ikke muligt at få en kommentar fra europaminister Nicolai Wammen (S), men statsminister Helle Thorning-Schmidt (S) sagde søndag, at traktatændringer ikke umiddelbart er løsningen på gældskrisen.
»Men vi kan ikke afvise, at vi på et tidspunkt skal diskutere traktatændringer,« siger hun.

