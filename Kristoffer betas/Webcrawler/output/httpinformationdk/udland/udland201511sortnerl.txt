Det sortner i Libanon
Den skrøbelige borgfred mellem de libanesiske befolkningsgrupper er truet efter det hidtil mest dræbende terrorangreb i Beiruts shiitiske bydel


 Med det dobbelte selvmordsangreb på civile i Beiruts sydlige Dahiya-distrikt er den syriske borgerkrig for alvor flyttet ind i Libanon. Islamisk Stat har angiveligt på sociale medier påtaget sig ansvaret for angrebet, der resulterede i 43 dræbte med pil opad til flere dødsfald blandt de 239 sårede, og er det mest alvorlige siden borgerkrigen 1975-90, og fredag blev erklæret officiel sørgedag med lukkede skoler og statsinstitutioner.
Den shiitiske forstad til Beirut har tidligere været mål for sunni-radikale terroraktioner, hver gang med adresse til det shiitiske parti, Hizbollah, hvis milits siden 2013 officielt har kæmpet på præsident Bashar al-Assads side i den syriske borgerkrig med tab af cirka 1.000 militante og et ukendt antal sårede.
Indtil terrorangrebet torsdag har Libanon i det store og hele været forskånet for konsekvenserne af Hizbollahs engagement i det syriske krigsteater. Den libanesiske regering indtager officielt en ’ikke-indblandings-politik’ i borgerkrigen, men i realiteternes verden har landet længe været delt mellem sunni-sympati for oprørerne og shia-sympati for regimet.
I den nordlige havneby, Tripoli, bryder de konstante spændinger mellem byens sunni-flertal og et alawitisk mindretal jævnligt ud i væbnede sammenstød, ligesom Bekaa-dalen med shiitter, kristne og sunnier er en konfrontations-zone, især omkring sunni-enklaven Arsal nær den syriske grænse.
De sanktioner, Syrien er underlagt af FN, USA og EU, virker kun delvis i Libanon – eksempelvis får Assad-regimet brændstof til kampvogne og fly i daglige tankbilkonvojer fra libanesiske eksportører.
Ingen ønsker et valg
Den libanesiske regering har i mere end et år været lammet af interne modsætninger, der på overfladen handler om uenighed om en ny valglov, men i realiteten skyldes, at ingen af de potentielt regeringsbærende partier på hver side af den politiske demarkationslinje ønsker et valg og dermed politisk ansvar, så længe den syriske borgerkrig ikke har fundet nogen endelig afgørelse.
Den sunni-kristent orienterede 14. marts-bevægelse og den shiitisk dominerede 8. marts-bevægelse, allieret med det største kristne parti stiftet af eksgeneral Michel Aoun, står stejlt over for hinanden, og det libanesiske parlament har i lange perioder reelt været lukket ned. Senest truede to kristne partier med at boykotte det parlamentariske arbejde, men et sidste øjeblik-kompromis medførte, at der nu igen forhandles om en ny valglov, ligesom der er enighed om allokering af midler til lokalområder.
Onsdag opfordrede Hizbollahs leder, Hassan Nasrallah, til politisk konsensus omkring en valglov. Med terrorangrebet torsdag er der sat en ny politisk dagsorden, som ikke kan undgå at påvirke forholdet mellem de to store befolkningsgrupper, shiitterne og sunnierne. Og som også vil ramme de skønsmæssigt halvanden million syriske flygtninge i landet, der i forvejen er udsat for hårdhændet diskrimination. Den hidtidige balancegang mellem grupperne og de modsatrettede interesser er under det hidtil hårdeste pres.
Det sortner i sandhed i Libanon.

