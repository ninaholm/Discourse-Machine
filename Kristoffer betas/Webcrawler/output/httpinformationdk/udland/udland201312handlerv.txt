Det handler om at være klar, når næste krise rammer
Systemanalytikeren Dennis Meadows, der for 40 år siden stod i spidsen for arbejdet med rapporten ’Grænser for vækst’, ser nu rapportens mest dystre scenarier faktisk er ved at blive virkelighed
De fleste mennesker har en forventning om en fremtid præget af vækst - som var det en naturlov. Realiteten er, at vækstraten i vor del af verden nu er omkring nul efter at have været faldende gennem snart 50 år, påpeger den amerikanske professor og systemkritiker Dennis Meadows.


 
	Dennis Meadows er begyndt at dyrke have.

	Tilbage i 1972 var han en af de fire forskere på Massachusetts Institute of Technology (MIT), der udarbejdede The Limits to Growth (på dansk: Grænser for vækst). Rapporten, der har solgt 30 mio. eksemplarer verden over, har sat dagsordenen for den debat om væksten og dens grænser, som har kørt lige siden, og som i dag kører mere intenst end nogensinde. Den er inspireret af, at væksten i vor del af verden faktisk er gået i stå.

	Meadows har siden dengang virket som professor på bl.a. MIT og University of New Hampshire og produceret en stribe rapporter, bøger og modelanalyser af den globale udvikling, men i dag dyrker han sin have sammen med naboerne i Durham, New Hampshire, på den amerikanske østkyst.

	Dog ikke kun det. Her i december har han besøgt København, inviteret til at deltage i diskussionerne under Københavns Universitets store konference An Open World. Han forelæser også fortsat rundt om i verden, om end i begrænset omfang. Fortæller f.eks. om, hvordan den globale udvikling på en række punkter nøje har fulgt et af de mest skræmmende scenarier i rapporten fra 1972.

	»For nogle år siden så den australske regerings videnskabelige og industrielle forskningsorganisation CSIRO på de globale empiriske data og sammenlignede dem med vore 1972-projektioner. Man fandt, at verden temmelig præcist følger sammenbrudsscenariet blandt fremskrivningerne i Grænser for vækst,« fortæller Dennis Meadows.

	Hvor rapporten og computersimuleringerne fra dengang beskrev 12 tænkelige scenarier for kloden – nogle resulterende i sammenbrud på grund af fortsat vækst i ressourceforbrug og miljøbelastning, andre med stabilisering og bæredygtighed – ser Meadows i dag for sig en uddybning af den globale krise nogle årtier frem. Det er på det personlige plan en af grundene til, at han er gået i haven. Mere om det senere.

	Vækstforestillingen

	Først spørgsmålet om, hvorfor vækst stadig er det altdominerende ledemotiv for politikere, erhvervsliv og mange andre, uagtet alle tegnene på at en række grænser er ved at være nået eller allerede overskredet.

– Er forestillingen om vækst indbygget i de menneskelige gener?

	»Bestemt ikke. Vores art, homo sapiens, har været på Jorden i mere end 200.000 år, og i langt det meste af den tid har der ikke været nogen mærkbar vækst. Man havde en forventning om at dø i det hus, man var født i, at have det samme arbejde som ens far og aldrig at forlade det område, man levede i. Den materielle levestandard ændrede sig ikke meget i løbet af en levetid. Så mennesket og dets biologi er absolut foreneligt med en tilstand uden vækst. Dagens økonomiske system er derimod ikke foreneligt med det. Og vi har udviklet en politisk kultur, hvor lederne benytter løftet om vækst som substitut for at træffe en række svære valg.«

	En del af problemet er ifølge Meadows, at begrebet vækst er blevet brugt på en forvirrende måde til at betegne udvikling og fremskridt, selv når det ikke er det.

	»Hvis du har et lille barn, ønsker du at se det vokse sig større. Vokser det hurtigt, vil du sikkert være stolt over det. Men når barnet bliver 16-18 år, foretrækker man, at den fysiske vækst stopper, og så kommer vækst til at handle om kvalitativ udvikling: om at lære sprog og matematik, at få flere venner, at blive gartner osv. Kvalitativ vækst er mange forskellige ting. Desværre har vi i vort politisk-økonomiske system endnu ikke foretaget en tilsvarende omstilling og indset, at efter en vis periode med fysisk vækst må vi skifte til at prioritere kvalitativ vækst. Vi er stadig opslugt af den fysiske vækstfase.«

	De nulevende generationer i den rige del af verden har aldrig oplevet andet end vækstøkonomien, betoner Dennis Meadows. Selv om trangen til vækst ikke er indbygget i vore gener, kan den i dagens bevidsthed derfor opleves som en naturlov.

	»De fleste mennesker har en forventning om en fremtid præget af vækst. Realiteten er, at vækstraten i vor del af verden nu er omkring nul efter at have været faldende gennem snart et halvt århundrede. Og jeg vil hævde, at der ikke er nogen reel udsigt til vækst i fremtiden. Vi kan flytte velstand fra én klasse til en anden – finansfolkene på Wall Street kan måske blive endnu rigere, altimens vi har 25 pct. arbejdsløshed blandt unge og tiltagende fattigdom. Det er ikke at skabe ny velstand.«

– Nogle økonomer siger, at tendensen til faldende vækstrater i i-landene gennem de seneste 50 år giver et falsk billede, og at man må se på en længere periode. Både ødelæggelserne under Anden Verdenskrig og de meget høje vækstrater under de følgende årtiers genopbygning er afvigelser fra det typiske mønster. Ser man bort fra dem og anlægger f.eks. en 100-årig horisont, finder man en ret konstant vækst på to pct.

	»Jeg tror ikke på, vi får to pct. vækst i fremtiden. Den økonomiske vækst gennem forrige århundrede var baseret på ekstremt billig energi. Billig olie, kul og gas. Nu har vi bevæget os ind i en periode, hvor energien permanent vil være dyr, og så kan man ikke opretholde samme økonomiske vækst.«

	Gælden eksploderer i i-landene netop i forsøget på via låntagning at understøtte en fortsat vækst, som man ikke længere er i stand til at sikre på basis af et reelt overskud, påpeger Meadows. Dette overskud skrumper på grund af stigende priser på energi og andre råstoffer, stigende miljøomkostninger m.m.

	Ingen absolut afkobling

– Af netop den grund ser man en række virksomheder satse hårdt på energi- og ressourceeffektiv teknologi. Den grønne teknologi skal sikre, at omkostningerne reduceres, og vækstøkonomien kan fortsætte?

	»Mit syn på det er farvet stærkt af, at jeg bor i USA, hvor bevidstheden og kompetencen på dette område er meget, meget langt bag efter lande som Danmark. I USA er det, der kaldes grønne virksomheder eller grøn teknologi i mange tilfælde ikke andet end et propagandaværktøj, der skal få de samme gamle produkter til at fremstå i et mere positivt lys.«

– Kan vi ikke ved en tilstrækkelig målrettet teknologisk indsats sikre, at væksten bliver bæredygtig?

	»Det er en fantasi, at vi kan afkoble BNP-vækst fra ressourceforbrug og miljøpåvirkning og derigennem blive i stand til at fastholde materiel vækst og velstand. Det er naturligvis muligt at gøre tingene mere effektive, så ressourceforbrug og miljøødelæggelse pr. BNP-enhed bliver mindre, men forestillingen om, at BNP kan blive ved at vokse, uden at miljøet belastes, er der ikke empirisk belæg for. Det er et PR-redskab for folk, der vil have tingene til at fortsætte som hidtil.«

– Hvis det er en fantasiforestilling, er det dog én, mange køber.

	»Ja, fordi det modsatte budskab er for hårdt at håndtere psykologisk, politisk eller økonomisk.«

	Dilemmaet

– Klimaforskerne siger, at 66-80 pct. af de kendte fossile energireserver skal blive i undergrunden, hvis den globale opvarmning skal bremses ved to grader. Den danske regerings mål er at gøre nationen helt fri af fossil energi i 2050, men den vil samtidig fortsætte med at pumpe olie og gas op af Nordsøen for at sikre økonomien. 20 pct. af statens selskabsskatteindtægter kommer i dag fra selskaberne i Nordsøen. Hvad skal man gøre?

	»Det er et reelt dilemma,« siger Dennis Meadows og begynder at tegne kurver. Tid ud ad den vandrette akse og rentabilitet af tiltag op ad den lodrette akse.

	»De lette problemer at tackle er dem, hvor der er positive økonomiske resultater med det samme, f.eks. inden næste valg eller næste generalforsamling for en virksomheds aktionærer. De hårde problemer er dem, hvor omkostningerne ved en indsats er høje i starten, og gevinsterne først viser sig på sigt. Det politiske system vil ikke vælge den sidstnævnte kurve, fordi den førstnævnte er meget mere lokkende på kort sigt.« At lukke for olieforretningen i Nordsøen kan gavne klimaet på lang sigt, men vil gøre ondt på statens budget og samfundsøkonomien på kort sigt.

	»Var vi i energi- og klimaministerens sted, ville vi nok gøre som han: Lade olieudvindingen fortsætte. Gør han det ikke, bliver han fyret, og så indsætter de en anden, som vil gøre det. Så jeg forstår adfærden, men det gør den ikke mere rigtig,« siger Meadows.

	Tale eller holde mund

– Når man informerer om klimakrisen, den økonomiske krise og krisernes sammenhæng, mødes man nogle gange af reaktionen: ’Vi ved det godt, men vi kan ikke bruge det til noget. Vi vil høre om visionerne, løsningerne, mulighederne’. Kan man ikke levere det, er det måske tid at holde mund?

	»Jeg har været ramt af det dilemma personligt. Og jeg er holdt op med at undervise. I stedet for bæredygtighed taler jeg i dag om resilience, modstandsdygtighed.«

	»I dag er det reelt for sent til bæredygtighed i den forstand, folk normalt tænker på det. Egentlig ved ingen, hvad det ord betyder, men vi er allerede i en tilstand af krise, som vil blive værre. Der vil komme chok og forstyrrelser i både økonomisk, miljømæssig og anden forstand. Derfor taler jeg om, hvad man konstruktivt kan gøre for at øge modstandsdygtigheden.«

	»Resilience betyder, at man tager et system – familien, skolen, arbejdspladsen, nationen – tegner en cirkel rundt om det og opgør alle de ting, som må tilføres, og alle de ting, som må føres ud, for at systemet kan fungere. Ind med fødevarer, energi, vand m.m. – ud med affald, spildevand, CO2 m.m. Så begynder man at undersøge, hvordan man kan forlænge den tid, systemet kan fungere, hvis til- eller fraførsler begynder at stoppe,« fortæller Meadows.

	Når olien bliver for dyr, handler det om at have etableret andre lokale transportformer end benzinbiler. Når råstofferne bliver for dyre, eller affaldet ikke mere kan skaffes af vejen, handler det om at lave lukkede stofkredsløb. Når økonomisk krise rammer indkomsten, handler det om at kunne producere flere fødevarer selv osv.

	»Folk har brug for at se resultaterne af det, de gør. Det er derfor, det er så hårdt at arbejde med klimaproblemet. Man ser jo ikke inden for en overskuelig tidshorisont de positive resultater af det, man foretager sig. Men med resilience kan du allerede næste uge se gevinsterne ved det, du gør i dag for at øge systemets modstandsdygtighed og robusthed. Det er, hvad jeg gør i dag: taler om resilience.«

	Håbets have

	»Men selvfølgelig må vi også håndtere klimaudfordringen. Jeg kan opbygge nok så megen modstandsdygtighed i min egen energiforsyning – hvis klimakatastrofer rammer, er det jo ligegyldigt.«

– Hvor finder du egentlig håb?

	Dennis Meadows tøver og svarer:

	»Jeg kan godt finde på et svar at give dig, men jeg tror, vi vitterligt kommer til at gennemleve en periode af meget store vanskeligheder de kommende 30-40 år. Alt det, der skabte krisen i 2008, er værre nu – bankerne er større, rigdommen er mere koncentreret, gælden er større etc. Vi har ikke fjernet en eneste af krisens grundlæggende årsager. De, der udløste krisen, har lobbyet og arbejdet for systemets beståen, og derfor bevæger vi os mod en ny krise. Demokratiet vil gå tabt mange steder, miljøet vil ændre sig dramatisk, befolkningen vil skrumpe – det er, hvad jeg tror.«

	»Så hvor finder man håb? Ja, det lyder banalt, men hos dine venner, dine børn, din familie. Og hvis du er frustreret over at gøre ting uden at kunne se, at det nytter, så sænk overliggeren.«

	»For at tale personligt: Jeg er stort set holdt op med at forelæse og skrive om alle disse ting. Jeg går i haven i stedet. Vi har etableret en fællesskabshave i mit lokalområde i New Hampshire. Det løser ikke verdens problemer, men det rummer enorm positive og konstruktive oplevelser for dem, der ikke før har haft denne mulighed.«

	Havefællesskabet hedder Community Gardens for All, strækker sig over 50 hektar på den gamle Wagon Hill Farms arealer i Durham og er siden starten vokset fra ni til næsten 100 haver, alle drevet på frivillig basis og med en betaling på 25 dollar pr. år for adgang til en have og alt, hvad man kan få den til at producere. Initiativet til haveprojektet blev taget af Dennis Meadows i 2009.

	»Jeg laver bl.a. kurser sammen med deltagerne. Jeg tror, hemmeligheden er at holde en balance mellem at dyrke sin have en smule og kæmpe for klimaet en smule,« siger systemanalytikeren, der for godt 40 år siden gjorde verden opmærksom på grænserne for vækst – og nu prøver at indrette sig efter dem.

