A-kraftulykke antænder tysk valgkamp
En række sikkerhedsbrister på det nordtyske atomkraftværk Krümmel har gjort atomkraft til det varmeste tema i den tyske valgkamp. Det kriseramte SPD forlanger kraftværket lukket. CDU beskylder SPD for at sprede unødig frygt i befolkningen. Alle parter er enige om at skælde ud på den svenske energikoncern Vattenfall
Er den svenske energikoncern Vattenfall kompetente til at drive a-kraftværket Krümmel i Tyskland? Nej, mener blandt andre medlemmer af partiet De Grønne, som har protesteret kraftigt mod den svenske koncern, efter en kortslutning i en transformator nok engang udløste en nedlukning af værket i forrige uge. Det har i høj grad fået tyske politikere på banen.


 Den tyske miljøminister Sigmar Gabriel (SPD) kunne næppe have fundet et mere symbolsk sted end Tjernobyl til at fremføre kravet om lukning af det nordtyske kraftværk Krümmel.
»Hvor vigtigt det er, kan man ikke mindst se på Tjernobyl. Det eksempel viser, at risikoen ved at drive atomkraftværker, når der så sker et virkeligt stort uheld, er så gigantisk, at det egentlig ikke opvejes ved fordelene ved atomenergi,« sagde miljøministeren i Tjernobyl.
Med kravet om lukning af kraftværket Krümmel forsøger Sigmar Gabriel og SPD at gøre energipolitik til et hovedtema i den forestående tyske valgkamp. Gabriels udtalelse vender sig især mod regeringspartnerne i CDU og CSU, der ønsker at forlænge de tyske atomkraftværkers levetid.
Fremtrædende CDU-politikere har beskyldt miljøminister Gabriel for at skabe unødig panik og puste til vælgernes frygt for atomuheld. I forbindelse med SPDs krav om en lukning af Krümmel betegnede Roland Koch, Hessens populære ministerpræsident og næstformand i CDU, miljøminister Gabriel som en »showpolitiker«.
Konfronteret med meningsmålinger, der angiver en udbredt bekymring for usikre atomkraftværker hos tre ud fire tyske vælgere, vil Kansler Angela Merkel dog stadig ikke udelukke, at Krümmel kan fortsætte med at levere elektricitet, såfremt delstaternes inspektionsmyndighederne siger god for sikkerheden.
Transformatorbrand
At atompolitik topper dagsordenen i den tyske valgkamp skyldes et længere forløb med klodset sikkerhedshåndtering på det nordtyske atomkraftværk Krümmel, der forsyner Hamburg og store dele af Slesvig-Holsten med elektricitet.
Siden en brandulykke i 2007 har den svenske energikoncern Vattenfall, der er ansvarlige for driften af atomkraftværket , brugt to år på at forbedre og efterprøve sikkerhedsprocedurerne.
I juni i år besluttede man, at værket atter var parat til at blive tilsluttet strømnettet, men turbinerne roterede ikke længere end en måneds tid, førend en kortslutning i en transformator nok engang udløste en nedlukning af værket i forrige uge. Selv om der denne gang ikke opstod brand i transformatoren, har hændelsen til gengæld fået den tyske valgkamp til at blusse op i fuld lue.
Et rygstød til SPD
Ledende SPD-politikere har været snarrådige til at bore i CDU's dilemma mellem sikre atomkraftværker og billig strømproduktion. Udenrigsminister Frank Walter Steinmeier assisterede miljøminister Gabriel og udnævnte i Welt am Sonntag CDU til at være »atomlobbyens talerør«.
Det fik Baden-Württembergs ministerpræsident, Günter Oettinger (CDU), til at betvivle Steinmeiers ekspertise i atomspørgsmål:
»Hvis og hvor længe et kernekraftværk skal drives, bør afgøres af ingeniører, teknikere og tilsynsmyndighederne, ikke af kanslerkandidater.«
Oettingers reaktion antyder, at det nordtyske atomkraft Krümmel, næppe kunne komme på et bedre tidspunkt for et trængt tysk socialdemokrati på jagt efter folkelig appel. Efter et katastrofalt valg til Europa-Parlamentet har SPD spejdet efter oplagte vindersager, der kan give SPD et tiltrængt rygstød ved efterårets valg til forbundsdagen.
Skepsis i CDU
Samtidig har CDU haft vanskeligt ved at manøvrere kurssikkert i sagen om det defekte atomkraftværk. På den ene side har man i valgkampen forpligtet sig på atomenergi. De to konservative regeringspartier CDU og CSU, der satser stærkt på at gøre sig uafhængige af SPD og danne regering med det liberale FDP efter valget, afviser i deres fælles valgprogram en utidig afvikling af de tyske atomkraftværker, før der er fundet økonomisk realistiske alternativer til kerneenergi.
Men sagen om Krümmel har på den anden side åbnet for skeptiske røster i befolkningen, der først og fremmest retter sig mod Vattenfalls håndtering af sikkerheden. En talsmand for Vattenfall har efter uheldet tilstået, at kraftværket har undladt at installere et påkrævet målesystem, som skulle beskytte transformatoren mod overbelastning. Vattenfall er også blevet udskældt for mangelfuld kommunikation, da der gik for længe inden myndighederne blev underrettet om fejlmeldingen.
I Hamburger Abendblatt beskyldte Roland Koch (CDU) Vattenfall for »ufrivilligt at gøre sig selv til kernekraftens største modstandere«.
Koch tilføjede, at han fandt det ubegribeligt, at energikoncerner »ikke anser det for vigtigt, hvornår de melder noget, især i tilfældet Krümmel, hvor de driftsansvarlige har haft to år til at øve siden det sidste uheld«.
Under beskydning
I et interview i Süddeutsche Zeitung truede Hamburgs borgmester, Ole von Beust, med at inddrage energikoncernen Vattenfalls tilladelse til at drive kraftværket ved Krümmel.
Vattenfalls europæiske chef, finnen Tuomo Hakatta, har på en stort anlagt pressekonference i Berlin forsøgt at forsikre den tyske offentlighed og ikke mindst politikerne om, at kraftværket som helhed kan betragtes som sikkert. Hakatta advarede også mod, at sagen skulle blive brugt politisk.
Hattakas advarsel har indtil videre været forgæves. Både SPD og de Grønne og i stigende grad også CDU har ytret tvivl om, hvorvidt Vattenfall, der også driver andre tyske kernekraftværker, overhovedet er opgaven og ansvaret voksen. Energikoncernens vanskeligheder er ikke begrænset til Tyskland. I hjemlandet Sverige er Vattenfall under kritik for at slække på sikkerhedsstandarden i atomkraftværket Ringhals ved Göteborg.

