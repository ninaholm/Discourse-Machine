Køln-overfaldene trækker lange spor
Tyskland er fortsat på den anden ende over de massive sexoverfald nytårsaften, der truer med at forandre den politiske kurs i flygtninge- og indvandrerpolitikken. De første lovstramninger kan hurtigt være på vej, mens muslimer modtager trusler i hobetal
Borgere demonstrerede i går på pladsen bag Køln Hauptbahnhof i protest mod de nu over 500 overgreb på unge kvinder nytårsaften.


 »Denne sag har det i sig, til at forandre den tyske flygtninge- og indvandrerpolitik, for med billederne fra Køln er det svært bare at fortsætte som hidtil, for der er sket meget, der er modsætningsfyldt, håndfast, frygtet og længe anet,« skriver Der Spiegel i deres åbningsartikel om nytårsnatten i Køln, hvor dækningen sammenlagt strækker sig over 12 sider, og med fokus på, at de yderste højrefløjspartier kan opnå en større opbakning ved at slå på angsten for nye overgreb.
Opbakningen i Tyskland omkring regeringens flygtningepolitik har tilmed taget et dyk, og tyskerne er fortsat ved at forarbejde den voldelige nytårsnat, hvor der ikke som hidtil ’kun’ er indgået 120 anmeldelser om overgreb mod kvinder. I Køln alene er nu kommet 516 anmeldelser, næsten en firedobling i løbet af få dage. Der har også været lignende overfald i Hamborg, Stuttgart, Frankfurt og Bielefeldt, uden at der dog er fundet én eneste mistænkt.
Læs også: Krænkede mellemøstlige mænd tager hævn
I takt med at forargelsen og kravene om stramninger af straffeloven melder sig hos de tyske toppolitikere, forsøger de samtidig at berolige befolkningen. I en meningsmåling angiver hver tredje at ville undgå større menneskemængder, og der er målt en mere udtalt angst end efter attentaterne i Paris, skriver Der Spiegel.
Foreløbig har den tyske regering ved interne møder i går set på mulighederne for at skærpe kravene til, hvilke typer straffe der i sidste ende skal kunne medføre udvisninger, selv om især SPD-politikere advarer mod at fare for hurtigt frem og samtidig mistænkeliggøre en hel befolkningsgruppe. Regeringstoppen er dog enige om, at der under alle omstændigheder kommer stramninger.
Der er også fortsat storvask-stemning hos indenrigsministeren for delstaten Nordrhein-Westfalen, Ralf Jäger, der er øverste ansvarlig for politiet i Køln.
Læs også: Vi skal turde tale åbent om det, der skete i Køln
Først blev Kølns politimester, den 60-årige Wolfgang Albers, i fredags sendt på pension, efter heftig kritik, også på grund af en række øvrige pinlige sager, der også gik forud for sexoverfaldene. I går fremlagde minister Jäger så en rapport, der dokumenterer de svigt, som han mener fik overfaldene til at komme ud af kontrol:
At politiet ikke umiddelbart krævede forstærkning, selv om situationen foran banegården i Køln var svær at holde under kontrol, og at Kølns politi efterfølgende havde en meget mangelfuld informationspolitik, hvor mændenes herkomst angivelig blev sløret. Indenrigsminister Jäger understregede, at det ikke er krævet, at de mistænktes baggrund skulle nedtones, »når stort set alle mistænkte har arabisk eller nordafrikansk baggrund«.
Fund af sedler med trusler
Af 516 anmeldelser i Køln drejer de i 237 tilfælde sig om seksuelle krænkelser, 107 har anmeldt, at de også er blevet bestjålet, og de øvrige 279 anmeldelser handler om enten vold eller berigelse.
Foreløbig er 19 mænd blevet anholdt, heraf er 14 mænd fra Marokko og Algeriet, hvoraf fire personer fortsat sidder fængslet. Resten er løsladt.
Beviserne mod gerningsmændene har hidtil været sparsomme, undtagen omkring én af de mistænkte, den 16-årige Issam D., en ung marokkaner, der under anholdelsen har haft sedler på sig, hvor der står »Ich will fucken« – jeg vil kneppe, og »Ich will töte dich küssen«, jeg vil dræbe/kysse dig – og på de samme sedler var der også de arabiske oversættelser, skriver Spiegel Online. Issam D. bor på et flygtningehjem uden for Køln, og politiet har også på hans mobiltelefon fundet videoer, der viser overgreb på kvinder.
Læs også: Køln-anmeldelser er tredoblet på to dage
Han benægter selv at have været i Køln og kan ikke forklare sedlernes indhold. Flere af de anholdte har i forvejen været under anklage for at stjæle punge og mobiltelefoner fra især berusede mænd i Kølns natteliv.
Tvivl om straffemulighederne
Selv om politiet undersøger denne gruppe af mænd, er det fortsat meget tvivlsomt, om de kan dømmes for deres overgreb, lyder det fra Tatjana Hörnle, professor i strafferet ved Humboldt Universitet i Berlin.
Hun skriver i en kritisk kommentar i Frankfurter Allgemeine Zeitung, at vel er der kontante politiske krav om at stramme op på strafferammen omkring seksuelle krænkelser, men mange af de handlinger, der fandt sted nytårsnat, kan ikke med den nuværende lov udløse domme for seksuel vold.
»Selv om det lykkes myndighederne at bevise, at bestemte personer har udført disse handlinger, så findes der adskillige huller i loven, der gør, at sagerne sandsynligvis ender blindt,« skriver hun.
Straffe forudsætter typisk trusler og efterfølgende sexkrænkelser. Der er i den tyske straffelov ikke taget hensyn til, at gerningsmændenes taktik har været at overrumple deres ofre og siden krænke dem. En stramning af paragrafferne har tidligere været undervejs, men er strandet i det tyske statsministerium, i kansler Merkels Kanzleramt. Det er denne lov, de tyske politikere nu ser nærmere på. At de Køln-anklagedes herkomst primært er marokkansk og algerisk, kan have rod i, at Tyskland på det seneste har fået mange migranter, der søger om at få asyl, men reelt kommer af økonomiske årsager.
Marokkanere, ingen syrere
Deutschlandradio berettede i går om, at hundreder af mænd rejser fra Marokko og Algeriet med fly til Tyrkiet, hvorefter de tager den velkendte flugtrute over Balkan til Tyskland. Ved grænsen søger de om asyl ved at foregive at stamme fra Syrien.
Mange af de nyankomne vil dog igen blive sendt ud af landet, fordi de ikke har kendskab til den by eller egn, de påstår at komme fra. Oversætteren Aki Abdul, der selv har marokkansk baggrund og arbejder for det tyske forbundspoliti, siger til Deutschlandradio:
»I de seneste par dage har vi haft 400-500 marokkanere og algeriere, men ingen fra Syrien eller Afghanistan. De siger, at Tyskland har erklæret, at alle, der vil komme til landet , er velkomne, men vi forklarer dem, at sådan hænger det ikke sammen. At komme med et økonomisk formål er ingen gyldig grund,« siger Aki Abdul. 450 af disse mænd er allerede sendt tilbage til Østrig.
Ifølge formanden for Centrum moskeen i Hamborg, Ahmet Yazici, handler overtrædelserne især om, at mange de af nyankomne i Tyskland ikke har sociale bindinger, der gør, at de ser deres omdømme truet, siger han til Hamburger Morgenpost. For ville en herboende tyrker gøre noget lignende, ville opstandelsen være stor, ikke mindst i eget miljø. En far ville med det samme blive spurgt: »Hvad er det dog, din søn har gjort!«
Hos det muslimske centralråd, der organiserer muslimske foreninger i Tyskland, har man måttet lukke telefonerne, fordi der siden i torsdags er indtelefoneret mindst 50 telefontrusler, der er ankommet hundredvis af trusselsbreve samt chikanerier på nettet. Formand Aiman Mazyek har sagt til avisen Kölner Stadtanzeiger, at »den brune pøbel smører tykt på i de sociale medier, de ser deres fordomme bekræftet og har endelig frit løb for deres had mod muslimer, udlændinge, anderledes udseende og anderledes tænkende«.

