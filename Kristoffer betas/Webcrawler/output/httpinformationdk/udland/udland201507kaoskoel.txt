Kaos i kølvandet på græsk afstemning
Massivt græsk nej til sparepakken fra trojkaen – nu er det helt op til kreditorerne, om Grækenland må forlade euroen


 Straks mandag agter den græske regering at sende forhandlere til Bruxelles i håb om at kunne veksle det massive folkelige ’OXI’ – nej’et – ved søndagens folkeafstemning til et bedre tilbud fra kreditorerne i den såkaldte trojka: EU-Kommissionen, Den Europæiske Centralbank (ECB) og Den Internationale Valutafond (IMF).
Det var søndag aften meldingen fra den Syriza-ledede regering, efter at den hastigt arrangerede folkeafstemning var faldet ud, som premierminister Alexis Tsipras har håbet og anbefalet: med det græske folks klare afvisning af de spare- og reformkrav, trojkaen har forlangt opfyldt for at hjælpe Grækenland med de milliardlån, der forleden forfaldt til betaling. Ved redaktionens slutning tydede optællingen af stemmer på godt 61 pct. til nej-siden og kun knap 39 pct. til ja.
Læs også: Nej-siden står til klar sejr i græsk folkeafstemning
»Dette resultat viser, at det græske folk ikke lader sig afpresse, terrorisere eller true. Demokratiet vinder,« sagde den græske forsvarsminister Panos Kammenos søndag aften, da nej’et syntes sikkert.
»Dette er godt for vort land, efter at kreditorerne i fem år som vampyrer har suget vort blod,« istemte en vælger i Athen, Sandra Demeztzi.
Før resultatet var kendt, sagde den græske finansminister Yanis Varoufakis til tv-stationen CNBC, at han regnede med at kunne indgå en aftale med trojkaen indenfor »24 timer« – en udtalelse som han dog modererede søndag aften.
Den græske regering hævder allerede at have et nyt forslag til en aftale klar, formentlig omfattende en lettelse af nationens gældsbyrde med 30 pct. og en længere frist til at reformere økonomien, så vækst og evne til tilbagebetaling kan genetableres.
Trojkaen bestemmer
Regeringen, hvis inderkreds ifølge græske medier trådte sammen søndag aften, knytter bl.a. sin optimisme til indrømmelsen fra IMF forleden af, at den græske gældsbyrde er for stor til at kunne tilbagebetales.
Reelt er det imidlertid ganske uvist, om kreditorerne i trojkaen vil komme grækerne i møde. En talsmand for eurozonen sagde søndag aften til Reuters, at finansministrene ikke har nogen planer om at træde sammen mandag, eftersom de ikke ved, hvad de skal tale om.
Hvor bl.a. Frankrig synes opsat på at finde en løsning, har den tyske regering hidtil stået stejlt på, at Grækenland skal leve op til sparekravene og sine gældsforpligtelser.
Hvis trojkaen siger nej til en hurtig aftale, og nye længerevarende armlægninger skal indledes, kan de økonomiske konsekvenser blive katastrofale for Grækenland.
Læs også: Afstemningen har splittet grækerne
Finansministeren Yanis Varoufakis gik straks efter valgstedernes lukning i møde med landets banker, der kun har kontantreserver til og med mandag. Uden hjælp frygtes de store banker at gå fallit i løbet af få dage.
Samtidig vil Grækenland uden en hurtig aftale ikke være i stand til at honorere de lån til IMF og ECB, der som perler på en snor forfalder til betaling de kommende to uger – med bl.a. et ECB-lån på 3,49 mia. euro, der forfalder den 20. juli.
»Uden et fungerende bankystem og uden et anstændigt alternativ fra Syriza-regeringen forudser vi, at Grækenland går i dyb recession i mange år frem,« sagde forskningschef Kathleen Brooks fra finansvirksomheden Forex søndag aften.
Alexis Tsipras har hele tiden fastholdt, at et nej til trojkaens krav ikke bør eller vil indebære Grækenlands udtræden af eurozonen og tilbagevenden til drakmer som valuta.
Det står imidlertid nu i kreditorernes magt at afgøre, om det alligevel bliver konsekvensen, og hermed måske også, om Tsipras skal tvinges fra magten. Giver trojkaen ikke hurtigt Grækenland en ny aftale, kan landet blive tvunget til at træde ud for ved hjælp af en egen valuta at søge at redde landet.
Både konservative tyske politikere og repræsentanter for den tyske banksektor sagde søndag aften, at Grækenland nu formentlig er på vej ud af eurozonen.
Læs også: Grækerne har vakt den europæiske folkestemning

