USA satser på sunnitter for at besejre Islamisk Stat
Men problemet er, at de sunniarabiske stater mildt sagt er lunkne og Tyrkiet har meldt fra som deltager i et militært angreb på det såkaldte kalifat, så en offensiv er indtil videre sat på standby


 Problemet for USA’s diplomatiske bestræbelser for at etablere en enig international front mod Islamisk Stat (IS), er, at de arabiske stater og Tyrkiet, der er tænkt som kernen i en militær offensiv mod terrororganisationen, ikke stoler på amerikanerne. Det er den konklusion langt de fleste mellemøstlige kommentatorer drog i går efter den stort anlagte konference i Paris med deltagelse af 26 regeringer, bl.a. den danske, samt diplomater fra FN, EU og Den Arabiske Liga.
Mødet mundede, som al-Jazeeras korrespondent i den franske hovedstad tørt noterede, ud i »brede formuleringer og få detaljer«, hvoraf den mest konkrete var enighed om, at der er »akut behov for at fjerne IS fra regionen«, og at »støtte Iraks nye regering i kampen mod IS med alle nødvendige midler«.
Hvem der skal levere disse ’nødvendige midler’ blev ikke oplyst, formentlig fordi det stadig er uklart, hvem der skal bidrage med hvad og i hvilket omfang.
Den halve snes arabiske udenrigsministre, der deltog i konferencen, har ganske vist allerede på et møde i Saudi-Arabien i torsdags bundet sig til en koordineret militær indsats mod IS, men som The New York Times skrev, er den arabiske støtte lunken. Saudi-Arabien har indvilget i at stille flybaser til rådighed, men vil næppe indsætte egne kampfly, som De Forenede Arabiske Emirater og Qatar formentlig har accepteret, og såvel Egypten som Jordan er meget tøvende: Jordans kong Abdullah II meddelte således den amerikanske udenrigsminister John Kerry, at hans »fokus er på genopbygningen af Gaza«. Den egyptiske regering har ladet Kerry vide, at den har sin ’egen kamp mod terrorismen’ at tage vare på. Og Tyrkiet, der af USA var udset som kerne i nedkæmpelsen af IS, der nu kontrollerer en tredjedel af såvel Syrien som Irak, har indvilget i at stille NATO-basen i Incerlik til rådighed for »humanitær bistand og logistisk støtte« – og altså ikke som afsæt for bombardementer. Ankaras problem er dels, at 49 tyrkiske diplomater sidder som gidsler i Mosul, dels at IS kontrollerer de længste stræk af den 900 kilometer lange grænse til Syrien, der således er sårbar over for angreb.
Kerry: ’voldsomt opmuntret’
Den amerikanske udenrigsminister, John Kerry, erklærede ellers forud for mødet i Paris, at han var »voldsomt opmuntret af løfter om militær assistance fra lande både inden for og uden for Mellemøsten«, ligesom han tilføjede, at »nogle lande har tilbudt at indsætte landtropper«. Han ville ikke sige hvilke lande og tilføjede ifølge Reuters, at »det er heller ikke det, vi går efter lige nu.«
Hvilket tyder på, at det i hvert fald ikke er arabiske lande, der har tilbudt sig. Det er ikke forbigået de sunnitiske lederes opmærksomhed, at Kerrys diplomatiske offensiv først blev intensiveret, efter at to amerikanske journalister og en britisk hjælpearbejder er blevet halshugget. Men nu er den iværksat, og det ideelle for USA’s strategi er, som stabschefen i Det Hvide Hus, Denis McDonough, sagde til CNN forleden at indsætte sunnitiske soldater på landjorden i Irak og Syrien.
Indtil videre er det kun de kurdiske pershmegaer og syriske ’moderate’ oprørere, der opfylder det kriterium, og ingen af dem menes at kunne besejre IS, der udover egne tropper råder over tidligere soldater fra Saddam Husseins hær og militante fra de sunnitiske stammer i Mosul og i Anbar-provinsen mod vest.
Såvel arabiske som vestlige diplomater og iagttagere er enige om, at disse stammer ikke ligefrem elsker kalifatet, men at det vil tage lang tid at få dem til at vende sig imod IS. Også selvom den irakiske regering har fået ny ledelse med shi’iten Haidar al-Abadi som premierminister og med to tidligere regerings-ledere, den moderate shiit, Iyad Allawi, leder af den sunni-støttede Iraqya-alliance, og Ibrahim al-Jaafari, der nu som udenrigsminister forsikrede Paris-mødet om, at den irakiske regering er blevet ’inkluderende’, at sunnitter altså også har ministerposter. Tilbage står imidlertid, at den nye regering stadig mangler at besætte sikkerhedsnøgleposterne som forsvarsminister og indenrigsminister, at den tidligere premierminister, Nouri al-Maliki er vicepræsident, og at al-Abadi er fra al-Malikis Dawa-parti, hvilket kun øger sunnitternes mistro.
Sunnistammer skal inddrages
»Det nytter ikke, at regeringen i Bagdad har indsat nogle sunni-ministre så længe den ikke inddrager stammerne i Anbar-provinsen og i Mosul og Tikrit,« siger Osama al-Hababeh, der arbejder i det kurdiske Nordirak som medierådgiver for det danske International Media Support, IMS, under Det Arabiske Initiativ. »Og kun en politisk ordning, hvor sunnitterne i de pågældende provinser får reel indflydelse, kan skabe den fornødne styrke til at bekæmpe og i sidste ende fjerne IS,« tilføjer han.
De irakiske sunnitter stoler ikke på den shiadominerede irakiske hær, der under al-Malikis regime terroriserede dem, og de stoler heller ikke på amerikanerne, der i sunnitisk optik bidrog til den sekteriske borgerkrig med deres indsættelse af al-Maliki som premierminister, der derefter allierede sig med Iran og Bashar al-Assad.
Det syriske regime frembyder et andet alvorligt problem for ambitionen om at fjerne IS fra det militære og politiske landkort, når – eller hvis – vestlige og arabiske kampfly angriber IS i kalifatets syriske base, Raqqa. For det vil, uanset hvordan man vender og drejer det, være en de facto støtte til Bashar al-Assad, og dermed skade den syriske oppositions modstandskamp. Og som er endnu en grund til, at Paris-mødet mundede ud i brede erklæringer, men få detaljer. De skal på plads, hvor den irakiske regering har anmodet om en tidsramme for en ’køreplan’. For som al-Jafaari sagde på Paris-mødet: »det haster med at eliminere IS«.

