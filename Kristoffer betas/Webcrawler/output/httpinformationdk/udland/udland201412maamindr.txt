Man må mindre i moderne krig
Grænserne for, hvad væbnede magter kan tillade sig, når de går i krig, er voldsomt indsnævret efter årtiers opråb fra menneskerettighedsorganisationer og granskninger fra pressen, mener flere forskere
 (Vrang)forestillingen om, at krig kan udføres med millimeterpræcision blev skabt af de væbnede magter selv. Mest berømte er tv-billederne fra den første Golfkrig, hvor USA’s militær udsendte serier af optagelser af det, der blev kaldt ’surgical strikes’, altså angreb med kirurgisk præcision.


 Mens de fleste danskere stadig sveder svinefedt ud af kroppen i juledagene, bomber danske F-16-piloter Islamisk Stat (IS) i Irak. Det er anden gang på blot fire år, at danske fly indgår i en koalition af vestlige lande, der bombarderer fjenden fra luften. Koalitionens linje er den samme, som den var i Libyen i 2011: zero casualties – ingen civile tab. For siden 1990’erne, hvor NATO mødte hård kritik for at have været for uforsigtige med sine bombardementer i det daværende Jugoslavien, er grænsen for, hvor mange civile tab man vil acceptere, skrumpet, mener flere forskere. Selv om Folkeretten tillader civile tab, hvis de kan retfærdiggøres ud fra den skade, man pådrager fjenden, arbejder flyvevåbnene i dag ud fra et sæt regler, der er langt strammere, end krigens regler, Genève-konventionen, foreskriver.
Når man i dag populært sagt leger global politibetjent, er der derfor en lavere tolerance for, at man ved en fejl kommer til at skyde en civil, mener Ole Wæver, professor i international politik ved Københavns Universitet.
»Det gør selvfølgelig, at det bliver meget politiske krige. For det første kunne vi lade helt være, fordi der jo ikke er en klassisk militær territoriel trussel mod os. Når man selv vælger at flyve ned til et eller andet sted, så står man til ansvar for sine handlinger på en anden måde,« siger han. »Krige blev oprindeligt set som noget, hvor lande kæmper for deres overlevelse – og derfor som noget, man var nødt til at gøre. Men det sidste kvarte århundredes krige har på mange måde været frivillige engagementer, som vi har påtaget os ud fra en idé om at kunne gøre verden bedre og på længere sigt skabe mere sikkerhed for os selv,« siger Ole Wæver.
Blodpenge
Information har i en række artikler sat fokus på civile tab i luftkrigen i Irak og Syrien. Her har forskere, menneskerettighedssorganisationer og politikere kritiseret både det danske forsvar og koalitionen af lande, der bomber for ikke at spille med åbne kort omkring risikoen for civile tab.
Information har samtidig beskrevet, at hverken Danmark eller USA har planer om at betale erstatning for civile tab under bombardementerne i Irak.
Alene det faktum, at kompensation for civile tab bliver til en debat i Danmark, ser militærforskeren Peter Viggo Jakobsen som et udtryk for, at krig bliver stadig mere politisk ukorrekt.
»Det forhold, at man i dag vil have en debat om, hvorvidt vi skal betale kompensation, når vi rammer ved siden af, er udtryk for, at krig er ved at blive mere og mere upopulært, politisk ukorrekt og så videre. Selv en folkeretligt rigtig krig er efterhånden svær at køre,« siger Peter Viggo Jakobsen, der er lektor ved Forsvarsakademiet.
»Hvis du går tilbage i tiden, ville det jo være fuldstændig utænkeligt, at jeg skulle stå her og tale med en journalist, der peb over, at vi var kommet til at slå nogle civile ihjel. Altså hallo, civile dør i krig,« siger han.
Forsvarschef Peter Bartram pointerede for nylig i en e-mail til Information, at »hverken Danmark eller de øvrige koalitionspartnere er ansvars- og erstatningspligtige for skader, der er opstået som følge af lovlige kamphandlinger«. Det juridiske faktum bestrides ikke af hverken politikere eller de menneskerettighedsorganisationer, der fremhæver de såkaldte blodpenge som et vigtigt værktøj til at anerkende de civiles tab.
»Men det er jo et udtryk for, at der er opbrud i den her folkeret, når de humanitære organisationer presser på og prøver at indskrænke det her rum yderligere,« siger Peter Viggo Jakobsen. Han mener, at normerne for krig anno 2014 er sådan, at »man bare ikke må ramme ved siden af«, og at grænserne for, hvad væbnede magter kan tillade sig, er blevet indskrænket voldsomt i de seneste årtier.
»Jeg ser det som en normudvikling, der gør det sværere og sværere for soldaterne at føre krig. Det er jo også tankevækkende, at NATO under Libyen-krigen i 2011 havde regler for magtanvendelse – de såkaldte rules of engagement – der sagde zero casualties (ingen følgeskader, altså civile tab, red.),« siger Peter Viggo Jakobsen. Han mener, at reglerne gradvist er blevet skærpet mere og mere, siden NATO gik i krig for første gang i 90’erne.
»Hvis du ser på forløbet, så ser du, at soldaterne hver gang brokker sig over restriktionerne. Men de bliver mere og mere restriktive for hver gang, fordi de politiske konsekvenser af at ramme forkert bliver større og større for stater,« siger Peter Viggo Jakobsen.
Overlegne militærmagter
Professor Ole Wæver mener desuden, at spørgsmålet bliver sat yderligere på spidsen for væbnede magter, der er både teknologisk og efterretningsmæssigt overlegne.
»Det bliver jo eksemplificeret i ekstrem grad ved dronespørgsmålet (fjernstyrede fly, red.). Når man har et meget stort overblik over situationen, så bliver det også meget svært at dække sig ind under det almindelige slør og tilfældigheder.«
Blandt landene, der bomber i Syrien og Irak, er det så vidt vides kun USA og Storbritannien, der har taget væbnede droner i brug. Det danske forsvar har ingen væbnede droner.
»Det er jo en ekstrem situation, som slet ikke fandtes i den klassiske og meget mere rodede krig. Under Anden Verdenskrig gav det ikke samme mening at komme efter et eller andet bombetogt, hvor man opererede mere eller mindre i blinde.«
Ole Wæver understreger, at situationen var en anden for de individuelle danske soldater, der var udsendt til Afghanistan og Irak. De kan sagtens have været i livstruende situationer, hvor de var nødt til at forsvare sig selv, siger han.
»Set for den enkelte soldat kan du meget nemt komme i den situation, hvor det handler om liv eller død, og du er nødt til at handle hurtigt. Her ville et krav om at stå til regnskab for hver eneste menneskelige tab heller ikke være rimeligt,« siger han og tilføjer:
»Det gælder ikke på samme måde, når vi taler om hverken bombefly eller droner, for da er der kun meget sjældent en risiko forbundet med at lade være.«
Ifølge den tyske efterretningstjeneste BND er Islamisk Stat i besiddelse af en række forskellige antiluftskytsvåben, der i stand til at skyde fly ned, men der har endnu ikke været forlydender om forsøg på at angribe vestlige kampfly. Ifølge BND stammer våbnene fra syriske våbenlagre, som IS har plyndret.
IS udnytter restriktioner
Netop på grund af de stramme regler for, hvornår man må bombe, bliver mange af Vestens bombardementer i Irak ikke udført, fordi Islamisk Stat i stort omfang formår at udnytte de regler. Det mener Philip Seib, professor og leder af Center on Public Diplomacy ved University of Southern California.
»ISIL (Islamisk Stat i Irak og Levanten, red.) begiver sig sjældent ud i konvojer og den slags, fordi de vil blive tilintetgjort af koalitionens luftvåben, hvis de kører på en stor, åben vej. Nu er de for det meste af tiden i byer og landsbyer, hvor det er ekstremt svært for militæret at skelne mellem civile og krigere,« siger han.
»Derfor ser vi også, at flyene i bombemissionerne mod ISIL vender tilbage til basen uden at have smidt bomberne i langt over halvdelen af tilfældene, fordi de ikke har kunnet finde nogen mål, der passer inden for deres rules of engagement,« siger Philip Seib.
Kirurgiske krige
Dertil er (vrang)forestillingen om, at krig kan udføres med millimeterpræcision også skabt af de væbnede magter selv. Mest berømte er tv-billederne fra den første Golfkrig, hvor USA’s militær udsendte serier af optagelser af det, der blev kaldt surgical strikes, altså angreb med kirurgisk præcision.
»Der er amerikanerne, der kørte pressen rundt ved næsen i Golfkrigen jo det berømmelige eksempel. Men så er paradokset, at det rammer dem i nakken, fordi man får skabt det her billede af, at man vælger præcis, hvad der skal rammes,« siger Ole Wæver.
Under bombardementerne i Libyen udsendte det danske forsvar i en periode daglige opdateringer om de danske kampflys aktiviteter i Libyen. Her fremgik det i en af de første opdateringer eksempelvis, at »siden missionerne startede forrige søndag, har danske kampfly kastet 65 præcisionsbomber mod mål i Libyen.«
I opdateringerne fra den nuværende Irakkrig, der er mindre detaljerede og langt mindre hyppige end dem fra Libyen, bliver de blot omtalt som bomber. I en såkaldt mission update fremgår det dog, at »alle de danske bomber er præcisionsstyrede, hvilket vil sige at de styres mod deres mål af enten laser eller GPS.«
Dermed er den teknologiske udvikling også medvirkende til, at militærmagterne i højere grad bliver upopulære, hvis de rammer forkert.
»Historisk set er der jo tale om præcisionsbomber, når man ser det i forhold til, hvad man kunne for nogle årtier siden,« siger Ole Wæver.
Men det bliver et tveægget sværd for dem, der skal sælge krigen til befolkningen, siger han, for hvis de ikke fandtes, måtte vi alle acceptere, at krig foregik, som den gjorde i gamle dage.
»Men når man har præcisionsbomber, bliver det rent overordnet nemmere at sælge hele pakken. Til gengæld kan den enkelte aktion så blive ramt af kravet om: ’Jamen, hvorfor ramte du så Jens og ikke Søren, når nu det er så præcist?’« siger Ole Wæver.

