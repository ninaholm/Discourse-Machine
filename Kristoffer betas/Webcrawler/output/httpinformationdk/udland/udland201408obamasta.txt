Obama står ved en korsvej i Irak
Præsidenten afbryder sin ferie for at tage bestik af den hurtigt skiftende situation i det krigsplagede land. Indtil videre støtter amerikanerne hans forsigtige kurs, men en militær optrapning er politisk risikabel
 Kurdiske Peshmergastyrker i nærheden af mosul-dæmningen, som de i weekenden erobrede fra Islamisk Stat med hjælp fra amerikanske fly, der blandt andet ødelagde dette fartøj tilhørende dem ekstremistiske gruppe.


 Søndag afbrød præsident Barack Obama sin ferie i Martha’s Vineyard, og det var næppe på grund af raceoptøjerne i en lille og overvejende sort befolket forstad til St. Louis i Missouri.
I sit sjette år i embedet står Obama over for en korsvej i sin udenrigs-politik. Hvad skal USA gøre for at komme den jihadistiske bevægelse, Islamisk Stat (IS) i Irak og Syrien til livs?
I 2008 blev han valgt på en platform, der forpligtede ham til at afslutte USA’s militære engagement i Irak. Nu skal han tage nogle beslutninger, som på langt sigt kan drage USA ind i en krig mod Islamisk Stat i ikke alene Irak, men også i Syrien og måske senere i Libanon og Jordan.
En så alvorlig beslutning med så vidtrækkende følger tager en præsident ikke, mens han er på ferie på en smuk atlanterhavsø langs Massachusetts’ kyst.
Indtil videre nyder Obamas håndtering af den akutte krise i det nordlige Irak stort set opbakning fra begge partier i Kongressen og den offentlige opinion.
I en nylig meningsmåling foretaget af Huffington Post og You.Gov gav 58 pct. af de udspurgte amerikanere udtryk for støtte til USA’s luftangreb mod IS-styrker, mens kun 24 pct. tog afstand.
Et klart flertal af demokratiske og republikanske vælgere bakker op om luftangrebene.
Beth Welch, en pensioneret forlagsredaktør i Massachusetts, indtager en typisk holdning, adspurgt af Information om hendes holdning til angrebene.
»Jeg har udgivet historiebøger til universitetsstuderende i mange år og ved, at vestlig intervention i Mellemøsten som regel ender i ulykke og hængedynd. Og guderne må vide, at alle de penge vi har spildt på Irak-krigen kunne være blevet brugt til bedre formål her i USA,« siger hun.
»Men Islamisk Stat synes at være en trussel mod Mellemøsten, som amerikansk militær indgriben kan hjælpe med at stoppe, inden de truer hele verden. Så jeg støtter Obamas politik.«
Kritik i Kongressen
I Kongressen er billedet lidt mere broget.
Republikanske høge som senator John McCain og Lindsey Graham kritiserer Obama for at have givet IS spillerum i Irak ved at være tilbageholdende med militær hjælp til de moderate oprørsstyrker i Syrien.
»Hvis man anskuer det fra et amerikansk sikkerhedsperspektiv, er det ganske enkelt umuligt at redde Irak fra sammenbrud uden at ramme IS hårdt. Men det er en kendsgerning, som præsident Obama er uvillig eller ude af stand til at erkende,« sagde Graham i sidste uge.
Selv nogle demokrater føler, at Obamas begrænsede luftangreb mod IS ikke er en strategi, endsige nok til at slå de jihadistiske styrker tilbage.
Endda Obamas ellers så tro væbner, tidligere udenrigsminister Hillary Clinton, har sluttet sig til et voksende kor af demokratiske høge. I sidste uge beskyldte hun Obama i et opsigtsvækkende interview med Atlantic Monthly for at have styrket IS ved at begrænse den militære bistand til Den Frie Syriske Armé.
Men begivenhederne i det nordlige Irak synes til en vis grad at have overtaget den voksende kritik af Obamas forsigtige fremfærd. Over weekenden gennemførte bombefly fra hangarskibet George H.W. Bush flere togter mod IS-styrker ved den strategisk vigtige dæmning nær Mosul.
Bombetogterne synes at ligge udenfor de oprindelige begrænsede mål, Obama satte i sidste uge, da han beordrede bombninger nær Sinjar-bjergkæden, hvor titusinder af yazidier havde søgt tilflugt. På det tidspunkt sagde han, at formålet var at beskytte USA’s militære og civile personel i det nærliggende Erbil samt redde det religiøse mindretal fra et muligt folkedrab.
Siden er det amerikanske flyvevåben blevet de kurdiske peshmerga-styrkers faktuelle luftvåben. Inden søndagens nålestiksangreb nær Mosul-dæmningen mod pansrede mandskabsvogne og antiluftskyts, som IS har erobret fra Iraks hær, blev der gennemført lignende angreb i nærheden af mindre byer udenfor den irakisk-kurdiske zone.
Hver gang har peshmergastyrker – i enkelte tilfælde sammen med irakiske hærenheder – været i stand til at generobre tabt territorium.
Denne udvidelse af amerikanske bombeangreb mod de jihadistiske styrker blev søndag begrundet af talskvinde Caitlin Hayden fra det nationale sikkerhedsråd med de potentielt katastrofale følger af en afbrydelse af strømforsyningen fra Mosul-dæmningen.
»Det kunne blive livstruende for et stort antal civile og true amerikansk personel og faciliteter – herunder ambassaden i Bagdad – samt hindre Iraks regering i at levere essentielle forsyninger til befolkningen,« sagde Hayden.
Tro allierede
Obamas åbenlyse støtte til kurderne er baseret på historiske bånd. USA anså under Saddam Husseins styre kurderne for at være den mest proamerikanske og loyale etniske gruppe i Irak. De kurdiske irakere blev gennem et årti beskyttet af en flyveforbudszone håndhævet af USA, Frankrig og Storbritannien.
Det er en alliance, mange jævne amerikanere stadig værdsætter, hvorfor det har været enkelt for præsidenten at overbevise den folkelige opinion om at komme kurderne til undsætning.
»Kurderne har historisk set været vores mest værdifulde allierede i regionen, så selvfølgelig skal vi støtte dem fra luften og give dem flere våben,« siger Bill Wasserman, pensioneret indehaver af en regional aviskæde i Massachusetts.
Men at tage de næste skridt og agere flyvevåben for Iraks hær, og måske slå ned mod IS-styrker i Syrien, er for mange amerikanere en helt anden snak.
»For at slå Islamisk Stat tilbage må det være nok at bistå pershmega-styrkerne fra luften og give dem tungere skyts. USA skal ikke drages ind i at befri Mosul. Vores soldater skal ikke kæmpe fra hus til hus i Mosul,« siger Chris Crockett, en amerikanske investeringsrådgiver, der ofte rejser i Mellemøsten.
Andre amerikanere har mistet troen på, at det er værd at satse på at bevare Irak som en nationalstat.
»Jeg kan acceptere, vi bomber IS-styrker, hvis det er for at redde yazidier. Men hvis det er for at redde Irak fra sammenbrud, tror jeg ikke på det. Det nytter ikke noget at forsvare et landkort, som er dømt til at forsvinde,« siger Randy Hackett, en filmproducer i Boston.
Trods skepsis i den amerikanske opinion mod en eskalering af USA’s militære engagement i Irak tyder meget dog på, at Obama netop vil følge den vej. Inden premierminister Nouri al-Maliki trak sig i sidste uge, havde præsidenten lovet mere militær støtte til den irakiske regering, hvis en regering med en anden leder blev udpeget.
Det skete i sidste uge med udvælgelsen af al-Malikis partikammerat Haider al-Abadi. Nu forventer man i Bagdad, at det følges op med leverancer af nye F-16, tungere artilleriskyts og pansrede mandskabsvogne – og hvis det skulle være nødvendigt med luftangreb mod IS-styrker, der delvist har omringet Bagdad.
Næste punkt på Obamas dagsorden bliver, hvad USA kan gøre for at stoppe den jihadistiske bevægelses hurtige fremrykning i Syrien.
En passiv tilgang synes ikke længere at være en option inden midtvejsvalget til Kongressen i november, hvor republikanerne vil kunne hænge ansvaret for Islamisk Stats succes på slagmarken om halsen på demokraterne.

