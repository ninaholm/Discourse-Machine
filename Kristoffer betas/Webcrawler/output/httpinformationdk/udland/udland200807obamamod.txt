Obama modtages som rock-stjerne
Når Barack Obama ankommer til Europa, vil han blive mødt som en helt. Men bliver han valgt som USA's næste præsident, kan det hurtigt blive hverdag
Barack Obamas forestående Europa-tour kan blive det rene triumftog. Her vinker han til tilhørere i Fairfax, Virginia forleden.


 Det er ikke helt sikkert, hvornår det sker, men rygterne siger, at britiske diplomater har gjort sig klar til at modtage Barack Obama allerede i morgen i London. Måske er det sandt, måske bliver det først et par dage senere, men én ting er sikkert: Obama er på vej til Europa. Og Europa glæder sig.
"Jeg kan ikke huske, at en præsidentkandidat eller en nyvalgt præsident for den sags skyld før er blevet mødt med så stor entusiasme i Europa som Obama. Efter otte år med George Bush repræsenterer han en helt ny amerikansk retning og en ny begyndelse for USA's engagement i verden, og det er europæerne ellevilde med," siger Daniel Korski, senioranalytiker ved European Council on Foreign Affairs i London.
Obamas tur til Europa vil udover London bringe ham forbi både Paris, Berlin og måske Prag, som overtager EU's formandskab til januar. Ind imellem skal præsidentkandidaten også besøge Israel, Jordan og måske Palæstina, og han skal desuden med 99 procents sandsynlighed til både Irak og Afghanistan, som er de store udenrigspolitiske spørgsmål i USA. Det er på grund af de to sidstnævnte destinationer, at hans rejseplaner af sikkerhedshensyn bliver holdt hemmelige. Det skulle dog ligge fast, at den demokratiske præsidentkandidat runder af i Berlin torsdag i næste uge. Her vil han holde sin eneste offentlige tale, som ventes at trække tusindvis af tilhørere. En meningsmåling fra tyske medier viser, at 72 procent af tyskerne helst ser Obama som den næste amerikanske præsident, mens kun 11 procent ønsker, at det bliver republikanske John McCain.
"Amerikanerne ved godt, at USA er upopulær i store dele af verden. Derfor vil Obamas image styrkes, når han kan vise, at en amerikansk præsidentkandidat bliver mødt af mange tusinder entusiastiske europæere. For amerikanerne handler det om at genoprette synet på USA i verden," siger Karen Donfried, viceformand for German Marshall Fund of the United States, en organisation, der arbejder for at fremme forholdet mellem USA og Europa. 
Mangler erfaring
For Obama selv handler turen om at få styrket sit image på den internationale scene. Både hans tidligere demokratiske modstander Hillary Clinton og den republikanske John McCain har kritiseret ham for at mangle international ekspertise.
"Obamas udenrigspolitiske erfaring er så lille, at han er nødt til at sige, at hans ophold i Indonesien, da han var seks år gammel, har givet ham en vis indsigt i, hvordan andre folk lever. Det siger meget om, hvor tyndt hans CV er på det her område," påpeger Daniel Korski.
Obama har som senator været formand for et udvalg i den amerikanske kongres, der behandler europæiske spørgsmål, men han har aldrig holdt én eneste høring om emnet. Derfor vil det styrke ham at blive fotograferet side om side med de tre store europæiske statsledere, Angela Merkel, Nicolas Sarkozy og Gordon Brown, som samtidig håber, at lidt af den unge stjernes magiske støv kan drysse af på dem selv. I modsætning til da den langt mere udenrigspolitisk erfarne McCain var på besøg i marts, hvilket nærmest ingen europæere kan huske eller lagde mærke til.
Nærmeste allierede
Obamas besøg i Europa handler dog ikke kun om politikere, som bader i hinandens strålelys. EU er USA's nærmeste allierede - et forhold, der er blevet vigtigere og vigtigere med årene.
"For ti-femten år siden handlede USA's og EU's forhold nærmest udelukkende om NATO og forsvar i forbindelse med Rusland og Balkan. Nu er det national sikkerhed, efterretning, migration, organiseret kriminalitet og fyre, der smugler bomber i deres sko, der er på dagsordenen. Det er emner, som EU beskæftiger sig med - ikke NATO. Derfor er USA - og dermed også en præsidentkandidat - nødt til at være langt mere opmærksom på EU nu," siger Tomas Valasek, leder af afdelingen for udenrigs- og forsvarspolitiske spørgsmål ved den britiske tænketank Center for European Reform.
Og Obama og de europæiske statsledere er enige på mange punkter. Obamas tilgang til menneskerettigheder og diplomati ligner den europæiske. Hvis han bliver præsident, vil han lukke Guantanamolejren, og han vil gerne være med til at løse klimaproblemerne. Ligesom John McCain i øvrigt. Det er vand på den europæiske mølle, men europæerne skal ikke glæde sig for tidligt, advarer analytikerne.
"Det er komplicerede emner at løse. Hvem skal tage imod fangerne fra Guantanamo? Og hvis Obamas administration overhovedet er klar til at lave en miljøaftale, vil Senatet så godkende den? Selvom Obama vinder, vil alle de her problemer ikke bare forsvinde," siger Karen Donfried fra German Marshall Fund of the United States.
Andre problemer er frihandel, hvor Obama har en langt mere protektionistisk tilgang end EU, samt Afghanistan, hvor både Europa og Obama indser nødvendigheden af, at indsatsen skal styrkes med flere tropper. Spørgsmålet er bare, hvad Europa vil sige, den dag Obama kommer og siger: "Spørg ikke, hvad NATO kan gøre for dig, men hvad du kan gøre for NATO".
"Den europæiske befolkning er langsomt ved at blive trætte af indsatsen i Afghanistan, og en ny amerikansk præsident vil kræve en større europæisk indsats. Så selvom der er enighed om målet, er der stor risiko for strid om midlerne. Uanset hvem der bliver amerikansk præsident, vil vedkommende indlede et nyt forhold til Europa, der er meget bedre end det, vi har set i mange år. Men der er en fare for, at vores ophedede forventninger bliver skuffede. Specielt hvis Obama bliver præsident, for han er den største stjerne i den europæiske befolkning," siger senioranalytiker Daniel Korski.

International kommentar s. 21: 'Hvad er Obamas drøm?'  

