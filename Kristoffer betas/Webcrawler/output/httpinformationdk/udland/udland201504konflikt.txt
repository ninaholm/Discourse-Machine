Konflikt i Yemen risikerer at brede sig i regionen
19 dage inde i Saudi-Arabien og allieredes bombekampagne i Yemen, er det temmelig usikkert, hvad endemålet er. Mens houthierne angriber havnebyen Aden, og Iran anklages for indblanding, er angrebskoalitionens foreløbigt eneste resultat et stærkt forøget kaos


 Det var næppe det resultat, den saudiskledede koalition, der i øjeblikket bomber i Yemen, havde håbet på efter 19 dages krig: To iranske ’militærrådgivere’ var blevet taget til fange under kampene i havnebyen Aden, som præsidenten har erklæret for provisorisk hovedstad, kunne en række prosaudiske medier meddele lørdag. På den ene side kan de – ubekræftede – forlydender underbygge de saudiske lederes narrativ om, at Yemens nedbrud er et resultat af en aggressiv iransk udenrigspolitik, og at den saudiske intervention er rettidig omhu for at stoppe den.
Men på den anden side understreger kampene i Aden, at koalitionen (der ledes af Saudi-Arabien og har deltagelse af alle de arabiske golflande bortset fra Oman, og med Egypten, Jordan og Sudan som deltagere og USA som tavs partner) er umådeligt langt fra at nå sit mål.
Mens bomberne er faldet stort set konstant over Yemens oprindelige hovedstad Sana’a og over militære installationer rundt om i Yemen, siden luftkrigen begyndte (et konservativt skøn på antallet af dræbte er op mod 700), er houthi-militsfolkene og allierede krigere fra ekspræsident Salehs militser trængt frem på landjorden, hvor de i disse dage kæmper i netop Aden. Stedet, hvorfra den af houthierne forstødte præsident, Abd Rabbuh Mansur Hadi, undsagde houthiernes statskup og erklærede sig selv retmæssig statsleder, bakket op af en række ambassadører og udsendinge fra vestlige og arabiske lande, der strømmede fra den houthi-kontrollerede hovedstad Sana’a og til den sydlige havneby Aden. Udsendinge, som man må formode har taget benene på nakken ligesom Hadi selv, der i øjeblikket befinder sig i Saudi-Arabien.
Landinvasion i vente?
De manglende resultater har fået temaet ’landinvasion’ op at vende. Både Saudi-Arabien og Egypten, der i givet fald måtte forventes at trække det hårde læs og levere invasionsstyrken, har prøvet det før – men ikke med stor succes.
Egyptens invasion af Yemen i 1960’erne er ind i mellem blevet kaldt for Egyptens Vietnamkrig, mens saudierne også har haft begrænset succes med en række senere militærekskursioner ind i Yemen.
Der er ikke meget, der tyder på, at en invasion denne gang vil være meget nemmere. Houthi- erne har vist sig inkompetente til at regere, men har igennem et årti vist sig særdeles kompetente til at kæmpe imod større modstandere, som en analytiker tørt konstaterede. Samtidig har de i ekspræsident Saleh en særdeles ressourcestærk allieret med egen agenda, penge, soldater og stor erfaring.
Koalitionens mand, Hadi, har på sin side et FN-anerkendt krav på præsidentposten, men ikke megen styrke eller folkelig popularitet. Det stærke islamistparti Islah har ganske vist lagt sig ud med houthierne i den seneste tid, men deres opbakning til Hadi er – ligesom en række sydlige separatisters og sunnistammers – i bedste fald halvhjertet.
Et skræmmende scenarie
I tomrummet vinder al-Qaeda på den arabiske halvø frem og kontrollerer sammen med en række allierede stammer og løse islamistmilitser i dag en ukendt del af Yemen, mens Islamisk Stat tålmodigt venter på sidelinjen. Det er ikke et indbydende scenarie at træde ind i. Og slet ikke hvis saudiernes advarsler om iranske militærrådgivere fra den iranske revolutionsgarde viser sig at holde stik i det omfang, mange frygter. Det ligner i skræmmende grad scenariet fra andre mellemøstlige lande og en omstigning fra en traditionel ’sammenbrudt stat-konflikt’ til en konflikt med helt andre regionale konnotationer.
Konflikten kan brede sig
For saudierne og de andre golflande er dette scenarie næppe ukendt, og angreb fra houthi-soldater henover den saudiske grænse, som i weekenden dræbte fem saudiske soldater, gør det også klart, at dette er en konflikt, der hurtigt kan brede sig, hvis den får lov at fortsætte, og Yemens desintegration fuldføres.
Derfor burde en forhandlet løsning også være tiltrækkende. En sådan er heller ikke udelukket, og den arabiske halvøs traditionelle mellemmand og fredsformidler, Oman, er da også på banen som forhandler. Lige nu er det bare svært at få øje på, hvor man kan starte forhandlingerne. Koalitionen har krævet Hadi og hans regerings komplette genindtrædelse, og at houthierne afleverer statshærens våben som betingelse for at standse krigshandlingerne. Et tilbud, som er svært at sælge til en hær, der er i offensiven og har meget lidt at vinde på det.
Samtidig kom Irans øverste leder, Ayatollah Khamenei, i den forløbne uge med en voldsom fordømmelse af koalitionens angreb, som han beskrev som »en forbrydelse« og som »folkemord«, mens han sværgede, at den »ikke vil komme sejrrig ud« af konflikten.
Her burde den nylige atomaftale måske åbne et rum for forhandling med iranerne, der mere eller mindre åbent har erklæret, at andre regionale spørgsmål først kan afklares, når a-problemet er klaret. Men virkeligheden er mere kompleks – ikke mindst i Yemen – og fred synes lige nu ganske langt væk.

