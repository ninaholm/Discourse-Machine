Baskisk parti forbudt
ANV - den ulovlige baskiske løsrivelses-organisation ETA's politiske fløj - er erklæret ulovlig af højesteret
I Bilbao var der tidligere i år demonstration mod det planlagte forbud mod partiet ANV.


 "Det moderne Spaniens historie er regionernes historie," sagde den store spanske filosof José Ortega y Gasset (1883-1955) engang.
Det er den stadig. I dag  har Spaniens højesteret erklæret partiet ANV for ulovligt. Partiet er - ifølge domstolen - efterfølger for Batasuna ('Enighed' på baskisk). Dette parti blev i 2002 erklæret ulovligt for dets tilknytning til terrororganisationen ETA.
"Højesteret har allerede forbudt ANV at stille op til parlamentet i Madrid. Dommen betyder, at omkring 400 lokalpolitikere i Baskerlandet og i provinsen Navarra i det nordlige Spanien må træde tilbage eller skifte parti. Partiets ejendomme og øvrige besiddelser vil blive overtaget af det offentlige," siger Francisco Jose Hernando fra den spanske højesteret.
Retten vil også undersøge, om et andet mindre baskisk parti, PCTV, skal forbydes. 
ETA og dets tilhængere ønsker en uafhængig stat i det nordlige Spanien og det sydvestlige Frankrig. ETA har dræbt 400 mennesker i den fire årtier lange kamp for uafhængighed, som begyndte under Francisco Francos diktatur. ETA har dog kun begrænset folkelig opbakning. Dets støttepartier har aldrig fået mere end 15 procent af stemmerne. Det moderate Baskiske Nationalist Parti har 29 af de 73 medlemmer i lokalparlamentet og leder en koalitionsregering med det regionale socialistparti og mindre partier. 
Folkeafstemning
Indtil 2006 forsøgte Spaniens premierminister, Jose Luis Rodriguez Zapatero, at nå frem til en forhandlingsløsning. Men fredsforhandlingerne blev afbrudt, da ETA dræbte to mennesker i Madrids lufthavn samme år. 
Baskerlandets ministerpræsident, Juan Jose Ibarretxe, har foreslået en folke-afstemning om regionens fremtid og om mulighederne for selvstændighed. Forslaget blev afvist af socialistpartiet PSOE og af det borgerlige oppositionsparti PP. Men det lykkedes sidste år at få flertal for en folkeafstemning i det baskiske parlament, da en repræsentant med tilknytning til ETA stemte for. PP og PSOE appellerede til højesteret. 
I sidste uge erklærede højesteret folkeafstemningen for forfatningsstridig. Baskerlandet har - ligesom Catalonien - udbredt selvstyre, især på skatteområdet. Det er uklart, hvilke yderligere beføjelser Baskerlandet ville få, hvis de stemte ja i folkeafstemningen. Afstemningen var planlagt til næste måned, men det er endnu uvist, om afstemningen vil blive afholdt. 
Ibarretxe overvejer at appellere dommen til Den Europæiske Menneskerettighedsdomstol i Strassbourg. Denne dom er er "udemokratisk", siger han til den spanske avis El Pais. 

