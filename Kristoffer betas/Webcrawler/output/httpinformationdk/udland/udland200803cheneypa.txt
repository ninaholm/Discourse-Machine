Cheney på rejse for at tale olieprisen ned



 Som olieprisen med 107 dollar per tønde i går endnu engang satte rekord, meddelte Det Hvide Hus, at vicepræsident, Dick Cheney, i næste uge rejser til Mellemøsten i håb om at få talt oliepriserne ned. Cheney vil blandt andet opfordre det magtfulde OPEC-medlem Saudi-Arabien til at presse de olieproducerende lande til at skrue op for hanen for at få bugt med olieprisernes himmelflugt. USA's præsident, George W. Bush, fremsatte samme krav under sit besøg i Riyadh i januar, men OPEC har hidtil nægtet at åbne op. Cheney indleder sin rundrejse i Saudi-Arabien mandag. 
ritzau/AFP

