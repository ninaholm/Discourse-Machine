Putins strategi er at skabe nye problemer for at blive hørt
Russiske analytikere peger på, at når Kreml ikke kan bidrage konstruktivt til verdens gang, har det valgt at søge negativ indflydelse. Det handler om Putin-regimets overlevelse og om at genvinde Ruslands status som supermagt
 Vi kan forvente flere »negative impulser« fra Rusland i nær fremtid med det formål at tvinge USA og det øvrige Vesten til at føje sig efter Moskva, fortæller en russisk militæranalytiker.


 Kreml har udviklet en ny diplomatisk strategi, der går ud på, at »når det ikke kan bidrage konstruktivt til international dialog, så kan det skabe nye problemer for at forblive relevant«, siger den russiske militæranalytiker Aleksandr Golts.
Ruslands præsident, Vladimir Putin, havde ud fra den logik ikke noget positivt med til samtalerne med sin amerikanske kollega Barack Obama i New York. Putins forslag om en international koalition imod Islamisk Stat (IS) var »en tom gestus«. Det viste hans afsendelse af krigsfly til Syrien uden at koordinere med den amerikanskledede koalition.
De russiske fly kan næppe tippe balancen i krigen, men kan skabe nye problemer for USA. Mange politikere og analytikere har påpeget, at det indebærer en fare for kollisioner, hvis Rusland og USA har samtidige kampmissioner i luften. Men et værre scenarie er, hvis Washington beordrer angreb på Assads fly og russiske fly gives ordre til at forsvare det syriske regimes fly. Det var måske ønsket om at forhindre det, som fik Obama til efter megen tøven at sige ja til at møde Putin.
Vi kan ifølge Golts forvente flere »negative impulser« fra Rusland i nær fremtid med det formål at tvinge USA og det øvrige Vesten til at føje sig efter Moskva. Det næste, mener Golts, bliver om de taktiske atomvåben i Europa. Kun få dage før, Putin fløj til New York, advarede det russiske udenrigsministerium i skarpe vendinger imod USA’s modernisering af amerikanske atomvåben i Europa. Putins talsmand, Dmitrij Peskov, hævdede, at disse våben krænker aftalen imod spredning af atomvåben, NPT. De amerikanske atomvåben har imidlertid været i Europa i årtier, uden at Moskva tidligere har kaldt dem i strid med NPT. Ifølge Putins talsmand må Rusland handle nu for at genoprette balancen i Europa.
Atomoprustning
Når Moskva valgte at slå alarm nu, handler det ifølge Golts også om Syrien (og Ukraine). Det vil ifølge kilder i forsvarsministeriet i Moskva betyde opstilling af Iskander-missiler ved Kaliningrad og placering af Tu-22M3-atombombefly nær Ruslands vestlige grænser.
Moskva har truet med Iskander-missiler under enhver konflikt med Washington, men den aktuelle situation indebærer trusler om, at Kreml vil trække sig fra den nye START-atomnedrustningstraktat, indgået mellem Putin og Obama. Det vil ifølge Golts udløse et våbenkapløb, som det, der førte til Sovjetunionens sammenbrud.
Lilja Sjevtsova, russisk forsker ved det amerikanske Brookings Institute og forfatter til flere bøger om Putin-regimet, mener, at det hele handler om Putin-regimets kamp for overlevelse, der indebærer afpresning om bl.a. Syrien. I en blog på websitet Window on Asia fører hun Golts argumentation videre med det retoriske spørgsmål: »Forstår de i Kreml, at den syriske afpresning«, som Putin brugte til at få mødet med Obama i New York, »gør Rusland til en spiller uden for det accepterede system og en international spedalsk?«
Rusland handler således »komplet ansvarsløst, og giver indtryk af desperation og mangel på perspektiv«. Selv om Kreml for tiden tier om Ukraine, så handler dets adfærd ikke mindst om det, ifølge Sjevtsova:
»Den delvise våbenhvile og relative fred i Donbass viser klart, at en særlig model i Kremls politik er udpint: modellen for militært pres på Ukraine.« Det mener Sjevtsova, at Moskva har erkendt i nogen tid og søger en vej ud »uden at tabe ansigt« og »uden at miste mekanismer til at påvirke Kijev«.
Når det gælder de separatistkontrollerede områder Donetsk og Lugansk, »er Kreml næppe parat til at opgive de enklaver«, men det, som står klart, er ifølge Sjevtsova, at »Moskva har hårdt brug for at komme ud af sanktionsregimet« og ikke har lyst til at have separatistenklaverne i Østukraine som »et sort hul, det skal fortsætte med at hælde penge i«.
Sjevtsova er overbevist om, at Kreml har indset, at det aktuelt vil være kontraproduktivt at bruge mere militærmagt nu i Ukraine, så det søger andre veje til at holde Ukraine »i en neutral strategisk zone uden for NATO’s beskyttelse«.
Ingen bør lade sig narre af det, som Putin gør i Ukraine, Syrien eller internationalt i det hele taget, understreger Sjevtsova: »Ukraine forbliver del af Putins indenrigspolitiske dagsorden, så derfor betyder pause i kampen nok en ændring af Kreml’s taktik, men ikke af dets strategi.«
Putins overlevelse
»Putin prøver på den måde at forlænge sit regimes eksistens og vise, at Rusland er stærkt. Han holder aldrig op med at fantasere om, at Vesten vil dumpe Ukraine i bytte for Ruslands bidrag til at bekæmpe Islamisk Stat og terrorisme i Mellemøsten. Det er Syrien i bytte for Ukraine.«
Kremls bombardement af initiativer tager sigte på »at genvinde rollen som supermagt og medlem af verdensklubben. Hvorfor er Kreml så ivrigt efter status som supermagt? Fordi ellers vil det autokratiske regime, der nu holdes oppe ved at gøre hjemlige udfordringer til internationale, ramle sammen«.
Vjatjeslav Sjved, forsker ved Verdenshistorisk Institut i Ukraine, siger til avisen Kyiv Post: »På baggrund af den aktuelle situation i Mellemøsten er det Putins vigtigste mål at bidrage til at forværre kaos og had mellem sunnier og shiaer, islamister og sekulære, oppositionen og Bashar al-Assad. Rusland håber også at kunne uddybe splittelsen mellem de vigtigste geopolitiske spillere i Mellemøsten – både eksternt og internt.«
Det er alt sammen efter samme logik, som militæranalytiker Aleksandr Golts peger på: Når den russiske ledelse ikke kan bidrage positivt, kan den skabe en masse problemer for andre i det geopolitiske spil, frem for alt USA.
Så mens Kreml ifølge Golts endnu ikke har »nye negative incitamenter« på plads til at få USA til at samarbejde på Ruslands præmisser, »er det dybt bekymrende, at Moskva entydigt satser på den kurs«.

