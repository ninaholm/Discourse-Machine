Hver tredje iraker kan ikke sendes ud
52 af de 167 hjemsendte irakiske asylansøgere kan alligevel ikke sendes tilbage til Irak. Deres identitet er for usikker for den irakiske stat, der nu skulle være på vej til at sende en delegation til Danmark
Den irakiske regering afviser at modtage 52 af de tvangsudviste danske irakere, fordi deres legitimation er mangelfuld.


 En delegation fra det irakiske indenrigsministerium skulle netop nu være på vej til Danmark for at hjælpe det danske politi med at identificere 52 af de i alt 167 afviste irakiske asylansøgere, der har opholdt sig i Brorsons kirke i København. Blandt andet på grund af falske identitetspapirer har de irakiske myndigheder netop afvist at tage imod de uidentificerede. »De irakiske myndigheder kan naturligvis ikke tage imod nogen, de ikke ved, om er deres statsborgere, så det skal det danske politi hjælpe dem med,« siger afdelingschef for Dansk Flygtningehjælps asylafdeling Anne La Cour Vågen. Det samme oplyser Indenrigsministeriet til TV2-nyhederne og i Rigspolitiets statusrapport for irakernes hjemsendelse hedder det:
»For 52 personers vedkommende har de irakiske myndigheder ikke kunnet identificere de pågældende på grundlag af de forelagte oplysninger/dokumenter, angiveligt fordi de forelagte dokumenter er falske, eller fordi der ikke i øvrigt foreligger dokumentation for identitet/nationalitet.«
Det kommer bag på Anne La Cour Vågen, at der er tale om så mange uidentificerede asylansøgere, »men på den anden side er der tale om en højst udsædvanlig situation, og når man kender infrastrukturerne i Irak er det ikke en stor overraskelse, at der kan være problemer,« siger hun.
»Vi vil følge situationen tæt - især hvis man har tænkt sig at frihedsberøve de pågældende. Det mener vi ikke, der er nogen grund til,« siger hun og påpeger, at der ikke er nogen formel øvre grænse for, hvor længe man kan tilbageholde afviste asylansøgere. Blandt asylansøgerne selv er der et øjebliks lettelse, forklarer en af de hjemsendte til Information.
»De er helt sikkert meget lettede over, at de ikke skal hjem lige nu i hvert fald, men uvisheden vokser hos de pågældende, og vi ved jo ikke, om man har tænkt sig at fængsle dem,« siger Makmoud, der ikke selv en af de berørte.
»Jeg var godt klar over, der kunne blive problemer, for allerede da de arresterede de første 25, kunne de ikke identificere de 15,« siger han.
Rigspolitiet har ikke ønsket at udtale sig om sagen, men offentliggjorde den 13. maj at 167 afviste irakiske asylansøgere stod til hjemsendelse. Det er færre end først antaget, hvilket skyldes, at et stort antal har forladt asylcentrene og heller ikke møder til meldepligt. Politiet antager derfor, at disse personer er rejst hjem.


