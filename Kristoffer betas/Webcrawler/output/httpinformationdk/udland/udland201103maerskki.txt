Mærsk i Kina kræver skriftlig bodsgang af fabriksarbejdere
Psykisk afstraffelse i form af tvungen skriftlig selvkritik og risiko for udelukkelse er prisen for at begå fejl på A.P.  Møller-Mærsks containerfabrik i Kina, fortæller de ansatte. Mærsk afviser
Mærsks containerfabrik i Dongguan har gentagne gange været i søgelyset for ikke at leve op til reglerne for arbejdsmiljø.


 Ansatte på A.P. Møller-Mærsks containerfabrik i det sydlige Kina bliver jævnligt afkrævet skriftlig selvkritik, når de laver fejl i deres arbejde. Det fortæller en række arbejdere og mellemledere fra fabrikken til Information.
»Vores ledere siger, at vi skal skrive selvkritik, ellers får vi ikke lov til at arbejde. I selvkritikken skal vi indrømme vores fejl og love, at det ikke sker igen,« fortæller metalarbejderen Li Xin.
Han forklarer, at nogle arbejdere skriver selvkritik op til syv-otte gange om året. I selvkritikken skal arbejderen beklage sine fejl og love at forbedre sine præstationer fremover. I modsætning til en standardformular, der skal udfyldes i tilfælde af brud på sikkerhedsreglerne, anvendes selvkritik ifølge arbejderne som straf. Fænomenet er kendt fra kulturrevolutionen i Kina, hvor kinesere, der forrådte revolutionen, skulle opremse deres fejl. Men selvkritik er også en udbredt afstraffelsesform i dagens Kina, forklarer Stig Thøgersen, professor i asienstudier ved Aarhus Universitet.
»Selvkritik er stadig en vigtig del af retssystemet, skolerne og børneopdragelsen i Kina. Den bunder i forestillingen om, at man, ved at anerkende fejl, kan genopbygge sin personlighed og blive et bedre menneske. Personen bliver lukket ude fra fællesskabet, men taget til nåde igen, når man har erkendt sine fejl,« forklarer Stig Thøgersen.
Han kender ikke til, at metoden bruges på andre private virksomheder. Men Shi Pinhong, en kinesisk mellemleder på fabrikken, bekræfter over for Information, at den usædvanlige metode anvendes på Mærsks fabrik. Shi Pinhong fortæller, at det er »ret normalt«, at arbejdere bliver bedt om at skrive selvkritik.
En anden leder fra fabrikken, Li Pingbo, fortæller, at ansatte kan blive afkrævet selvkritik, når de har gjort sig skyldig i »kvalitetsfejl«.
»Hensigten er at få arbejderne til at indrømme deres fejl skriftligt,« uddyber Li Pingbo, der var ansat på  Maersk Container Industri i Dongguan indtil marts i år.
Lederen har oplevet, at metoden er blevet brugt enkelte gange, men forklarer, at han ikke selv har beordret ansatte til at skrive selvkritik. Metoden overrasker forskeren Anita Chan, der er fellow på Australian National University og ekspert i kinesiske arbejdsmarkedsforhold:
»Det er forbløffende, hvordan Mærsk behandler sine ansatte. At skrive selvkritik er en psykisk afstraffelse af arbejderne, og ydmygelser af denne slags er meget sjældne på virksomheder i Kina i dag. Der var flere sager om psykisk terror i 1990'erne, men efter offentlig fordømmelse i medierne hører man sjældent om det længere,« siger Anita Chan.
Fem gange selvkritik
Information kan i dag fortælle, hvordan den 29-årige arbejder Guo Feng ifølge hans enke og flere ansatte blev udelukket fra sit arbejde efter at have lavet en fejl. Han forsøgte fem gange at skrive en acceptabel selvkritik til sin mellemleder. Få dage senere omkom Guo Feng på containerfabrikken efter at være sprunget eller faldet ned fra fabrikkens tag klokken fem om morgenen.
A.P. Møller-Mærsks containerfabrik, der ligger i Kinas industrielle kraftcenter i provinsen Guangdong i Sydkina, har været i søgelyset for kritisabelt arbejdsmiljø og brud på ansattes rettigheder i de seneste år. I april 2009 lovede koncernen at rette op på en række problemer med farligt arbejdsmiljø og kritisabel ledelsesstil.
Ifølge A.P. Møller-Mærsk er selvkritik imidlertid ikke en del af virksomhedens politik. Forelagt arbejdernes kritik, henviser fabrikkens danske direktør, Irving Hultengren til, at de ansatte skal redegøre for overtrædelse af sikkerhedsregler.
»Når vores produktionsledere konstaterer brud på fabrikkens sikkerhedsregler, undersøger vi sagen, og i den forbindelse er det helt normalt, at de involverede bliver bedt om en skriftlig redegørelse, så vi kan lære af eventuelle fejl og minimere risikoen for farlige situationer,« siger fabrikkens danske direktør, Irving Hultengren, der ikke mener, der er en sammenhæng mellem den traditionelle kinesiske forståelse af ordet selvkritik og Mærsks praksis.
Irving Hultengren afviser, at der er et problem med de metoder, arbejderne nævner. Han mener, at der i så fald sker 'selvkritik' hver eneste dag på danske og europæiske arbejdspladser. >
»I Kina såvel som i Danmark forsøger man som fabriksledelse at finde de dybereliggende årsager til et givent sikkerhedsproblem for at skabe et mere sikkert arbejdsmiljø. Og naturligvis søger man at sikre sig mod gentagelser af farlige episoder,« siger Irving Hultengren.
Fabrikkens danske direktør har dog ikke ønsket at svare på, om han anser det for normalt, at ansatte skal beklage deres fejl og love, at de ikke sker igen. Irving Hultengren har heller ikke ønsket at svaret på, om Mærsk vil undersøge brugen af selvkritik nærmere.
En form for straf
Ifølge flere ansatte har den skriftlige selvkritik imidlertid ikke noget at gøre med de standardredegørelser, der anvendes i forbindelse med sikkerhedsfejl.
»Selvkritikken er en form for straf, hvor man skal indrømme sin skyld. I sikkerhedsformularen kræves det derimod ikke, at man indrømmer skyld. Man skal blot opgive, hvad der skete i en pågældende situation,« fortæller en arbejder, der ønsker at være anonym af frygt for at miste sit job. Information kender hans identitet.
De ansatte forklarer, at selvkritikken skal skrives på et blankt stykke papir, og at de blandt andet skal love at forbedre deres præstation fremover.
»Udover en erklæring om sikkerhedsfejl, kræver lederne nogle gange, at vi skriver selvkritik og afleverer den sammen med standardformularen,« fortæller en anden arbejder, Li Zhihai.  Han var ansat på Mærsks fabrik indtil oktober sidste år og forklarer, at han selv blev sat til at skrive selvkritik, da han ved et uheld havde ødelagt et redskab, så flere kolleger blev forsinket i deres arbejde.
Mellemlederen Li Pingbo uddyber:
»Forskellen mellem en standardredegørelse og selvkritik er, at i selvkritik skal arbejderen erkende sin fejl og love, at han aldrig vil begå den samme fejl igen. Det er ikke nødvendigt i en standardredegørelse. «

