Kina på powershopping i den globale olieindustri
Overalt i verden køber de statslige kinesiske olieselskaber konkurrenter og oliefelter op. Penge er ikke noget problem


 Kineserne forbereder sig. På tiden, hvor de fossile energikilder bliver knappe, hvor priserne stiger, og hvor det at mangle reserver af olie, kul og gas sætter tryghed i energiforsyning og national sikkerhed overstyr.
Kineserne forbereder sig ved at satse hårdere på en grøn energirevolution end nogen andre. Men også ved at gå benhårdt efter adgang til tilbageværende olie- og gasfelter samt kulforekomster rundt om på kloden.
Der vil gå mange årtier, før Kinas energiforsyning kan være baseret helt på vedvarende energi, og selv om Kina i dag har egne reserver og egen produktion af både olie, kul og gas, så har man også en nødvendig og stigende import.
Kinas voksende olieforbrug er således mere end dobbelt så stort som egenproduktionen, der i 2009 for første gang begyndte at falde, og det kinesiske oliebehov ventes ifølge Det Internationale Energiagentur mere end fordoblet inden 2025. Mens den globale olieproduktion ikke er vokset mærkbart de seneste fem år og i 2009 faktisk begyndte at falde, er Kinas andel af det globale forbrug vokset fra knap seks pct. for et årti siden til nu 10,4 pct. Kun USA bruger mere olie end Kina.
Når det gælder gas og kul, er der endnu i dag nogenlunde balance på papiret mellem forbrug og produktion af indenlandsk gas og kul, men reelt importeres både naturgas og kul, og tendensen er stigende. Naturgasbehovet ventes - som olien - fordoblet i 2025.
Så Kina er i gang med powershopping på det globale marked, hvor alting strammer til.
»Der er krisetider på vej. De rejser verden rundt og opkøber, hvad de kan. De gør sig klar til dårligt vejr,« bemærkede sidste år den amerikanske investeringsekspert og Kina-kender Jim Rogers.
Den eftertragtede strategiske vare er ikke bare olie på tønde, men i høj grad olieselskaber og oliefelter rundt om i verden. Det er selve kilderne til den fossile energi, man vil kontrollere.
Det er ikke ukendt, at USA, der også bruger mere end dobbelt så meget olie, som man producerer, længe har haft fokus på at vinde adgang til strategiske oliekilder. Nogle har udlagt Irak-krigen som en sådan manøvre. Men Kina har i disse år nogle afgørende styrker i kapløbet om de tilbageværende fossile energireserver:
Kina har for det første en gigantisk valutareserve, der nærmest tigger om at blive brugt til opkøb i udlandet. Kina har dertil fordel af, at mange vestlige selskaber lider under den økonomiske krise og har brug for kapitaltilførsel, samtidig med at deres aktier er blevet billigere at erhverve sig. Endelig har Kina handlekraftige statsselskaber med en beslutsom statsmagt i ryggen.
»Kina er i bund og grund det mest velhavende land på planeten - vi taler om reserver på 2.400 milliarder dollar i hænderne på regeringen. Og virkeligheden er i dag stadig, at de fleste virksomheder i Kina - energisektoren inklusive - kontrolleres af regeringen. Kapital er ikke noget problem,« sagde tidligere på året Nicholas Pechet, Kina-chef for markedskonsulentvirksomheden Global Intelligence Alliance.
Den statslige deltagelse og opbakning indebærer, at opkøb i udlandet af virksomheder eller ressourcer betragtes som del af Kinas udenrigs- og sikkerhedspolitik, hvorfor det ikke er helt så afgørende, om den enkelte handel også er profitabel.
»Hvis Kina som nation har strategiske interesser i, at et statsejet kinesisk olieselskab opkøber et oliefelt i udlandet, så vil selskaber fra andre lande, som ikke kan indregne nogen national strategisk værdi, når der skal bydes, let tabe i konkurrencen,« påpeger den norske professor i økonomi ved Handelshøjskolen i Oslo, Arne Jon Isachsen.
2-0 til Kina
Et nøgleord i Kinas oliestrategi er diversitet. At være til stede overalt. I dag får Kina det meste af sin importerede olie fra Saudi-Arabien, Angola og Iran. Til Vestens stigende irritation har Kina i flere år investeret i udvidelser af det sanktionsramte Irans olie- og gasindustri, bl.a. med aftalen i 2007 om at det statslige China Petrochemical Corporation - også kendt som Sinopec - med to milliarder dollar bliver majoritetsaktionær i udviklingen af det iranske Yadavaran-oliefelt, der skal kunne levere Kina olie og gas i 25 år.
Irans viceolieminister Noqrehkar Shirazi oplyste i sommer, at Kinas samlede investeringer i oliefelter, pipelines og raffinaderier i Iran andrager 39 mia. dollar med mere på vej.
Det er ikke mindst Vestens sanktioner mod Iran, der har skabt plads til den stigende kinesiske indflydelse og adgang til de iranske olierigdomme. Det ironiske er, at Kina nu tilsyneladende har signaleret et nedsat tempo for aktiviteterne i Iran, fordi USA som modydelse lokker de kinesiske olieselskaber med øget adgang til den amerikanske energisektor.
»Som del af de fortsatte bestræbelser på at få Kina til at indføre sanktioner mod Iran har USA diskuteret en adgang for Kina til sit energimarked,« siger en anonym analytiker i Beijing til web-mediet International Business Times.
Hvor Kina i første omgang drog nytte af de vestlige Iran-sanktioner, kan Kina nu altså i realiteten bruge det resulterende engagement i Iran som brækjern til også at begynde at købe sig ind i amerikanske selskaber. Det ligner 2-0 til Kina.
En fod inden for i USA
Kina forsøgte allerede i 2005 at overtage det trængte amerikanske olieselskab Unocal Ltd. med et bud afgivet af det statslige kinesiske olieselskab CNOOC på 18,5 mia. dollar. Overtagelsesforsøget rejste imidlertid et ramaskrig i den amerikanske kongres, hvor politikere kaldte det »den største internationale overtagelse hidtil forsøgt af Kina« og argumenterede for, at den nationale sikkerhed ville bringes i fare ved et salg. Kina ville således få adgang til olieplatforme i Alaska og Den Mexicanske Golf, tæt på »anlæg af vigtig national strategisk betydning.«
CNOOC valgte i den situation at trække sig frivilligt - Unocal blev i stedet købt af Chevron - men for nylig kom Kina igen på det amerikanske oliemarked og denne gang med større held. Den 10. oktober undertegnede CNOOC og olieselskabet Chesapeake Energy i Texas således en kontrakt, der for 2,2 mia. dollar giver det kinesiske selskab 33 pct. af aktierne i Chesapeake og dermed deltagelse i selskabets efterforskningsboringer i et olieskiferfelt, som man håber kan levere op til fire mia. tønder olie.
»CNOOC har ønsket om og evnen til at etablere sig i passende omfang på dette område via samarbejde med et ledende selskab som Chesapeake, og vi tror på, at det vil gavne begge parter og dermed afspejle vor 'win-win filosofi,« sagde CNOOC's bestyrelsesformand Fu Chengyu efter kontraktunderskrivelsen.
Aftalen ses som en ny kinesisk strategi i USA, hvor man frem for angstprovokerende overtagelsesforsøg nu vil købe sig mere diskret ind i den amerikanske energisektor via mindretalsposter, som ikke giver fuld kontrol, men til gengæld fodfæste i USA, indblik, erfaring - »legaliseret industrispionage,« siger olieanalytikeren Fadel Gheit - samt det vigtigste: olie og olieindtægter.
Nogle amerikanske iagttagere roser aftalen, fordi den bringer en lille smule af de over 850 milliarder dollar, som amerikanerne skylder kineserne, tilbage til USA. Andre raser over, at Kina vil tage amerikansk olie fra amerikanerne. Flere konstaterer, at dette blot er starten. Dels fordi amerikanske selskaber har brug for hjælp i form af fremmed investeringskapital, dels fordi der for Kina ikke er nogen vej uden om netop amerikanske energiselskaber.
»95 pct. af verdens efterforsknings- og produktionsselskaber er fra Nordamerika. Hvis man finder det nødvendigt at ændre på (olie)reservernes fordeling, er man nødt til at opkøbe amerikanske selskaber,« siger en investeringsrådgiver, der bistår kinesiske olieselskaber, til Reuters.
Knibtangsmanøvre
Inden Kinas diskrete tilbagekomst i den amerikanske oliesektor har man haft travlt både nord og syd for USA. I august sidste år købte det statslige PetroChina sig til en andel på 60 pct. af det canadiske olieselskab AOSC's projekter med udvinding fra oliesand ved MacKay River og Dover i Alberta. Og i marts i år købte Sinopec ni pct. af det canadiske selskab Syncrude, der producerer olie fra andre af de kontroversielle oliesandsforekomster i Alberta. Pris: 4,65 mia. dollar.
Imod syd meddelte CNOOC i marts, at man med 3,1 mia. dollar gik ind i en joint venture-ordning med det argentinske olieselskab Bridas Energy.
»Samarbejdet med Bridas bliver et vigtigt skridt i vor plan om at blive globale (...) et meget godtbrohoved for vores landgang i Latinamerika,« sagde CNOOC's præsident Yang Hua, der vurderer, at aftalen giver Kina adgang til nye reserver på 318 mio. tønder olie.
I maj købte det store kinesiske handelsselskab Sinochem for tre mia. dollar en andel på 40 pct. af det brasilianske Pelegrino-oliefelt, indtil da ejet af norske Statoil.
Overtagelsen vil »konsolidere vor position som en af de ledende globale spillere i olie- og kemikaliebranchen,« sagde Sinochems præsident Han Gensheng efterfølgende. Året før havde Sinochem købt det britiske olieselskab Emerald Energy for at få fingre i dets oliefelter i Colombia.
I september i år annoncerede Sinopec købet - for 7,1 mia. dollar - af 40 pct. af aktierne i det spanske olieselskab Repsols brasilianske afdeling. Allerede for flere år siden gav Venezuelas præsident Hugo Chavez Kina adgang til at søge olie og gas samt etablere raffinaderier i Venezuela, der hidtil har været USA's fjerdestørste olieleverandør.
»Nu er vi frie, og vi gør vore ressourcer tilgængelige for den store kinesiske nation,« sagde Chavez ved den lejlighed og illustrerede dermed endnu en af Kinas strategiske fordele: At man som aktiv og kapitalstærk investor tilbyder en vej ud eller større handlefrihed for olielande, som i årtier har følt sig i lommen på USA.
For USA er problemet åbenlyst:
»Hver en tønde olie, som Kina køber på det amerikanske kontinent, er én tønde mindre til USA. Det betyder, at USA må gøre sig mere afhængig af olie fra fjernere og mindre stabile regioner som Vestafrika, området omkring Det Kaspiske Hav og det urolige Mellemøsten,« noterer olieeksperten Gal Luft, chef for Institute for Analysis of Global Security.
Alle elsker en vinder
Ikke at Kina ligger på den lade side i Afrika, Mellemøsten eller Centralasien. Sinopec købte f.eks. sidste år for 7,6 mia. dollar det schweizisk baserede olieselskab Addax Petroleum, der har nye eller allerede producerende felter i Nigeria, Cameroon, Gabon samt irakisk Kurdistan, hvor der siges at være potentielt meget store reserver.
CNOOC har også købt sig ind i oliefelter i Nigeria og Kenya og overbyder i øjeblikket Exxon i en kamp om nye oliefelter i Ghana. China National Petroleum Corporation har omfattende olieinteresser i Sudan, Sinopec har købt nye oliefelter i Angola, der i år har været den største leverandør af olie til Kina.
I Centralasien er Kina i et intenst kapløb med Europa om at sikre sig adgang til olie og ikke mindst de store naturgasforekomster i bl.a. Turkmenistan, Kasakhstan og Rusland. Sinopec og China National Petroleum Company har allerede for flere år siden købt selskaber i henholdsvis Rusland og Kasakhstan for at komme til fadet.
»Vi vil gribe muligheden for at udvikle olie, gas og energikilder i alle egne af verden,« sagde PetroChinas formand Jiang Jiemin, da han i foråret bebudede, at det statslige olieselskab det kommende tiår vil bruge 60 mia. dollar på at opkøbe andre selskaber. Folkets Dagblad oplyste på samme tidspunkt, at Kinas selskabskøb i både energisektoren og andre industrisektorer satte rekord med investeringer på 28,4 mia. dollar for årets første fem måneder.
Vandkraftprojekter, bilfabrikker - som det i dag kinesisk ejede Volvo - metalforekomster og vedvarende energianlæg - det hele synes af interesse for kineserne med de enorme behov og de endnu større valutareserver. Og mange lande og virksomheder vil gerne sælge til Kina. Fordi der ofte følger andre goder med i form af f.eks. kinesisk finansierede infrastrukturprojekter. Eller måske fordi Kina står til at blive den internationalt dominerende stormagt, som det er klogt at etablere nære forbindelser til. Everybody loves a winner.

