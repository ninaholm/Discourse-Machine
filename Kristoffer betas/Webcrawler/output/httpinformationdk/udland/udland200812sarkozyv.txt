Sarkozy vil være en mand af folket
Den franske præsident har igen udmanøvreret sine modstandere - Denne gang med et reformforslag, der skal mindske 'elitens magt'


 "De har ikke monopol på hjertet". Sådan sagde den franske politiker og daværende præsidentkandidat Valery Giscard d'Estaing, da han i maj 1974 debatterede med sin socialistiske modkandidat - den senere præsident, socialisten François Mitterrand.
Det var et knockout-slag fra den borgerlige politiker. Med et slag havde han neutraliseret venstrefløjens anklage om, at de borgerlige gik ind for liberalisme og 'fanden-tage-den-sidste-kapitalisme'.
Nu har d'Estaings og Mitterrands efterfølger - den nuværende præsident, Nicolas Sarkozy - igen udmanøvreret sine socialistiske modstandere. Og igen er det sket ved at overhale dem venstre om - og på en måde, der udstiller deres svagheder.
I en tale i går erklærede Sarkozy krig mod det, han kalder "den franske elitisme, som undergraver idealerne om frihed, lighed og broderskab". Det skriver den franske avis Le Monde.
I en stort opsat artikel beretter den socialistisk orienterede avis, at "Sarkozy - inspireret af Barack Obama - vil integrere etniske mindretal fra de franske forstæder", de såkaldte banlieus. Det er epokegørende, fordi Sarkozy som indenrigsminister konstant var på kollisionskurs med etniske mindretalsgrupper.
I en tale til studenterne på eliteskolen École Nationale d'Administration (ÉNA), sagde Sarkozy, "at der var fare for, at især etniske mindretal og de fattigste bliver ladt i stikken af den kosmopolitiske elite".
Folkets mand
Konkret foreslår Sarkozy, at 30 procent af pladserne på eliteskolerne reserveres til etniske grupper og andre "underrepræsenterede segmenter". Præsidenten konkretiserede dog ikke, hvem forslaget skal omfatte, men sagde, at de vil modtage specialundervisning, der gør det muligt for dem at bestå den krævende optagelsesprøve. 
Den fremtrædende franske politolog Jean Blondel, der har fulgt fransk politik siden 1950'erne, og som nu er professor ved Det Europæiske Universitets i Firenze, finder Sarkozys angreb på eliten interessant:
"Der er gode politiske grunde til, at Sarkozy erklærer krig mod eliten. Dels en strategisk grund; at det irriterer socialisterne - og så en mere populistisk grund, nemlig at han udvider sin målgruppe," siger Jean Blonde.
"Martine Aubry, den nye leder af socialistpartiet, er en insider. Hun har selv gået på ÉNA - hun er datter af den tidligere formand for EU-Komissionen Jacques Delors. Ved at kritisere ÉNA kritiserer han også Aubry. Sarkozy - der ikke selv er énarques (betegnelsen for dem, der har bestået afsluttende eksamen fra ÉNA, red.), kan dermed vise, at han er folkets mand." 
Og det er væsentligt, mener Blondel:
"Det er en kendt sag, at en politiker er bedst, hvis han kan vise, at han er 'en af os'. Det var f.eks. hemmeligheden bag George Bushs succes i USA. Ved at gå i krig med ÉNA viser Sarkozy, at han er, ligesom folk er flest, mens socialisternes fremtrædende folk - f.eks. Ségolène Royal og hendes tidligere mand, Francois Hollande, har eksamen fra eliteskolen og dermed er elitære," siger Blondel. 
"Det, Sarkozy også prøver på, er at vinde stemmer fra venstrefløjen. Og hvis han sætter handling bag ordene, kan han få opbakning fra indvandrergrupperne," siger Blondel og påpeger, at Sarkozy selv er indvandrer. 
Hans far var fra Ungarn, og hans mor var datter af en græsk-jødisk immigrant. 
Ikke kun snak
At Sarkozy angriber ÉNA kan ses som et udtryk for, at gaullisterne er på vej tilbage til den populistiske kurs, de førte under de Gaulle. Dengang - i begyndelsen af 1960erne - var partiet også populært blandt arbejdere - og var stærke tilhængere af statsintervention i økonomien. Sarkozy - der har overvejet at nationalisere de større virksomheder - er dermed på vej tilbage til gaullisternes ideologiske udgangspunkt, mener Blondel
"ÉNA blev oprettet af Charles de Gaulle i 1945 for at demokratisere det franske samfund. Gaullisten Sarkozy mener nu, at der er brug for endnu en demokratisering, så statsadministrationen kommer til at afspejle samfundets befolkningssammensætning," siger Blondel.
Og det er ikke snak alt sammen. Sarkozy har for kort tid siden udnævnt Yazid Sabeg - der er muslim af arabisk oprindelse - som formand for et udvalg, der skal undersøge mulighederne for at integrere indvandrergrupper. Det skrev avisen Le Monde i går.
Disse reformer betyder dog næppe, at man f.eks. vil tillade, at muslimske elever bærer slør i offentlige skoler. Og nogle franskmænd er kyniske. Ikke alle tror på Sarkozy. Det er ikke uden grund, at man i Frankrig har et ordsprog, der lyder: 'Plus ça change, plus c'est la même chose' - på dansk 'jo mere tingene forandrer sig, desto mere forbliver de det samme'. Men der er tale om nye toner fra Sarkozy!

