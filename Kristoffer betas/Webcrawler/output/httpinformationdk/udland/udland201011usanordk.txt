USA: Nordkoreas angreb er en enlig svale
USA mener ikke, at Nordkorea er ved at forberede en omfattende angrebskampagne  mod Sydkorea og sætter sin lid til, at Kina kan dæmpe gemytterne


 USA mener, at Nordkoreas artilleriangreb mod en sydkoreansk ø er en isoleret handling og ikke er led i en større kampagne fra nordkoreansk side, sagde en talsmand for det amerikanske udenrigsministerium onsdag. Talsmanden P.J. Cowley sagde samtidig, at USA forventer, at Kina vil bruge sin indflydelse på Nordkorea til at få det kommunistiske land til at indstille sin provokerende adfærd.
»Kina spiller en afgørende rolle for at få dæmpet situationen,« sagde Cowley.
Udtalelserne faldt, efter at et amerikansk hangarskib i går satte kurs mod koreansk farvand, dagen efter at Nordkorea sendte en byge af artillerigranater ned over en sydkoreansk ø.
Beslutningen om at sende USS George Washington, der har 75 kampfly og 6000 mand om bord, ventes at skabe vrede i Nordkorea og kan få panderynkerne frem hos Nordkoreas nære allierede, Kina, hvis rolle ellers ifølge Cowley er afgørende for at dæmpe gemytterne.
Kinas udenrigsministerium opfordrede på sin side de to Koreaer til at udvise »tilbageholdenhed« og indlede forhandlinger.
Amerikanske embedsmænd i Sydkoreas hovedstad, Seoul, sagde, at USS George Washington vil slutte sig til en sydkoreansk militærøvelse søndag og frem til onsdag i næste uge.
Kræver gengældsangreb
De amerikanske styrker i Sydkorea betegner militærøvelsen som »defensiv« og siger, at den allerede var planlagt inden det nordkoreanske angreb, der kostede to civile og to sydkoreanske marinesoldater livet. Over 500 civile er flygtet fra den angrebne ø Yeonpyeong.
En talsmand for Nordkoreas udenrigsministerium sagde i går, at Nordkoreas angreb skete i selvforsvar som svar på, at Sydkorea havde affyret artilleri i havet tæt ved de to landes fælles grænse.
Samtidig beskyldte Nordkorea ærkerivalen Sydkorea for at trække Korea-halvøen på randen af krig med sin »uforsvarlige militære provokation«.
Sydkoreas regering blev samtidig udsat for et voldsomt angreb fra oppositionen, der mener, at regeringen har reageret for langsomt og for svagt over for det nordkoreanske angreb.
Den samme kritik fremsatte oppositionen, da 46 sydkoreanske søfolk blev dræbt, da det sydkoreansk flådeskib Cheonan blev sænket i marts - formentlig af en nordkoreansk torpedo, men det er ikke bevist. Tirsdagens angreb er det hidtil værste på Korea-halvøen, siden en våbenhvile blev underskrevet af Nord- og Sydkorea efter Koreakrigen i 1953. Det er første gang, at civile er blevet dræbt i forbindelse med striden mellem Nord- og Sydkorea.
Sydkoreanerne opfordrer til gengældelsesangreb i vrede. Især unge sydkoreanere, der er født årtier efter afslutningen på Koreakrigen og nyder freden, opfordrer regeringen til at sætte hårdt mod hårdt efter Nordkoreas artilleriangreb. Sydkorea advarede om en »massiv gengældelse«, men var samtidig forsigtig med at nævne forslag om umiddelbar handling.

