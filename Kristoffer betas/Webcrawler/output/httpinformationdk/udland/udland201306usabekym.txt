USA er bekymret over situationen i Tyrkiet
USA's udenrigsminister, John Kerry, er bekymret over hændelserne i Tyrkiet, der har krævet menneskeliv
 
	USA's udenrigsminister John Kerry. Foto: Scanpix


 
	Den amerikanske udenrigsminister, John Kerry, udtrykker mandag bekymring over situationen i flere store byer i Tyrkiet, der i fire dage nu har været præget af voldsomme sammenstød mellem demonstranter og politi.

	Særligt er det rapporterne om overdreven magtanvendelse fra det tyrkiske politi, der foruroliger udenrigsministeren.

	Kerry understreger, at USA støtter retten til at udføre fredelige protester og siger, at Washington er »dybt bekymret over antallet af kvæstede« – et tal, der lige nu er på langt over hundrede.

	John Kerry opfordrer derfor alle parter til at »undgå provokationer eller vold.«

	»Vi er bekymret over rapporterne om overdreven magtanvendelse fra politiet,« siger Kerry mandag.

	»Vi håber naturligvis, at der vil blive iværksat en grundig undersøgelse af disse hændelser og fuld tilbageholdenhed fra politiet med hensyn til denne form for opførsel,« fortsætter han.

	Menneskerettighedsgrupper siger, at hundreder er blevet såret i sammenstød på landsplan. Mindst en person meldes dræbt.

	Politiet har blandt andet brugt tåregas og vandkanoner mod de utilfredse demonstrerende, der er trætte af premierminister Recep Tayyip Erdogans autoritære og islam-orienterede styre. De kræver hans afgang.

	Tyrkiet er en vigtig allieret for USA, og de to lande har arbejdet tæt sammen blandt andet i forbindelse med konflikten i Syrien.

	USA har som følge af de sidste par dages demonstrationer opdateret sine rejsevejledninger for amerikanske statsborgere til Tyrkiet, men Kerry understreger, at USA ikke har i sinde at blande sig i interne problemer i det uroplagede land.

	»Vi siger ikke disse ting for at blande os i et andet lands valg eller begivenheder, men vi siger disse ting for at bekræfte, hvad vi mener er universelle principper og værdier, der er afgørende for at praktisere demokrati,« siger han.

	Erdogan afviser på tv mandag, at et »tyrkisk forår» inspireret af den arabiske verden er i gang.

