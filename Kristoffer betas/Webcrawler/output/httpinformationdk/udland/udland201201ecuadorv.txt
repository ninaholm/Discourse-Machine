Ecuador viser vejen ud af krisen
For ti år siden var Ecuador en bananrepublik lammet af økonomisk håbløshed — i dag kan landet inspirere resten af verden. Nøglen til succesen var blandt andet, at staten sikrede  sig en større del af overskuddet fra olien


 Ecuador må lige nu være et af de mest spændende lande på Jorden, når det gælder bestræbelser på at finde frem til et nyt udviklingsparadigme. Andesnationen viser, hvor meget der trods alt kan opnås med politisk vilje, selv i usikre økonomiske tider.
For bare ti år siden var Ecuador et håbløst økonomisk tilfælde — ja, landet var nærmest indbegrebet af en ’bananrepublik’ (og tilfældigvis også verdens største eksportør af bananer). Det var kendetegnet ved politisk ustabilitet, ulighed, et ringe økonomisk output og de stadig truende eftervirkninger af USA’s indflydelse på dets indenrigspolitik.
For at sætte ind mod hyperinflation og store underskud på betalingsbalancen valgte den daværende regering i 2000 at ’dollarisere’ økonomien — dvs. at lade den amerikanske valuta erstatte den nationale møntfod, sucre, som lovligt betalingsmiddel. Og nok dæmpede dette skridt inflationen, men det bidrog ikke alverden til at løse de centrale økonomiske problemer, samtidig med at det politiske råderum blev yderligere indskrænket.
Et vendepunkt kom med valget af økonomen Rafael Correa til ny præsident. Efter sin magtovertagelse i januar 2007 bebudede hans regering en række ændringer, som skulle bygge på en helt ny forfatning (landets 20., der blev godkendt i 2008), som igen skulle sikres et mandat igennem en folkeafstemning, hvilket da også skete. Et kendetegn for de ændringer, der er sket siden da, er, at alle større politiske beslutninger først har skullet igennem andre folkeafstemningsprocesser. Dette har givet regeringen politiske muskler til at gå op imod store interesser og magtfulde lobbyer.
Ny forfatning
Regeringen er nu den mest stabile i nyere tid, og vil inden længe blive den længst siddende i Ecuadors omtumlede historie. Præsidentens popularitetstal er på langt over 70 procent. Alt dette skyldes regeringens helt nye orientering, der er blevet muliggjort af en forfatning, som er bemærkelsesværdig ved sin anerkendelse af menneskers og naturens rettigheder og for sin accept af pluralisme og kulturel mangfoldighed.
En af de væsentligste økonomiske ændringer, der er sket i løbet af de seneste fire år, har været genforhandlingen af oliekontrakter med multinationale selskaber. Ecuador er olieeksportør, men havde fået forholdsvis lidt ud af dette råstof på grund af den høje andel af oliesalget, der gik i de udenlandske olieselskabers lommer. En ny lov fra juli 2010 ændrede dramatisk på disse vilkår og forøgede regeringens andel fra 13 til 87 procent af brutto-olieindtægterne.
Syv af de 16 udenlandske olieselskaber besluttede at trække sig ud, og deres felter blev herefter overtaget af statsejede virksomheder. Men andre blev tilbage, og som følge heraf steg statens indtægter med 870 millioner dollar i 2011.
Men nok så væsentlig og måske endnu mere imponerende er det, at det er lykkedes for regeringen at opnå en dramatisk stigning i sine direkte skatteindtægter. Faktisk har den nye skattepolitik skaffet endnu flere penge i de offentlige kasser end indtægterne på olie. De direkte skatter (primært selskabsskat) steg fra at udgøre omkring 35 procent af de samlede skatter i 2006 til over 40 procent i 2011. Og dette skal i høj grad tilskrives en bedre håndhævelse af skattelovene, herunder en frigørelse af den offentlige skatteadministration fra store erhvervsinteresser.
Endelig skal det fremhæves, at de øgede offentlige indtægter er blevet forvaltet klogt, navnlig ved øgede investeringer i infrastruktur og social velfærd. Ecuador har nu den højeste andel af offentlige investeringer i forhold til BNP (10 procent) i Latinamerika og Caribien. Derudover er de sociale udgifter blevet fordoblet siden 2006. Dette har resulteret i store fremskridt henimod indfrielse af det forfatningsmæssige mål om gratis uddannelse på alle niveauer og adgang til gratis sundhedspleje for alle borgere. En betydelig udbygning af den offentlige boligmasse har tilsvarende fulgt op på forfatningens garanti af alle borgeres ret til en værdig bolig med passende faciliteter.
Herudover er der talrige andre foranstaltninger: En udvidelse af den direkte offentlige beskæftigelse, en højere mindsteløn og lovbefalede sociale sikkerhedsordninger for alle arbejdstagere. Derudover har landet arbejdet på at få et bredere udbud af handelspartnere, der kan mindske afhængigheden af USA. Ecuador har indført udvidet offentlig bankvirksomhed, der bedre kan nå ud til små og mellemstore iværksættere og foretaget en omlægning af udlandsgælden.
Økoturisme
Et løfterigt initiativ er biosfærereservatet Yasuni-ITT — måske verdens første forsøg på at undgå udslip af drivhusgasser ved at lade olie forblive i undergrunden. Dette tiltag sikrer ikke kun beskyttelse af den ekstraordinære biodiversitet i området, men også levesteder for samme områdes oprindelige folk. Et led i projektet er økoturisme, der skal gøre menneskelig aktiviteter forenelige med hensynet til naturens trivsel.
Alt dette lyder måske for godt til at være sandt, og transformationsprocessen er da også kun lige begyndt. Der vil uvægerligt komme konflikter med dem, hvis profitter og magtprivilegier er truet, og sikkert også mange andre forhindringer på vejen. Men for de af os, som vil fastholde en tro på, at vi ikke behøver at være dømt til dyster status quo, og at vi som samfund kan gøre tingene anderledes, er det, som sker i Ecuador en kilde til stor inspiration og efterfølgelse.
Resten af verden har meget at lære af dette vidtgående, igangværende eksperiment.
 
Jayati Ghosh er professor i økonomi ved Jawaharlal Nehur University i New Delhi
© The Guardian og Information Oversat af Niels Ivar Larsen

