Handelsaftale provokerer fortsat
For at bløde op på kritikken af TTIP-handelsaftalerne har EU-Kommissionen taget et tysk forslag til sig, der skal omdanne de omstridte private handelsdommere til åbne domstole. En fremtrædende tysk aktivist er dog fortsat skeptisk
’Omfanget af forringelserne gennem TTIP er først gået op for mig under skrivningen af denne bog,’ siger den tyske aktivist Thilo Bode.


 I intet land i Europa har diskussionen om TTIP-handelsaftalen mellem EU og USA været ført hedere end i Tyskland.
Og jo mere debat der er, jo større modstand er der at spore i befolkningen. Opbakningen fra borgere der mener, at TTIP-aftalen grundlæggende er god, er faldet til 39 procent ved seneste måling i februar. Et markant fald fra 48 procent i oktober 2014 og 55 procent fra starten af 2014, viser en meningsmåling, som forbrugerorganisationen Foodwatch har fået lavet.
Tysklands fremmeste TTIP-kritiker er chefen hos Foodwatch, Thilo Bode. Især efter at han udgav bogen TTIP: Die Freihandelslüge (TTIP: Frihandelsløgnen, red.). Bogen har siden udgivelsen i marts befundet sig på de tyske bestsellerlister og har givet stor politisk genlyd. De tyske politikere beskæftiger sig nu langt mere intenst med at forsvare og forsøge at forbedre TTIP-aftalen, fordi skepsissen er blevet så udbredt. Senest foreslog den tyske erhvervsminister og vicekansler, Sigmar Gabriel (SPD), at ændre på en af de mest kontroversielle dele af TTIP-lovgivningen: de private handelsdomstole, hvor virksomheder potentielt kan sagsøge stater for erstatninger i milliardklassen, hvis deres investeringer lider under en national eller EU-retslig lovgivning.
Den tyske erhvervsminister foreslog at omdanne de lukkede ad hoc-domstole til åbne, permanente handelsdomstole med dommere udpeget af EU og USA. En politisk udmelding som EU’s handels-kommissær, Cecilia Malmström, også har gjort til et mål for EU-Kommissionen.
Information spurgte i Berlin leder af Foodwatch og forfatter Thilo Bode om denne forbedring kan være det afgørende skridt på vejen for alligevel at indføre TTIP i dets nuværende form?
»Det kommer stærkt an på, om denne permanente domstol bliver del af det internationale retssystem, eller om det bliver en særdomstol, der befinder sig uden for det gængse retssystem. Er det første tilfældet, så er det et gangbart kompromis. I det sidste tilfælde, vil vi afvise denne løsning. Idet en særdomstol ikke vil kunne afveje de almene samfundsinteresser op imod virksomhedernes interesser. Det ser ud, som om det umiddelbare mål er en særdomstol, alt andet ville være for kompliceret for at kunne komme i mål med dette inden for en overskuelig tid.
– Hvad er Deres forhold til frihandel?
»Jeg går ind for frihandel, ingen tvivl om det. Det synspunkt deler jeg med de tyske borgere, som vi har spurgt i meningsmålinger. Næsten uanset hvornår vi spørger, så ligger tilslutningen til frihandel på 88 til 90 procent. Men der er stor forskel på, hvilken slags frihandel vi bør tillade. Hvis borgernes skattepenge skal betale for store erstatningsbeløb, så går det op for dem, at de selv får regningen for TTIP-aftalerne.«
– Hvilke problematikker kan der opstå under TTIP-reglerne?
»Hvis vi fx ønsker at udvide mærkningen af genmodificerede fødevarer i Europa, så må dette ikke gå imod TTIP-principperne. I 90 procent af alle amerikanske afgrøder er såsæden blevet genmodificeret. Sådan er det ikke i Europa, så her er det forudsigeligt, at amerikanerne vil kæmpe imod europæiske standarder om klarere mærkning.«
– Hvad er det største problem omkring TTIP-aftalen?
»Alt, hvad vi fremover beslutter, skal være TTIP-konformt, fordi det er en folkeretsligt bindende traktat, som derfor har forrang foran nationale og EU-retslige anliggender. Det er hele kerneproblematikken. Tager man hele dommersystemet ud, har vi fortsat store problemer med en lovgivningsproces, der indbefatter en blind makker – altså USA. Det er i sidste ende at prisgive vore værdier. Det giver et enormt demokratisk underskud. Det er kernen i min kritik.«
– Det er svært at forstå, hvorfor de europæiske politikere frivilligt skulle ønske at afgive den grundlæggende indflydelse i lovgivningsprocessen?
»Hvis De vidste, hvordan dette spørgsmål optager mig. Jeg forstår det i grunden heller ikke, men har naturligvis spurgt mig frem. Der er de politikere, der mener, at USA er vores ven, og at denne aftale giver langt flere fordele end ulemper. En ansat i det tyske statsministerium sagde, at han så det som et gratis konjunkturprogram.
Altså vækst uden selv at skulle investere noget. Men de tal, man hidtil har anvendt, har jo været behæftet med meget store usikkerheder. Vi aner ikke om denne vækst kommer. Men reelt har mange parlamentarikere slet ikke sat sig ind i, hvad TTIP kommer til at betyde.«
– Kan man ikke antage, at TTIP også kan medføre højere standarder inden for EU og USA i den harmoniseringsproces, som aftalen forudsætter?
»At indføre højere standarder er slet ikke en del af tanken, det er udelukkende en løs formulering om, at man skal bibeholde høje standarder. Det er alt. TTIP er sat i verden, for at selskaberne kan spare penge på at udvikle varer, der skal tilpasses de enkelte markeder. Ser man på branchernes standarder i EU og USA, er de inden for fødevare-sektoren lige dårlige. På kemiområdet er standarderne dog meget ringere i USA.
Inden for medicin-området er der strengere standarder i USA, fordi erstatningskrav kan være meget højere. Men i grunden har vi slet ikke brug for en sådan kompleks traktat, der er folkeretsligt bindende. Det kan i stedet klares med frivillige aftaler fra branche til branche. Det ville være meget mere fleksibelt og langt mindre kompliceret.
– Lad os antage, at TTIP-handelsaftalen vedtages, som den ser ud nu. Hvad vil de umiddelbare konsekvenser være?
»Umiddelbart vil der slet ikke være nogen forskel – men det er et fremtidsprojekt, som jeg tror vil være afgørende for den måde, vi kommer til at lave lovgivning om forbruger- og miljøspørgsmål. Om vi kan sætte højere standarder, og hvordan vore demokratiske processer bliver påvirket, er alt sammen en del af TTIP, og vi kan ikke regne med, at dommere kan redde os fra dårligere standarder.
Omfanget af forringelserne gennem TTIP er først gået op for mig under skrivningen af denne bog. Men det er ikke for sent at påvirke processen.«

