Gråzonen mellem Sicilien og Jyllinge
Jagten på en af den sicilianske mafias formodede ledere, Matteo Messina Denaro, har i over 20 år stået på nær hans hjemby Castelvetrano på det vestlige Sicilien, men efterforskerne følger også et spor, der fører til en villa ved Roskilde Fjord
 Tidligere direktør for Hafnia Holding, Per Villum Hansen (yderst til højre), og hans italienske forretningspartner, Carlo Berton (i midten), forlader en restaurant i Palermo-forstaden Mondello efter et frokostmøde om en planlagt vindpark. 


 Mafiaen er ved at udvikle sig fra Cosa Nostra – »vores ting«, som emigrerede mafiosoer i USA kaldte det hemmelige selskab, hvorefter deres fætre hjemme på Sicilien også begyndte at bruge udtrykket – til Cosa Grigria, som er betegnelsen for en udstrakt gråzone mellem den legale og den illegale økonomi. Samtidig er organisationens sicilianske magtcentrum rykket halvanden times kørsel mod vest – fra Corleone i Palermo-provinsen til Castelvetrano i Trapani-provinsen. Her hersker Matteo Messina Denaro – »eftersøgt siden 1993 for medlemskab af en mafiaorganisation, drab, bombeattentater, hærværk, opbevaring og transport af sprængstoffer, tyveri og andet«, som der står på det italienske indenrigsministeriums liste over landets mest eftersøgte personer. Den 52-årige Messina Denaro optræder også hyppigt på amerikanske magasiners lister over verdens rigeste og mest magtfulde mennesker. Han regnes som den primære arving til den sicilianske mafias sociale, politiske, økonomiske, kriminelle og kulturelle kapital, efter at alle Corleone-klanens bosser er endt bag tremmer, senest Bernardo Provenzano i 1996:
»Cosa Nostra er en kompleks social mekanisme,« siger Giacomo Di Girolamo, journalist fra Marsala i Trapani-provinsen, forfatter til bogen Cosa Grigria og vært i et program på en lokalradio om de seneste spor i jagten på Messina Denaro, Dove sei, Matteo? (Hvor er du, Matteo?), og fortsætter: »Det er en blanding af autoritet, magt, regler og sanktioner, som er forfærdelig effektiv. Den kontrollerer markedet og opretholder ro og orden i området.«
Don Ciccios søn
Foreløbig er Messina Denaro kun en skygge i det afsvedne sicilianske landskab. For et par år siden dukkede et ungdomsbillede af ham op på Palermos mure som en imitation af Andy Warhols berømte portræt af Marilyn Monroe. Angiveligt var det bare nogle arkitektstuderendes visuelle kommentar til popkulturens dyrkelse af mafiabossen, som trods sine mange år på flugt har haft held til at opdyrke et ry som romantisk playboy. Når de politikorps, som konkurrerer med hinanden om at finde ham, omsider kommer på sporet, bliver det hurtigt koldt. Et arkiv med kompromitterende oplysninger om officielle magthavere nævnes som en mulig forklaring på hans evne til at skjule sig. Faren, Francesco Messina Denaro – kaldet Don Ciccio – døde som 70-årig i 1998. Den gamle boss blev aldrig fanget i live. Som en hån mod myndighederne blev han afleveret i sit bedste tøj i en redt seng under åben himmel tæt på Castelvetrano efter at være død af naturlige årsager. På årsdagen, 30. november, bringer øens største avis, Giornale di Sicilia, hvert år en annonce til minde om Don Ciccio, underskrevet »dine kære«.
Men antimafiaenheden i Palermo hylder i stigende grad princippet ’Follow the money’ i jagten på Don Ciccios søn, der under mafiaens bombekampagne mod den italienske stats institutioner i 1992-93 gjorde kriminel lynkarriere. Angrebet på mafiaens økonomiske interesser har ifølge politiets meddelere fået Messina Denaro til at forberede et attentat mod efterforskningslederen, Teresa Principato, der nu lever under forstærket politibeskyttelse. I 2007 mistede han kontrollen over supermarkedskæden Despar på det meste af Sicilien, da politiet konfiskerede værdier for 700 mio. euro fra en af hans stråmænd. I 2012 blev der beslaglagt besiddelser for flere milliarder euro fra ejeren af rejseselskabet Valtur, Carmelo Patti, der også betragtes som en stråmand. Flere store konfiskationer af Messina Denaros formodede investeringer vedrører sektoren for alternativ energi, navnlig vindmølleparker, og her fører sporet fra det vestlige Sicilien helt til Danmark – nærmere bestemt til en villa i Jyllinge med udsigt over Roskilde Fjord og til en af Københavns bedste adresser, bygningen på hjørnet af Kongens Nytorv og Gothersgade.
Fast makkerpar
Politiet forsøger at indkredse, hvem der hjælper Messina Denaro med at skjule sig og samtidig pleje sine forretninger. Gennem flere år er der blevet holdt ekstra godt øje med bl.a. lokalpolitikeren Santo Sacco og forretningsmanden Salvatore Angelo. De blev anholdt i 2012 og er i år ved første retsinstans blevet idømt tilsammen over 25 års fængsel for at have ydet aktive bidrag til mafiaens fremme. I februar 2008 var de to mænd blandt deltagerne i et møde på en mondæn restaurant i et gult art noveau-palæ i Mondello-bugten, som blev bygget i starten af 1900-tallet på solide pæle over det krystalklare middelhavsvand. Mens Italien stadig var et monarki, hed restauranten og badeanstalten i Palermos udkant Le Terrazze og blev frekventeret af kongefamilien. Efter krigen og republikkens indførelse skiftede stedet navn til Charleston, mens mafiaens boligspekulanter udnyttede demokratiets muligheder for at score kassen ved at plastre byen til med dårlige højhusbyggerier under den såkaldte »plyndring af Palermo«.
Nu har det fine spisested, som ejes af et italiensk-belgisk boligselskab, skiftet navn til Alle Terrazze – måske til minde om den royale fortid. Men det hed stadig Ristorante Charleston, da politiet i februar 2008 overvågede et møde mellem Santo Sacco, Salvatore Angelo og en række andre personer. Efterfølgende er Charleston genåbnet i en pragtvilla i Mondello, som tidligere tilhørte Vito Guarrasi, en afdød advokat, forretningsmand og frimurer, der i mange årtier var mistænkt for at være en af mafiaens spydspidser i Italiens magtelite.
Nu ved politiet, hvem der foruden Santo og Angelo deltog i forretningsmødet på de rige palermitaneres foretrukne tilflugtssted. Det gjorde bl.a. danskeren Per Villum Hansen, tidligere direktør for forsikringsselskaberne i Hafnia Holding. I 1992 blev Villum Hansen fyret, efter Hafnia havde forsøgt at overtage konkurrenten Baltica Holding med en række delvist ulovlige aktieopkøb. Det førte til, at Hafnias aktier blev suspenderet fra fondsbørsen og gjorde den nu 68-årige Villum Hansen til en uønsket person i toneangivende kredse i Danmark.
Den tidligere koncerndirektør, som i 1980’erne var en fremtrædende figur i dansk erhvervsliv, har siden primært været involveret i erhvervs-initiativer i udlandet. I en årrække har han dannet fast makkerpar med Carlo Berton, en tidligere finansdirektør i Salvatore Ligrestis finanskoncern. Ligresti er kendt som »Mr. 5 Percent« i italiensk erhvervsliv på grund af sine mange andele i bl.a. finans-, bygge- og forsikringssektoren. Den 82-årige sicilianer har været impliceret i flere mafiaefterforskninger, og i 1994 var hans daværende finansdirektør blandt vidnerne i den største korruptionssag i Italiens nyere historie, som førte til domme mod en lang række toppolitikere. Nu er Berton registreret revisor i Rom og har siden 1999 sammen med Villum Hansen drevet Baltic Energy Group, der udvikler vindmølleparker og har hovedsæde på danskerens privatadresse i Jyllinge.
Jobs til kristne
Den 13. november 2007 aflyttede politiet i Trapani en telefonsamtale, hvor både Matteo Messina Denaro og Per Villum Hansen blev nævnt:
»Matteo er min meget nære ven, men jeg kan ikke tage hen til Matteo … Forstår du?« siger forretningsmanden Salvatore Angelo, som nu er blevet dømt for mafiakriminalitet, til Baltic Energy Groups lokale partner på det vestlige Sicilien, Salvatore Pizzo: »Salvatore, jeg taler til dig som en bror, jeg holder af dig og vil åbne alle døre i hele verden for dig.«
Samtalens emne er et planlagt møde i Rom med bestyrelsen i Baltic Energy Group – i praksis Berton og Villum Hansen, hvis respektive koner på papiret er firmaets medejere. Sicilianerne ville involvere det dansk-italienske selskab i opførslen af en vindmøllepark nær Catania på det østlige Sicilien.
Det er »Peter, ham fra Danmark«, der bestemmer, forklarer Pizzo, »men ham den anden giver mig en hånd, Carlo Berton har sagt, at det er i orden«. Planen var at få ejerne af Baltic Energy Group til at komme til Sicilien for at mødes med bl.a. Salvatore Angelo og Santo Sacco, som nu er blevet dømt for at repræsentere Messina Denaros interesser. Sacco, som sad i udvalget for offentlige anlægsarbejder på kommunen i Castelvetrano, har ifølge anklagerne fungeret som sendebud for meddelelser til og fra mafiabossen.
Tre måneder senere bliver »ham fra Danmark« fotograferet i forbindelse med mødet på den daværende restaurant Charleston i Mondello og efterfølgende identificeret som Per Villum Hansen.
»Det er en stor ting med de her danskere,« siger Angelo i en anden aflyttet telefonsamtale, »så kan jeg sørge for job til alle disse picciotti (’drenge’ på siciliansk, betegnelsen for det laveste niveau i Cosa Nostra, red.), for min familie og for alle mine venners børn. På denne måde er der arbejde til 100 cristiani (’kristne’, dvs. personer med relationer til mafiaen, red.).«
Vindstille
Ifølge anklagemyndigheden i Palermo modtog Villum Hansen og Berton et krav om at betale 45 mio. kr. under bordet som afgift til mafiaen. Det fremgår bl.a. af aflyttede samtaler mellem Angelo og hans søn. Da Pizzo, den ene af Baltics to lokale samarbejdspartnere, samt Angelo, Sacco og en række andre personer blev anholdt i slutningen af 2012, blev vindmølleprojektet skrinlagt – selv om Villum Hansen angiveligt siden har forsøgt at få det genoptaget.
I foråret 2013 blev Information for første gang opmærksom på den danske forbindelse i jagten på Messina Denaro og kontaktede Villum Hansen.
Han sagde, at han ikke kendte noget til sagen, men kort efter konstaterede vi ved et møde med antimafiaenheden i Palermo, at han i januar samme år havde været indkaldt til afhøring. Danskeren og hans italienske partner havde ikke været specielt samarbejdsvillige og nægtede at have modtaget et krav om penge under bordet, fortalte statsadvokaterne:
»De kunne ikke huske noget som helst og beskrev frokosten på Charleston som et tilfældigt møde.«
Siden 1990’erne er der blevet opført eller planlagt vindmølleparker overalt – med rundhåndet støtte fra såvel den italienske stat som EU. For at kunne gøre sig gældende i højteknologiske sektorer som vindmølleindustrien har mafiaen brug for ekstern bistand. Samtidig mangler de syditalienske kommuners teknisk ekspertise.
Det betyder, projekterne opnår de nødvendige godkendelser på baggrund af vurderinger om anlæggenes produktivitet og miljøpåvirkning fra de eksterne partnere. Mange projekter bliver aldrig fuldt realiseret – lempelser i kommunernes planlove i forbindelse med projekter om bæredygtig energi bruges i stedet ofte til at banen vejen for andre byggeprojekter. Baltic Energy Group har til de tekniske undersøgelser i forbindelse med sine projekter i Syditalien benyttet den danske ingeniør Kent Remme Larsen, ejer af firmaet KenTec Denmark ApS. De italienske vindmøllers produktivitet er i øvrigt blandt de laveste i EU – de drejer i gennemsnit kun rundt to måneder om året:
»Vinden blæser ganske vist ikke lige så stærkt som på de tyske eller danske kyster ved Nordsøen, men med alle tilskuddene er det næsten, som om den blæser endnu stærkere,« siger journalisten Antonello Caporale, forfatter til bogen Controvento (Modvind): »Stilen er den samme som ved boligspekulation, men redskabet er nu et andet, som der ikke kan sættes spørgsmålstegn ved, fordi projekterne laves i den gode sags tjeneste. Ren energi er en smuk idé, som i den syditalienske virkelighed har udviklet sig til et nyt samfundsmæssigt mareridt.«
Mafiaorganisationerne står nemlig i en privilegeret position i forhold til pengestrømmen til Italiens grønne omstilling i kraft af deres kontrol over land, arbejdskraft og forvaltning i omkring en tredjedel af landet. Eller som en aflyttet mafioso i efterforskningsrapporten om Messina Denaros interesser i vindenergi siger:
»Her bliver der ikke rejst en eneste mast uden vores tilladelse.«

