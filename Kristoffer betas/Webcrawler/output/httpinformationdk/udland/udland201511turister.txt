Turisterne skal redde den græske økonomi
Trods krise, banklukninger og flygtningestrømme satte Grækenland hen over sommeren turistrekord. Nye afgifter, der skal betales af turisterne, skal fremover hælde ekstra milliarder i den slunkne græske statskasse
Den græske turistindustri har nydt godt af, at mange turister har fravalgt Egypten og Tunesien.


 En god times færgetur fra Athen finder man den lille ferieø Agistri. Turen fra Piræus over Den Saroniske Bugt har nærmest karakter af et middelhavskrydstogt i miniatureformat. Den hvide kirke med den blå kuppel ligger på kanten af bystranden, der strækker sig ud i en spids og danner en harmonisk bugt. Ankommet til færgelejet i hovedstaden Skala, der tæller et par hundrede indbyggere, finder gæsten gode strande, blåt badevand, palmer, tavernaer og en stor grøn skov på den bakkede ø, hvor der i lavsæsonen bor 800 mennesker, mens højsæsonen mangedobler indbyggertallet.
Agistri har været en af sommerens travleste græske turistøer. Turismen på øen er endda øget takket være krisen, fortæller hotelejer Rosy Agianozoglou, der sammen med sin mand og søn driver det lille hotel, Rosy’s Little Village, der har udsigt til naboøen Ægina, mens det fjerne omrids af Athen forsvinder i varmedisen. Rosy Agianozoglou tager imod ved færgen.
»Her på øen var vi hen over sommeren faktisk fyldt helt op, fordi vi ligger så tæt på Athen, at færgeturen kun koster 10 euro. Øen er tilmed så lille, at gæsterne ikke behøver at tage bilen med. Det fik mange fra Athen til at tage herover i stedet for at rejse videre til andre øer. Mange camperede også her, hvilket ikke er tilladt, men OK, myndighederne valgte at se den anden vej,« siger den tyskfødte Rosy Agianozoglou, der bidrager til, at den græske turisme udgør næsten en femtedel af den samlede græske økonomi, og væksten i turismen har i de senere år været et af de markante lyspunkter i det kriseplagede land.
Den enes død ...
Især i takt med at uroen i Mellemøsten har fået antallet af turister til at falde i Tunesien og Egypten, har det tilsvarende trygge Grækenland kunnet trække adskillige millioner ekstra turister til landet, hvilket igen har kastet titusinder af nye arbejdspladser af sig og givet nye investeringer, især på øerne. Væksten i antallet af turister var i første halvdel af 2015 på knap 19 procent, og anslåede 13 millioner turister vil i år tilbringe deres ferie i landet.
Nu skal den græske stat have en større andel af væksten. På en række øer som Santorini og Mykonos, der over mange år har nydt godt af en særlig lav moms, er momsfordelene nu afskaffet, mens de resterende øer følger efter i 2016. Hotelmomsen er samtidig steget med 10 procent, det samme er momsen på tavernaer, barer og cafeer. Det skal bidrage med mindst to milliarder euro ekstra, hvilket har fået den nationale turistorganisation SETE til at advare om tab af arbejdspladser og et fald i turismen.
Den øgede turisme har umiddelbart gjort, at der er åbnet flere flyruter til Athens lufthavn, der i år vil få mere end 20 procent flere passagerer. Fra Athens lufthavn til havnebyen Piræus tager turen med metro lidt over en time. Herfra er der kun en times sejlads til øen Agistri.
Krise har givet vækst
På det lille hotel, Rosy’s Little Village, har Rosy Agianozoglou skabt et hotel, der ligner en miniatureversion af en klassisk græsk landsby, hvor de hvidkalkede toetagers huse med de azurblå døre er placeret i små gyder, der er placeret på forskudte plan, der skråner ned mod det hav, der skvulper blødt mod klipperne nedenfor. En måge skriger i det fjerne, mens der langt inde i efteråret fortsat er 25 grader i skyggen. Om et par dage lukker hotellet ned for vinteren. Tid til at gøre status.
»Vi havde stort set fuldt hus hen over sommeren. Der var lidt færre bookinger lige omkring den græske folkeafstemning i sommer, der faldt sammen med starten af feriesæsonen. Men jeg slap for aflysninger,« fortæller Rozy, der har drevet hoteller på de græske øer siden 1971.
Sommerens banklukninger medførte, at nervøse stamgæster ringede i hobetal. Mest for at blive beroliget.
»Mange af de faste gæster havde hørt alt muligt gennem medierne: At vi ikke havde mad, at færgerne ikke sejlede, at vi ikke havde benzin. Det skrev især de britiske medier. Men intet af det var sandt. Man kunne næsten ikke mærke, at bankerne var lukkede,« siger Rosy Agianozoglou.
Øens ene pengeautomat var typisk tom, men de små færger sejlede billigt over til naboøen Ægina, hvor der var flere automater.
Sommerens bankkriser og flygtningestrømme har dog haft konsekvenser. Danske Bravo Tours dropper fra næste sæson Lesbos som rejsemål, og allerede i denne sæson har hotelejerne måttet give store rabatter, fortæller briten Richard Ellett, der gennem næsten 30 år har arbejdet for en international hotelkæde, bor i Athen og rejser meget rundt i landet.
»Umiddelbart er indtjeningen på øerne tæt på Tyrkiet faldet med 30 til 40 procent, fordi hotellerne måtte give meget store rabatter til charterselskaberne for at holde på turisterne,« siger han.
Selv om mange flygtninge også selv har lejet hotelværelser og købt ind på øerne, tror han, at en ø som Lesbos på sigt vil kunne mærke konsekvenserne af at ligge på den foretrukne flygtningerute.
Flere luksushoteller
Han har desuden især bidt mærke i, at de øer, der lå længst fra Athen, har mistet en væsentlig del af den hjemlige græske turisme, fordi mange af grækerne selv ikke havde råd til at rejse.
»Det er et meget blandet billede. Uanset hvor man tager hen i landet kan de fortælle deres egen historie, der kan være forskellig fra naboøens,« siger Richard Ellett, hvis arbejdsgiver driver små luksushoteller.
Et marked, der vokser, siger han og fortæller også, at øer som Paxos og Korfu har været helt booket op i år, fordi disse øer har særligt mange hoteller og huse i luksusklassen.
»Jeg skal indrette tre nye hoteller alene i det kommende år, og i den seneste sæson åbnede vi også flere nye hoteller her i Grækenland.«
Ifølge Richard Ellett har uroen omkring Grækenland i sommer dog fået antallet af spontane sidsteøjebliksrejsende til at falde markant. Også markant færre russere kan mærkes. Selv om turismen generelt går godt, tror han ikke på, at de nye skatter og momsforhøjelser direkte vil fremprovokere det fald i turismen, som den nationale turistorganisation SETE advarer om.
»Der er ingen tvivl om, at det græske turisterhverv bliver mindre konkurrencedygtigt, hvis kunderne skal betale hele stigningen i hotelpriserne på otte til ti procent. Det har hotelejerne også øje for. Jeg tror ikke på, at Grækenland vil få færre turister, men måske bliver væksten ikke så høj, som den kunne have været,« siger Richard Ellett.

