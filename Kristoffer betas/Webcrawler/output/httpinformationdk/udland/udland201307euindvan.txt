’EU-indvandring er godt for statskassen’
Den store tilstrømning af østeuropæere efter EU-udvidelsen i 2004 kombineret med den økonomiske krise har gjort briterne skeptiske over for yderligere EU-indvandring. Ifølge en anerkendt migrationsforsker er frygten dog ubegrundet. EU-migration giver nemlig plus på bundlinjen


 
	For Jacek endte det britiske eventyr ikke godt. Først kom den unge polske immigrant ud for en arbejdsulykke. Så mistede han sit job og endte på gaden. I sin desperation tyede han til alkohol; han blev overfaldet og bestjålet. Og en nat – da han sov – satte nogen ild til ham. I dag har han kun ét ønske: At vende hjem til Polen.

	»Jeg håber, at min familie en dag bliver stolt af mig,« siger den forbrændte unge mand med gråd i stemmen.

	Da han med smerte i øjnene drejer ansigtet væk, toner velplejede Andrzejs smil frem i stedet: »Hvis du – eller nogen du elsker – planlægger at rejse til Storbritannien, så vær sikker på, at de er velforberedte,« siger den cirka 45-årige mand fra haven foran sit store engelske hus.

	Både uheldige Jacek og hårdtarbejdende, velforberedte Andrzej er karakterer i en ny video udsendt med støtte fra blandt andet den britiske ambassade i Warszawa med henblik på at advare de polakker, der lige nu sidder i hjemlandet og overvejer, om de skal slutte sig til de over to millioner landsmænd, der er udvandret siden 2004 – over en halv million polakker bor i dag i Storbritannien.

	Videoen er blot et af flere tiltag, Storbritannien i de seneste måneder er tyet til for at advare de østeuropæiske naboer imod at komme til landet. I januar kom det frem, at den britiske regering overvejer en reklamekampagne i Rumænien og Bulgarien, hvis indbyggere fra den 1. januar 2014 har ret til at arbejde i landet. Hensigten er – ifølge en juniorminister – at »korrigere indtrykket af, at gaderne her er brolagt med guld«.

	Kampagnerne er udtryk for, at stemningen er vendt i Storbritannien, der var ét ud af kun tre EU-lande, der ikke indførte restriktioner for de nye medlemslande i 2004. Resultatet blev ifølge tal fra Oxford Universitys Migration Observatry, at der kom omkring 10 gange flere østeuropæiske immigranter til landet, end regeringen havde regnet med – gennemsnitligt 170.000 om året mellem 2004 og 2011. Nu frygter mange briter, at presset på ressourcer og job bliver endnu større, når mindst 70.000 rumænere og bulgarere forventes at købe en enkeltbillet til landet over de kommende fem år.

	Imidlertid er frygten helt ubegrundet fra et økonomisk synspunkt, siger en af forfatterne til en 2010-rapport om effekten af østimmigrationen på Storbritanniens offentlige finanser. En opdateret rapport bliver udsendt i slutningen af sommeren.

	»Konklusionen er, at enhver form for EU-migration – ligegyldigt hvordan, du måler det – resulterer i et positivt bidrag til de offentlige finanser,« siger den anerkendte økonomiprofessor Christian Dustmann fra University College London i et interview med Information.

	Yngre og klogere

	Årsagen er blandt andet – forklarer han – at tilflytterne har en »demografisk fordel« sammenlignet med lokalbefolkningen, der betyder, at de ikke bruger de offentlige serviceydelser i samme omfang som den britiskfødte befolkning.

	»De er unge, de har et højere uddannelsesniveau og et højere beskæftigelsesniveau,« siger han med henvisning til rapportens konklusioner, der viser, at det er 59 procent mindre sandsynligt, at en østeuropæisk immigrant modtager overførselsindkomst eller andre tilskud end en britiskfødt borger, og 57 procent mindre sandsynligt, at vedkommende bor i en offentlig bolig.

	De tilgængelige tal viser også, at 90 procent af de mandlige østimmigranter og 74 procent af de kvindelige er i arbejde sammenlignet med henholdsvis 78 og 71 procent af de britiskfødte mænd og kvinder.

	Mange af immigranterne arbejder som udgangspunkt i job under deres uddannelsesniveau, hvilket ifølge Dustmann kun er naturligt, »fordi de mangler nogle praktiske færdigheder såsom sprogkundskaber«. Den kendsgerning, at babysittere og rengøringsdamer ofte er veluddannede, har dog betydet, at de regnes for pålidelige og ansvarsbevidste, hvilket har styrket immigranternes ry og ansættelsesmuligheder.

	»De er populære, fordi de er mere kompetente – en klog pige er mere effektiv end en mindre klog pige – og fordi de har et større incitament til at arbejde. Mange bruger deres penge i hjemlandet. For et britisk pund kan du købe mere i Polen end i Storbritannien, og det fører til højere motivation, ud over at lønnen som udgangspunkt er højere,« siger Dustmann – der også er direktør for Centre for Research and Analysis on Migration – om immigranternes bedre beskæftigelsesrate.

	Jobkonkurrence?

	Selv om mange briter netop mener, at det er en del af problemet, at østarbejderne udkonkurrerer de lokale i kampen om job, forklarer Christian Dustmann, at tilgængelige data viser, at de seneste års befolkningstilvækst også har medført en tilsvarende jobtilvækst. Ifølge en rapport fra EU-Kommissionen oplevede de tre lande, der ikke indførte restriktioner i 2004 – Storbritannien, Irland og Sverige – efterfølgende høj vækst, et fald i ledigheden og en stigning i den samlede beskæftigelse.

	»Når en befolkning vokser, fører det til, at flere nye job skabes, og disse nye job går hovedsageligt til immigranter,« siger Dustmann og kalder frygten for en flodbølge af rumænske og bulgarske arbejdere for »en storm i et glas vand«.

	»Hvis de kommer i de mængder – hvilket jeg ikke tror på – er det kun et problem, hvis de ikke arbejder, men der er allerede masser af barrierer opstillet for dem, for de kan først få bistandshjælp, efter at de har været her i et år,« siger professoren.

	Hjemløseorganisationerne har dog i de seneste år oplevet en stigning i antallet af østeuropæere, der som Jacek bor på gaden, men ifølge Dustmann giver det overordnede regnestykke ikke desto mindre plus – både i det britiske finansministerium og for de fleste immigranter.

	Han håber, at den opdaterede rapport vil bidrage til at ændre briternes opfattelse af, at EU-immigranterne koster staten penge.

	»Alle siger, at de tager flere penge ud af systemet, end de betaler ind. Folk vil ikke høre kendsgerningerne. Jeg tror, at vores rapport er med til at sætte en nedre grænse for vanviddet. Nu er folk lidt mere begrænsede i, hvad de kan hævde,« mener han.

	 

