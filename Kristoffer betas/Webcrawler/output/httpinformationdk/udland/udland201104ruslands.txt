Ruslands glemte krig fortsætter
Mens oprørene eksploderer i en række arabiske lande, fortsætter den russiske terrorkrig sin sædvanlige skæve gang
Doku Umarov (i midten) som menes at stå bag talrige terroraktioner i Rusland, er nu ifølge de russiske myndigheder dræbt.


 28. marts rettede russiske specialstyrker et heftigt angreb med brug af blandt andet flybomber mod en »terroristrede« i den kaukasiske republik Ingusjetien.
19 »banditter« blev dræbt, herunder ifølge russiske oplysninger en af lederne Doku Umarov fra den russisk-kaukasiske oprørsbevægelse.
Umarov er en mytisk figur, som ifølge de russiske myndigheder har været bagmand bag en lang række terrorhandlinger i Tjetjenien, Ingusjetien og Moskva. Blandt andet menes han at stå bag bombeattentatet i den russiske lufthavn Domodedovo for et år siden og flere attentater i moskovitiske metrostationer.
Lejren, som de russiske specialstyrker angreb forleden, var  igen ifølge de russiske myndigheder  en base for uddannelse af såkaldte »sorte enker,« der tager til russiske storbyer og sprænger sig selv og så mange som muligt andre i luften.
Al Queda og Taleban bag
Den nu ødelagte terroristrede i Ingusjetien var, oplyser blandt andet nyhedsbureauet Interfax, center for nordkaukasiske terrorister, som med støtte fra både al Qaeda og afghansk Taleban forsøger at oprette et nordkaukasisk emirat på russisk område.
Men en russisk specialist, som er ansat ved det amerikansk finansierede Carnegy Center Moscow, tvivler. Det fortæller han under et interview med Information. Han siger, at der ikke er tale om nogen udenlandsk infiltrering i den fortsatte russiske kamp imod terror med base i Nordkaukasus.
»Der er, som jeg forstår det, en stigende forståelse i Kreml for, at det her er en intern russisk kamp. Medvedev og hans rådgivere har indset, at den benhårde og korrupte Ramzan Kadyrov, som Putin fik indsat i Tjetjenien, ikke er i stand til at stoppe den altid ulmende konflikt i Kaukasus. Han kan ganske enkelt ikke styre situationen, hvor brutalt han end optræder,« siger Sjevtsova over telefonen fra Moskva.
Den russiske ekspert tilføjer, at Kreml også har indset, at de fortsatte terrorhandlinger rundt omkring i Rusland nu bliver gennemført af en helt ny generation  generationen efter de to Tjetjenien-krige  og at det skyldes omfattende social nød i Nordkaukasus:
»Visse steder er der 70 procents arbejdsløshed og total håbløshed. Præsident Medvedev har mange gange talt om, at den eneste løsning på Kaukasus-spørgsmålet er social og økonomisk udvikling. Men det bliver ved snakken, for korruptionen æder størstedelen af de mange milliarder rubler, som russisk centrum sender ud for at løse problemet,« siger Lilija Sjevtsova.
Uforudsigelig situation
Hun har heller ingen tillid til de officielle russiske tilkendegivelser om, at der dels er tale om internationale terrorister i Kaukasus og om, at de russiske myndigheder har fanget eller dræbt nogle af de vigtigste ledere.
»Umarov har de erklæret død talrige gange, men han dukker op igen og igen,« siger Sjevtsova, »og jeg har endnu ikke set beviser på, at hverken al Queda eller Taleban er involveret.«
De russiske myndigheder gør ellers meget ud af at hævde, at internationale terrorister opererer i Nordkaukasus og at Rusland er med i den internationale kamp imod terrorisme. Således sagde Ingusjetiens leder Junus-Bek Evkurov så sent som i går, at der blandt de 19 dræbte fra terroristernes base var borgere »fra Tjetjenien, Ingusjetien, og andre regioner i Rusland, og formentlig også fra udlandet.«
I går blev yderligere tre såkaldte 'bojeviki' (islamiske oprørere, red.) dræbt i republikken Dagestan, nabo til Tjetjenien, og også her antydede myndighederne, at der var en udlænding blandt oprørerne. Dagestan er en af de mest urolige og mindst udviklede områder i Nordkaukasus.
»Situationen er komplet uforudsigelig, hvorimod der trods alt synes at være en vis kontrol med både Tjetjenien og Ingusjetien,« siger Sjevtsova over telefonen.
Krig som valgkamp
Men Lilija Sjevtsova mener altså ikke, at der er tale om nogen udenlandsk indblanding i de fortsatte kamphandlinger og terroranslag i Nordkaukasus og andre steder i Rusland. Heri er en anden erfaren iagttager, afdøde præsident Boris Jeltsins rådgiver i en årrække, Georgij Satarov enig. Satarov var i tre år ledende medlem af Jeltsins administration.
Til Information siger Satarov, som i dag leder tænketanken Indem i Moskva, at den forøgede terroraktivitet og myndighedernes forsøg på at slå hårdt ned på oprørerne, intet har med al Queda eller de igangværende arabiske oprør at gøre.
»Der er tale om et rent internt russisk problem, som har lange rødder tilbage i fortiden og som også skyldes den elendige sociale og økonomiske situation i Kaukasus. Det er som om, at Moskva helt har fralagt sig ansvaret for udviklingen i Kaukasus og blot satser på, at hårdhændede voldsmænd som ledere af republikkerne kan dysse utilfredsheden ned, og det er selvfølgelig en gigantisk misforståelse«, siger Satarov, der er kendt for at være en stærk kritiker af Putin og Medvedev.
Han peger dog samtidig på, at de seneste sammenstød mellem oprørere og myndigheder i Ingusjetien, Dagestan og Tjetjenien er et led i en traditionel forøgelse af voldshandlingerne om foråret, hvor det simpelthen bliver muligt at lokalisere baser og at bevæge sig rundt i de svært fremkommelige områder i Kaukasus.
»Desuden så må vi ikke glemme, at Rusland er på vej mod præsidentvalg i 2012 og traditionen tro, så er der ikke nogen bedre valgpropaganda end en rask lille konfrontation med en fjende,« siger Georgij Satarov.

