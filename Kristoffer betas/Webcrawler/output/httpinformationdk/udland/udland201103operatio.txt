Operationen i Libyen skal styres politisk
Angrebskoalitionen vil overdrage den militære opgave til NATO og danne et råd af udenrigsministre. Men skal det være et styrende eller et rådførende organ?


 ANALYSE – De allierede lande planlægger at etablere et bredt funderet politisk råd, der formelt skal styre flyveforbuddet og søblokaden mod Libyen, mens NATO vil få kommando over de taktiske militære operationer fra en base i Napoli. Det oplyste Frankrigs udenrigsminister Alain Juppé i går.
En britisk diplomat bekræftede senere over for Reuters, at en række udenrigsministre vil danne en 'kontaktgruppe' på et møde i London i næste uge. Ud over koalitionspartnerne – der inkluderer en række NATO-lande, Norge og fire arabiske stater – forventes repræsentanter for Den Arabiske Liga og Den Afrikanske Union at deltage.
Det Nordatlantiske Råd diskuterede i går aftes i Bruxelles, hvordan en kontaktgruppe eller et politisk styrende råd skal sættes sammen, og hvilken myndighed det skal udstyres med.
En knast, der skal overvindes, er, hvorvidt det skal være et rådførende eller et besluttende organ.
Fortilfældet Kosovo
Under konflikten i Kosovo i 1999 var det Nordatlantiske Råd – der består af NATO's ambassadører – den øverste myndighed. Det gav ofte anledning til konflikt med NATO's øverstkommanderende, general Wesley Clark, der besværede sig over, at han blev nødt til at søge tilladelse til at bombe specifikke mål i Serbien og Kosovo.
I den aktuelle situation i Libyen vil lignende tvister utvivlsomt opstå, fordi der i forvejen hersker markant uenighed mellem koalitionspartnerne om tolkningen af den FN-resolution, der giver folkeretslig opbakning til søblokaden, flyveforbuddet og beskyttelsen af 'civile' og 'civile områder' mod anslag fra Gaddafis styrker.
Men hvordan defineres et anslag? Hvis Gaddafi bomber fra luften, er sagen klar. Men er det også i overensstemmelse med resolutionen at bombardere pansrede mandskabsvogne, artilleri og soldater? Og hvis det er tilladt, hvordan afgør man, om de udgør en trussel mod civilbefolkningen? Gaddafis officerer vil argumentere, at de angriber væbnede oprørere.
De allieredes flyangreb på og tilintetgørelse af Gaddafis landstyrker uden for den omringede by Misrata i går er et typisk eksempel på dette vanskelige dilemma.
Civile og oprørere i byen havde tirsdag i desperate toner tryglet koalitionen om at iværksætte et luftangreb, hvilket skete. Man kan med rette spørge, om et politisk styrende råd – bestående af koalitionens udenrigsministre – ville have godkendt en sådan aktion.
Anden fase
Som dagene går, vil luftangreb på Gaddafis landstyrke antage større betydning for udfaldet af den interne konflikt i Libyen. Det skyldes, at de nødvendige bombardementer af Gaddafis luftvåben og antiluftskytsbatterier under oprettelsen af flyveforbudszonen allerede er fuldført. Våbenembargoen mod Libyen vil også snart være på plads. NATO har fået overdraget ansvaret for at organisere en søblokade med deltagelse af 22 krigsskibe og ubåde, herunder fem skibe og en ubåd fra Tyrkiet. Blokaden vil dog næppe blive effektiv, så længe Gaddafi-styret kan anskaffe våben via nabolande som Tchad, Niger og Sudan.
I operationens anden fase – overvågning af flyveforbuddet og våbenembargoen – vil nogle koalitionslande holde fast på at følge en streng tolkning af FN-resolutionen, mens andre vil støtte koalitionens luftangreb mod Gaddafis styrker.
Givetvis vil de allierede forsøge at svække hans militære styrke så meget som muligt, inden et politisk råd, oprettet i næste uge, begynder at blande sig.

