Danmark blåstempler historisk censur
Danmark sad med som rådgiver, da den tidligere afghanske undervisningsminister, Hanif Atmar, traf beslutningen om at fjerne 40 års historie fra de afghanske skolebøger. I dag finder ambassadør René Dinesen beslutningen helt i orden


 Det var den tidligere afghanske undervisningsminister og donor-darling Hanif Atmar, der i 2007 traf beslutningen om at bortcensurere 40 år af Afghanistans omtumlede historie. Det bekræfter den danske ambassadør i Kabul, René Dinesen.
Og året efter var det også danske bistandsmillioner, der finansierede trykningen af den historiebog, som blev resultatet af beslutningen. Den anvendes i dag i alle afghanske folkeskoler, og sådan vil det være i adskillige år fremover.
»Der kunne ikke opnås enighed om, hvordan de seneste årtiers voldsomme konflikter skulle beskrives og så besluttede daværende undervisningsminister Hanif Atmar efter moden overvejelse og høring af begge det afghanske parlament undervisningsudvalg at udgive historiebøgerne uden,« fortæller René Dinesen.
Blandt de emner, som røg ud af de afghanske historiebøger, er Sovjetunionens invasion af Afghanistan, Mujahedinernes borgerkrig, Taleban-regimet, Vestens invasion i 2001 og den efterfølgende krig mod Taleban.
»Undervisningsministeren ønskede ikke at politisere undervisningen i skolerne unødigt, og han mente også, at en beskrivelse af de kontroversielle emner kunne gøre skolerne til angrebsmål,« siger han.
Helt i orden
René Dinesen medgiver, at en hel generation af afghanske børn nu vokser op uden kendskab til de seneste 40 års historie.
»Sådan kan man sagtens udtrykke det,« bekræfter han. Alligevel mener den danske ambassadør, at det er helt i orden:
»Det er afghanernes beslutning. Vi skal ikke fortælle dem, hvad der skal stå i de afghanske skolebøger. Det ville de ikke bryde sig om. Desuden er der lignende eksempler på, at man har undladt at beskrive den nære fortid i andre postkonflikt-samfund for at undgå at puste til ilden,« siger han.
»I øvrigt tror jeg godt afghanerne kan leve med den beslutning.«
Ifølge René Dinesen undervises de afghanske børn i historie på 6., 9. og 12. klassetrin (svarer til 3.g). Som resultat af censuren nævnes begivenhederne de seneste 40 år nu kun ganske summarisk for 6. klasserne, mens den moderne historie er helt fraværende i 9. klassernes og 12. klassernes bøger.
René Dinesen understreger, at det ikke bare er Danmark, der har forholdt sig passivt til den afghanske censur. Det har også USA, og FN’s børne-, uddannelses- og kultur-organisationer UNICEF og UNESCO, der er med til at finansiere og ud-vikle det afghanske uddannelsessystem.
»Vi har selvfølgelig diskuteret det her, og der er generelt en vis forståelse for beslutningen,« siger ambassadøren.
Ifølge ambassadøren går det afghanske Undervisningsministerium i gang med en revision af de afghanske skolebøger i 2013, en proces, der ventes at vare tre år.
»Jeg har sagt, at det vil være bedst, hvis de denne gang også får beskrevet Afghanistans moderne historie, men Afghanistan er ikke Danmark, og det er en svær opgave, hvis man ikke vil gøre sig uvenner med nogen, herunder de tidligere krigsherrer, som sidder i både parlamentet og regeringen.«
Mentorering af den til enhver tid siddende undervisningsminister og hans stab er fortsat en kerneopgave for de danske udviklingsrådgivere i Kabul.
Hovedparten af de danske bistandsmillioner anvendes netop til kapacitetsopbygning i undervisningsministeriet og til andre indsatser på uddannelsesområdet. Herunder bl.a. trykning af 23 millioner skolebøger og et omfattende skolebyggeri, særligt i Helmand.

