Kobani har stor strategisk betydning for IS og kurdere
Kurdiske YPG-styrker er omringet i den syriske grænseby og kæmper fra gade til gade. Byen kan falde inden for få dage eller timer. Kobani har både stor geostrategisk og symbolsk betydning for kurderne, Islamisk Stat og den vestlige koalition
 Islamisk Stats sorte flag vejrede tirsdag ved Kobani.


 Islamisk Stat-soldater hejste i går det sorte flag på højdedraget uden for den syriske grænseby Kobani. Ifølge BBC er omkring 50.000 civile fanget i området, hvor situationen udvikler sig time for time. Tirsdagens efterretninger meldte om eksplosioner og gadekampe i bykernen, hvor kurdiske YPG-styrker er ved at løbe tør for ammunition. Ved redaktionens afslutning tirsdag var det endnu usikkert, om Kobani var faldet – men ifølge Informations eksperter kan det ske inden for få timer eller dage.
Kobani har stor strategisk betydning grundet sin placering tæt på Tyrkiet. Både kurdere og Islamisk Stat (IS) benytter sig af den langstrakte tyrkiske grænse til at transportere smuglergods, våben og sårede til behandling på tyrkiske hospitaler. Derudover er kontrollen med bakkerne uden for Kobani vigtige, fordi den gruppe, der kontrollerer højdedraget, også kontrollerer transportkorridoren mellem det nordvestlige og det nordøstlige Syrien.
Men først og fremmest er Kobani vigtig som symbol.
Det forklarer Shashank Joshi, der er Senior Research Fellow med speciale i mellemøstlig sikkerhedspolitik ved Royal United Services Institute i London:
»Kobani har symbolsk betydning for Islamisk Stat, for de er blevet presset tilbage i det nordlige Irak og har behov for at kunne berette om nye sejre. For at deres kalifat skal give mening, skal det konstant udvide sit territorium,« forklarer Shashank Joshi.
 Islamisk Stats sorte flag vejrede tirsdag ved Kobani.
Reuters
Kobanis symbolske betydning afspejler sig også på de sociale medier, hvor kurdere over hele verden råber om hjælp – i munden på Islamisk Stat-sympatisører, der også skriver ivrigt om grænsebyen:
»Verden skal vide, at YPG- og PKK-chauvinister (de kurdiske grupper, red.) ikke var i stand til at holde stand mod Allahs soldater. #IslamicState #Kobani #Syria,« skriver @IS_World_Press, mens @abughamad trækker tråde til Palæstina: »PKK og YPG græder over, hvordan verden har svigtet dem. Lol, hvad vil menneskene i Gaza sige til det.«
Kurdisk selvforståelse
For de syriske kurdere har Kobani været et af de få fristeder i det krigshærgede Syrien, siden de i juli 2012 erobrede byen fra Bashar al-Assads regeringsstyrker. Arabere kalder byen Ayn al-Arab – Den Arabiske Kilde – og de og kurderne har stærke historiske bånd til området. Det forklarer Theodore Karasik, der er leder af Institute for Near East and Gulf Military Analysis i Dubai.
»Den kurdiske diaspora ser det her som et direkte angreb på dens historiske hjemland og kernen ideres vision om en selvstændig nation. For dem og deres støtter er det ’krigen over alle krige’,« forklarer Karasik.

Intet tyder dog på, at kurderne vil få hjælp fra Vesten til at holde stand i Kobani mod Islamisk Stat. Ifølge al-Jazeera har koalitionen kun foretaget sporadiske bombninger af IS’ forsyningslinjer sydvest for Kobani, fordi luftangreb mod bykernen er for risikable og risikerer at ramme og dræbe civile kurdere. I det hele taget står koalitionen i et dilemma med de syriske kurdere, siger Aaron Stein, ph.d.-studerende ved King’s College i London og stifter af den sikkerhedspolitiske blog Turkey Wonk:
»Det er alvorligt, for det her er en af koalitionens første prøvelser, som kan føre til en besynderlig præcedens. Hvis vi forhindrer ISIS (anden betegnelse for IS, red.) i at indtage Kobani, intervenerer vi på vegne af PYD, der har forbindelser til PKK, en terrororganisation. Og hvis vi gør det, hvorfor hjælper vi så ikke også Islamisk Front i Aleppo? Derfor er koalitionen tøvende,« fastslår han.
Sætter Vesten under pres
Mens den vestlige koalition debatterer med sig selv og forsøger at aftvinge en reaktion fra NATO-landet Tyrkiet, bliver den hånet af Islamisk Stat-sympatisører på Twitter:
»For første gang i krigshistorien … Magtfulde luftangreb formår ikke at bremse en hær, der ikke har noget luftforsvar. #skam,« skriver @Self_DEF i et af flere tweets, der har til formål at styrke Islamisk Stats moral.
Det mener Shashank Joshi også:
»Hvis de (IS, red.) er i stand til at indtage en hel by efter at have været udsat for hundredvis af luftangreb i Syrien og Irak fra et dusin forskellige lande, er det pinligt for koalitionen. Det vil ser ud, som om kampagnen mod IS slår fejl.«
Både Shashank Joshi og Theodore Karasik understreger, at det er meget tidligt at fælde en dom over koalitionens luftangreb, der kun har varet få uger. I Nordirak har flyene hjulpet de kurdiske tropper til at drive Islamisk Stat ud af dele af regionen. I Syrien ændrer IS til gengæld taktik for at undgå ‘døden fra oven’, forklarer Karasik:
»Islamisk Stat er ved at samle deres styrker langs den syrisk-irakiske grænse og konsolidere sig i byområder, hvor de kan bruge civile som menneskelige skjold. Vi ser også, at IS er begyndt at camouflere deres konvojer og opstille rekvisitter, der fra oven ligner artilleri eller pansrede mandskabsvogne, så luftangrebene rammer de forkerte steder. Det er et gammelt Saddam-trick, som IS kender fra både deres irakiske folk og fra de tjetjenske soldater, der kender det fra deres erfaring med russisk militær.«
Den nye strategi er for Karasik et vægtigt argument for, at koalitionen på sigt bliver nødt til at indsætte tropper på jorden:
»Ifølge mine efterretninger er Jordan klar til at gå forrest i en koalition på 10-12.000 specialstyrker på jorden. Det bliver diskuteret med resten af koalitionen. Jordans elitestyrker, De Røde Baretter, tæller i sig selv 30.000 mand, som har indgående kendskab til at kæmpe i områder, der topografisk ligner det syriske,« siger han og tilføjer:
»Men det vil blive starten på en årelang kampagne, og det kommer ikke til at blive kønt. Men sådan er krig.«

