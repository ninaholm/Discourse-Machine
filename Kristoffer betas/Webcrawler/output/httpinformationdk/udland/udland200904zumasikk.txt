Zuma sikker på præsidentpost i Sydafrika
Valgdeltagelsen i Sydafrika har været så stor, at det minder om Nelson Mandelas valgsejr i 1994. Stort flertal for ANC gør Zuma sikker på præsidentpost
Vælgere venter på at stemme i byen Nkandla. Valgdeltagelsen var den højeste i mange år.


 Det sydafrikanske regeringsparti ANC havde i går lagt sig solidt i front, da de første stemmer var talt op efter onsdagens parlamentsvalg. Dermed har Jacob Zuma, som er den tidligere frihedsbevægelses leder, sat klar kurs mod præsidentposten.
Med cirka 40 procent af stemmerne talt op i aftes førte ANC med næsten 66 procent af stemmerne, mens COPE, der er en udbrydergruppe fra ANC, havde sikret sig knap otte procent. Det største oppositionsparti, Den Demokratiske Alliance, der ledes af den hvide kvinde Helen Zille, får omkring 16 procent af stemmerne.
Med sit gode valgresultat er ANC tæt på at sikre sig de to tredjedele af stemmerne, som gør, at partiet kan ændre forfatningen efter forgodtbefindende. Det var ellers oppositionspartiernes håb, at ANC i det mindste ville miste dette flertal i parlamentet, som partiet har opnået ved hvert valg, siden apartheid-perioden blev ophævet i 1994 - uden dog at gøre brug af retten til at ændre forfatningen. 
Med ANC's valgsejr står den 67-årige partileder Zuma til at blive landets næste præsident, selv om han er belastet af beskyldninger om korruption og voldtægt. Korruptionsanklagerne har hængt som en skygge over hans hoved siden 2005. Her blev hans nære samarbejdspartner idømt 15 års fængsel, han selv blev frataget posten som vicepræsident, og sagen sluttede først for to uger siden for Zuma, da anklagerne blev droppet på grund af en teknikalitet. 
Zuma selv afviser, at der kan sås tvivl om hans integritet på grund af korruptionssagen. Han fremhæver i stedet, at ANC har korruptionsbekæmpelse på dagsordenen, og han ynder at portrættere sig selv som en forkæmper for de fattige.
Sidste chance for ANC
For mange vælgere opvejer ANC's kamp mod det hedengangne hvide apartheidstyre stadig frustrationerne over den manglende vilje til at takle udbredt kriminalitet, fattigdom og aids.
"Jeg stemte på ANC på grund af loyalitet, fordi min far var aktiv i kampen (mod apartheid, red.), men jeg er ikke tilfreds med, hvad de har opnået," sagde Margaret Nkoane, efter hun havde stemt i Johannesburg-bydelen Soweto.
Valgdeltagelsen skønnes at have været på knap 80 procent. Og sydafrikanske medier sammenligner situationen med 1994, da det hvide styre i Sydafrika bukkede under, og Nelson Mandela blev landets første sorte præsident.
"Jeg har givet ANC en sidste chance til at levere, og jeg håber, at det vil ske denne gang. Hvis det ikke lykkes, må tingene ændre sig næste gang," siger den 39-årige revisor Herry Nkosi.
Det endelige resultat ventes klar i dag.

