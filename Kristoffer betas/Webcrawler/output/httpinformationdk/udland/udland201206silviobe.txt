Silvio Berlusconi vil være euroafvikler
Berlusconi forbereder et comeback på Italiens politiske scene. Hvis ikke ministerpræsident Mario Monti skaber øjeblikkelige europæiske resultater, er hans forgænger på vej med et EU-skeptisk alternativ


 Måske undervurderer Silvio Berlusconi sit dårlige ry i den internationale offentlighed. Eller måske har Italiens tidligere ministerpræsident taget bestik af Fininvest-koncernens seneste regnskab og erkendt, at det gik bedre for virksomheden, da han var regeringsleder. Overskuddet for 2011 er på sølle 7,5 mio. euro mod 160 mio. euro året inden. Uanset hvad har Berlusconi droppet planerne om at lade nye kræfter komme til og bebuder istedet, at han vil »fortsætte med at være de moderates leder, når Monti-regeringens overgangsperiode er overstået«.
Da Mario Monti i går tog imod Spaniens premierminister, Mariano Rajoy, Tysklands kansler, Angela Merkel, og Frankrigs præsident, François Hollande, til et møde i Rom mellem de fire største eurolande inden EU-topmødet i næste weekend, havde Berlusconi forinden sendt en besked:
»Af loyal støtte til Monti-regeringen garanterer vi vedtagelsen af lovforslaget om arbejdsmarkedet inden 28. juni, så Monti kan tage den færdige reform med til Bruxelles,« forsikrede Berlusconi de sammenstimlede journalister foran det italienske parlament, men lod dermed også forstå, at Monti efter topmødet ikke nødvendigvis kan regne med Berlusconis parti, som på papiret stadig har flertal i parlamentet.
Blasfemi
Forinden havde Berlusconi fortalt til Rupert Murdochs avis The Wall Street Journal, at han selv vil stå i spidsen for et fornyet parti ved næste parlamentsvalg, som skal afholdes senest til april 2013. Og meget tyder på, at den tidligere regeringsleder vil stille sig på en euroskeptisk platform i valgkampen.
»Hypotesen om at træde ud af euroen er ikke blasfemi. Enkelte landes udtræden eller hele euro-zonens sammenbrud virkede indtil for kort tid siden helt utænkeligt, men i dag er det muligt,« sagde Berlusconi onsdag og tilføjede, at kun en politisk union i Europa ville kunne afværge dette.
Dermed lægger Berlusconi maksimalt pres på sin efterfølger inden topmødet: Hvis ikke Monti skaber konkrete resultater i form af store skridt i retning af en europæisk føderalstat, står Berlusconi klar til at bruge Europa som syndebuk i den valgkamp, som kan være lige på trapperne. »Den dag, vi holder op med at støtte denne tekniske regering, generobrer vi en masse stemmer,« siger Berlusconi til The Wall Street Journal. Den amerikanske avis håner samtidig Monti-regeringen for ikke at have støttet erhvervslivet ved at sænke skattetrykket:
»Med lidt held kan du finde en udvej i Montis vækstdekret til at ansætte nogle flere uden alt for mange omkostninger, hvis alle de nyansatte altså er handicappede, fra Sardinien, blåøjede og mellem 46 og 53 år gamle,« lyder opmuntringen til det italienske erhvervsliv.
Mening med galskaben
Også Der Spiegel kritiserer Italien og Monti: »Desværre tror mange italienere, at kun Merkel kan redde deres land,« skriver det tyske magasin og opfordrer italienerne til »endelig at knække fagforeningernes magt for at sætte gang i økonomien«. De tyske råd kommer efter en nylig kendelse fra en italiensk arbejdsret om, at FIAT-fabrikkernes systematiske fyringer af medlemmer af det kommunistiske metalmekanikerfor-bund FIOM er ulovlige. I Wall Street Journal betegner Berlusconi det som »en spildt mulighed«, hvis ikke reformerne af arbejdsmarkedet ikke også medfører en afskaffelse af sådanne søgsmål.
»Der er mening med Berlusconis desperate galskab,« skriver La Repubblica og tilføjer: »’Jeg vil forbløffe jer med mine skøre ideer’, sagde kavaleren for 20 dage siden, da han foreslog ’at lade vores nationalbank trykke eurosedler’. Hvis den skøre idé er at gå til valg til oktober og kolorere valgkampen med eder og forbandelser mod euroen og skatterne, så er stakkels Italien virkelig i fare. Vi har brug for alt andet end Berlusconis variant af Gyldent Daggry (de græske nynazister, red.).«

