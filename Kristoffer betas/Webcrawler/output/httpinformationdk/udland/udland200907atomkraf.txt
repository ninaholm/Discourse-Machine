Atomkraft kan ikke følge med
Mens sol og vind buldrer frem, fylder a-kraften stadig mindre i den globale elforsyning. Dansk ekspert tvivler på den internationale energiindustris vilje til at risikere penge på nye a-værker


 Elproduktionen fra verdens atomkraftværker faldt i 2008 for andet år i træk. Og atomkraftens andel af den samlede globale elproduktion dykkede til det laveste niveau i fem år.
Det fremgår af ny statistik, der netop er offentliggjort af energiselskabet BP og af branchemediet NuclearBusiness.
Mens atomkraftproduktionen stagnerer, vokser elproduktionen fra de vedvarende energikilder sol og vind dramatisk på globalt plan.
BP’s Statistical Review of World Energy 2009 fortæller, at den globale vindkraftkapacitet sidste år voksede med knap 30 pct., mens kapaciteten til elproduktion fra solceller voksede med hele 69 pct. Til sammenligning stod atomkraftkapaciteten stort set stille i 2008, og strømproduktionen fra verdens a-kraftværker faldt en anelse med 0,7 pct. efter et fald året før på to pct.
»Både i EU og i USA var vindenergi den energikilde, som sidste år bidrog mest til ny elproduktionskapacitet, hvorimod der ikke var noget øget bidrag fra atomenergi,« siger Hans Jørgen Koch, international direktør i Energistyrelsen og medlem af bestyrelsen for Det Internationale Energiagentur, IEA.
Eftersom verdens elforbrug fortsat vokser, uden at A-kraftproduktionen lige nu følger med, falder atomkraftens relative bidrag til elforsyningen mærkbart.
»Atomkraftens andel af den globale elproduktion i 2008 var den laveste i fem år med 2.601 terrawatt-timer, svarende til 14 pct. af den totale« elproduktion, skriver Nuclear Business. Som forklaring angiver branchemediet bl.a. den fortsatte nedlukning af verdens største atomkraftværk, det japanske Kashiwzaki Kariwa-anlæg med hele syv reaktorer, efter et jordskælv for to år siden.
»IEA regner med et reduceret procentuelt bidrag fra atomenergi de kommende år, fordi det globale elforbrug vil vokse, samtidig med at atomenergiproduktionen vil stagnere. Samtidig regner IEA med, at vedvarende energi vil være den energikilde til elforsyning, der har de stærkeste vækstrater,« fortæller Hans Jørgen Koch.
Ingen nye atomkraftværker blev taget i brug i verden i 2008, og ifølge IEA’s reference-scenarie for verdens energisystem i 2030, skrumper atomkraftens andel af den globale elproduktion fra de aktuelle 14 pct. til 10 pct. om 20 år. Summen af vedvarende energikilder vil ifølge agenturet fylde 23 pct.
Svag udbygning

I dag fylder A-kraften mindre end vandkraft i det globale elsystem, men på grund af sin lange historie er A-kraftens andel dog stadig væsentlig større end sol og vind.
De ældste reaktorer, som fortsat er i drift, er over 40 år gamle, og spørgsmålet er, om situationen kan ændre sig så markant for atomindustrien de kommende år, at der både kan skabes erstatning for gamle værker, som lukkes, og tilføres så megen yderligere kapacitet, at atomkraftens bidrag til elproduktionen og dermed til reduktionen af de globale CO2-udledninger vil vokse mærkbart. 49 reaktorer er i dag under opførelse verden over, men deres samlede produktionskapacitet svarer til kapaciteten på de i alt 73 eksisterende reaktorer, der er mere end 35 år gamle og nærmer sig pensionen.
»På det politiske plan er det som om, der er ved at ske en ændring i holdningen til atomenergi. Vi ser det i Sverige, hvor man er parat til at udvide kapaciteten på de eksisterende pladser, vi ser det i de baltiske lande, i Polen, i England og i Tyskland, hvor kansler Merkel siger, at man efter det forestående valg måske skal revurdere den tyske beslutning om at udfase atomenergien i 2023. Også uden for Europa kan man spore en stigende politisk intersse,« siger Hans Jørgen Koch.
»Spørgsmålet er imidlertid, om industrien også er parat. Der er i øjeblikket et fald i investeringerne i ny energiproduktionskapacitet – desværre også i vedvarende energi – og jeg tvivler på, om energiindustrien er villig til at slå over i den allermest investeringstunge teknologi, atomenergien, på et tidspunkt, hvor man oplever recession med fald i energiforbruget og usikkerhed om det fremtidige elbehov. Selskaberne må stadig regne med, at der går i gennemsnit 10 år, fra en beslutning om investering tages, til man begynder at se de første øre af den investering komme tilbage i form af solgt atomstrøm.«
»Jeg har lidt svært ved at forestille mig, at særlig mange elselskaber har lyst til at binde an med det. Og har de lyst, bliver lysten måske kølet af erfaringerne fra Finland, hvor den reaktor, der i disse år er under opførelse, bliver meget dyrere end ventet,« siger Energistyrelsen internationale direktør.
Udbygning mod øst
Den finske Olkiluoto-3 reaktor er sammen med den franske Flamanvile-3 de eneste to reaktorer under opførelse i Vesteuropa. I USA blev den seneste reaktor sat i drift for 13 år siden, og den eneste under konstruktion – Wats Bar-2 i Tennessee – havde byggestart helt tilbage i 1973 og ventes tidligst i drift i 2012.
I Storbritannien præsenterede regeringen i onsdags sin store klimaplan, hvori man bl.a. lover at strømline godkendelsesprocedurerne for nye A-værker. Mest interesseret i at bygge nyt i Storbritannien er det franske elsleskab EdF, men man har ifølge NuclearBusiness sat som betingelse, at den britiske regering yder finansiel støtte. Det er regeringen ifølge den ny klimaplan ikke indstillet på. Med 28 projekter står Kina, Indien og Rusland tilsammen for over halvdelen af de nye reaktorer under konstruktion globalt. For mere end halvdelen af reaktorerne er det imidlertid ifølge Det Internationale Atomenergiagentur IAEA uvist, hvornår de kan være driftsklare.
Kina har i dag installeret mere vindkraft end atomkraft, og udbygningsmålet for 2020 er ifølge det statslige China Daily henholdsvis 100.000 megawatt vind og 86.000 megawatt atomkraft.
»Synspunktet at vi er nødt til at satse på det hele for at klare klimaproblemet, er en betragtning, der anlægges for verden som helhed,« siger Hans Jørgen Koch.
»Ud fra en klimasynsvinkel er det da nyttigt, at vi i dag har 14 pct. atomenergi i elsystemet uden nogen CO2-udledning, men om det er et tilstrækkelig stærkt argument for de enkelte selskaber til, at de så også mener, at investeringer i atomkraft er økonomisk fordelagtige, det tvivler jeg mere på.«

