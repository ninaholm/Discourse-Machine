Droneangreb kan være ulovlige
Advokater er involveret i godkendelsen af angreb med fjernbetjente fly, mens menneskerettighedsorganisationer kritiserer den amerikanske praksis


 Militæradvokater er involveret i beslutninger om liv eller død i forbindelse med anvendelse af dronefly. De sidder ofte sammen med de piloter, der fra amerikanske baser som Creech Air Force Base i Nevada fjernbetjener droner, som befinder tusinder af kilometer derfra. Når der skal affyres et missil, kan deres råd være afgørende for vurderingen af, hvorvidt risikoen for civile står i et rimeligt forhold til formålet med operationen. Embedsmænd i forsvaret erkender, at brugen af droner rejser store juridiske dilemmaer.
Internationale sagsanlæg har fortrinsvis fokuseret på amerikanernes målrettede drab med droner i stammeområder i Pakistan samt i Yemen og Somalia, hvor der hverken er erklæret krig eller FN-godkendte konflikter. Mary Ellen O’Connell, som er professor i folkeret ved Notre Dame University i Indiana, siger, at alene i Pakistan skønnes mere end 2.200 mennesker at være blevet dræbt af droner på tre år under Obama-regeringen. Hun sammenligner de målrettede drab med droner med den »overdrevne brug af militærmagt«, som amerikanerne fordømmer Syriens præsident Bashar al-Assad for. Menneskerettighedsorganisationen Reprieve har indledt søgsmål på vegne af de pårørende til dræbte i påstået vilkårlige, amerikanske droneangreb i det nordlige Waziristan. FN-eksperter har opfordret USA til at begrunde de målrettede drab. Ifølge Christof Heyns, FN’s særlige rapportør for udenretslige drab, kan visse af angrebene betragtes som krigsforbrydelser. Som reaktion hævder USA, at oprationerne bliver gennemført »med ekstraordinær omhu og i overensstemmelse med alle gældende love«.
 
 
© The Guardian & Information 2012. Oversat af Mads Frese

