Katastrofen i Golfen giver skyts til krigen mod olieindustrien
Aktivistgrupper i USA vil udnytte katastrofen i Golfen til at presse de amerikanske olieselskaber til at rydde op efter den forurening, de forårsager uden for landets grænser


 Verdens øjne har nu i over to måneder været rettet mod Den Mexicanske Golf, hvor olien stadig fosser ud. Olieindsmurte pelikaner, døde fisk i den olieblanke vandoverflade og ødelagte kyststrækninger gør sig godt på tv, og billederne har ført til et offentligt ramaskrig i USA. Amerikanerne har en forventning om, at nogen skal holdes ansvarlige og ikke mindst betale for katastrofen.
Olieudslippet i Golfen er dog bare en brøkdel af de miljøødelæggelser, som olieselskaberne sættes i forbindelse med over hele verden. Olieselskabernes ansvar for egen forurening diskuteres nu indgående i USA, og lægger ifølge aktivistgruppen Amazonwatch et hårdt pres på de øvrige olieselskaber.
Fornyet blik
Han Shan er kampagnekoordinator for Clean Up Ecuador og har i årevis forsøgt  at presse den amerikanske regering til at få olieselskabet Chevron til at betale er- statning for omfattende  miljøødelæggelser i Amazonas.
»Hvis der har været et lyspunkt ved den tragiske begivenhed i Golfen, så er det, at der har været et fornyet blik på andre internationale oliekatastrofer, der ellers har været under radaren,« siger Han Shan.
Selvom han advarer mod at være »opportunistisk«, så mener han, at det signal BP sender ved prompte at erkende deres ansvar for udslippet, kan tjene som eksempel for andre selskaber. Og ikke mindst giver det håb om,  at den amerikanske regering kan blive tvunget til at rette øjnene mod Chevrons  ageren i Ecuador, hvor  selskabet er på anklagebænken i verdens største miljøretssag, der har varet i foreløbig 17 år.
»Præsident Obama har lagt et hårdt pres på BP for at få dem til at rydde op efter de ødelæggelser, de har forårsaget i Golfen. Der er ingen tvivl om, at det Chevron har gjort i Ecuador, var de aldrig sluppet af sted med i USA,« siger Han Shan.
Obama engagerede sig kortvarigt i den ecuadorianske retssag i 2006, inden han annoncerede sin opstilling til præsident. Advokat Stephen Donziger, der repræsenterer det sagsøgende lokalsamfund i Ecuador, spillede basketball med Obama i tiden på Harvard, og holdt flere møder med den daværende senator om sagen. Ifølge Donziger blev Obama »stødt«, da han hørte om Chevrons forsøg på at undgå retssagen i Ecuador, og de to skrev sammen et brev i protest til den amerikanske handelsrepræsentation.
Han Shan peger specielt på den fond, som BP har oprettet på 20 milliarder dollars, der skal bruges til at erstatte de menneskelige og miljømæssige skader, som udslippet har forvoldt.
»Det giver en åbning for, at vi kan presse Obama til at gøre det samme mod Chevron, der har forårsaget lignende katastrofale ødelæggelser i Ecuador,« siger han.
Kan bruges bredt
Den massive negative omtale som for øjeblikket rammer olieindustrien, kan ifølge forfatter og New York Times-journalist Peter Maass, også bruges bredere end i de kon-krete sager.
»USA har været isoleret fra de miljøproblemer, som olieudvinding skaber, fordi vi kun er i besiddelse af to procent af verdens oliereserver. Det er kun, når der sker de her massive katastrofer, at amerikanerne vågner op og ser det,« siger han.
»Olieudslip sker jo ikke nødvendigvis som et spektakulært undervandsudbrud, som i Golfen. I mange tilfælde er det som et konstant dryppende olieudslip, der suppleret med udledning af giftigt affald igennem flere årtier skyller direkte ud i floder med en kolossal miljømæssig ødelæggelse til følge,« siger han.
Golfudslip er normen
Peter Maass har for nylig udgivet et omfattende værk om olieindustriens ageren over hele verden, og han mener, at katastrofen på Deepwater Horizon giver mulighed for et helt nyt blik på industrien.
»Den forurening, vi ser  nu i Den Mexicanske Golf,  er ikke undtagelsen. Det er normen. Det håber jeg går op for amerikanerne,« siger han.


