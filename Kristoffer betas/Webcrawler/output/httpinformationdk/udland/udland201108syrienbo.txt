Syrien - Hvad bør vi gøre?
Information har spurgt Mogens Lykketoft (S), Michael Aastrup Jensen (V), Holger K. Nielsen (SF) og Naser Khader (K) om hvad Danmark og det internationale samfund skal stille op med situationen i Syrien


 Mogens Lykketoft (S)
’Vi må skrue op for sanktionsstyrken. Det mest nærliggende er måske at arbejde for at opnå en EU-enighed om ikke at købe olie gennem Syrien. Det er noget af det, vi kan komme igennem med, også selv om vi ikke har megen oliehandel med Syrien. Tyrkerne har mere, og de kan måske selv klemme syrerne. Indtil videre må vi desværre erkende, at der ikke er noget, der tyder på, at regimet er til at tale med. Men af alle mulige grunde, også moralske, bør vi finde stramninger i sanktionerne. I håb om at det har en eller anden virkning på regimet’.
’Tyrkerne burde kunne spille en større rolle, og det tror jeg egentlig også gerne, de vil. Så det er ikke et spørgsmål om at lægge pres på Tyrkiet, men det gælder snarere om at tale med Tyrkiet om, hvad de kan gøre, hvad vi selv kan gøre, og hvad vi kan gøre i fællesskab. Det er dem, der har mest føling med situationen inde i Syrien.
Michael Aastrup Jensen (V)
’Overordnet har Danmark to spor at følge. Vi må ruske op i resten af EU-medlemskredsen for, at EU kan melde et klart signal ud om, at de sanktioner, vi indtil videre har indført over for Assads regering, ikke er nok. Den her galning har jo ikke stoppet sine overgreb, men har simpelthen intensiveret dem. Derfor bør vi kraftigt opjustere vores sanktioner’.
’Men et andet spor, som er lige så vigtigt, er, at vi skal have fat i nogle af dem, som kører fedtspil over for Syrien. Her tænker jeg især på Tyrkiet og Iran. Jeg er ikke naiv, så jeg ved godt, at det bliver svært at gennemtrumfe noget over for Iran. Men vi vil kunne gøre en kæmpe forskel, hvis vi sætter dem stolen for døren og be-der Tyrkiet om at vælge side. Hvis de virkelig ønsker demokrati og menneskerettigheder, må vi presse dem til også at indføre skarpe sanktioner og skarp en diplomatisk kurs over for styret i Syrien’.
Holger K. Nielsen (SF)
Det er grotesk, hvad der foregår i Syrien. Og det er klart, at man bliver fortvivlet over, hvor lidt Vesten, herunder Danmark, har gjort. Selv om en reel militær intervention ikke er på tale, er der flere ting i spillerummet mellem ’ingenting at gøre’ og en egentlig intervention, man kunne gøre. På den diplomatiske front burde vi trappe op og eventuelt tage mere direkte kontakt til oppositionen. Ligesom man har gjort i Libyen, vil man på den måde kunne anerkende en anden legitim magt i Syrien end Assad. Man burde også skærpe sanktionspolitikken og særligt fokusere på olieeksporten. Hvis man trak alle propper ud fra EU’s side, ville det faktisk have en betydning for den syriske økonomi. Det ville ramme Assad-regimet, og det ville ramme den økonomiske elite, der støtter ham, ganske kraftigt’.
’EU bør presse mere på for at få gang i nogle skrappere sanktionsmidler, men på det diplomatiske område kunne Danmark godt
gøre noget mere’.
Naser Khader (K)
’EU har ikke de store redskaber, og Danmark alene har slet ikke store redskaber. Det, der gør indtryk, er, hvad Syriens nærmeste venner gør. Derfor er vi nødt til at bakke Tyrkiet op og koble os til de tyrkiske initiativer. På landjorden i Syrien skal vi udvide de diplomatiske aktiviteter. Gennem den danske ambassade har vi mulighed for at være i kontakt med oppositionen og på den måde støtte den. Man kan sige, at ambassaden er vores øjne og ører i Syrien, og det skal vi holde fast i’.
’Falder det syriske regime, falder Irans indflydelse. Syrien fungerer som Irans bro til Hizbollah og Hamas. Derfor skal det internationale samfund presse Iran til at holde nallerne væk. Hvis man kunne isolere iranerne i forhold til syrerne, kunne det være meget gavnligt. Konkret skulle FN sørge for at advare Iran i de resoluti-oner, der fremstilles, samt forsøge at presse Iran til at gennemføre en våbenembargo i Syrien’.

