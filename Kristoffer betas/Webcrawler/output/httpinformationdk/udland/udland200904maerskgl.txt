Mærsk og den globale krig mod terror
Et knips med fingrene er nok. Gigantrederiet Mærsk er på få timer parat til at rykke ud overalt på kloden, når verdens største militærmagt kalder
Kaptajn Richard Phillips taler ved en pressekonference i Burlington Lufthavn efter at have tilbragt fem dage i somaliske piraters varetægt, indtil amerikanske frømænd dræbte tre af piraterne og reddede kaptajnens liv.


 En ny amerikansk helt blev ufrivilligt født, da kaptajnen på containerskibet Maersk Alabama, Richard Phillips, påskesøndag blev reddet af den amerikanske flåde. 
Tre snigskytter fra U.S. Navy Forces affyrede tre præcise skud ud i mørket og dræbte lige så mange udmattede somaliske pirater, der i fem dage havde holdt kaptajn Phillips fanget i en redningsbåd. 
En af de mange skibskapringer ud for Somalias kyst var helt usædvanligt ovre på kun fem dage og som noget nyt døde de somaliske pirater. 
For én enkelt gangs skyld finder forhandlingssekretær i 3F's Transportgruppe, Henrik Berlau, grund til at rose USA.
"Man kan naturligvis diskutere fremgangsmåden, men den amerikanske regering tog fat om sagen fra starten," siger han og fortsætter: 
"Da det dansk-drevne skib Danica White i 2007 var kapret i mere end 80 dage, kunne vi på ingen måde få udenrigsminister Per Stig Møller (V) til at røre ved sagen. Men nu ser vi pludselig Rederiforeningen presse den danske regering til at gøre noget aktivt fremover. Der går stærkt i det politiske system, når Mærsk giver lyd fra sig," siger han.
Rederiforeningens vigtigste medlem er Mærsk, der som verdens største containerrederi er hovedleverandør af Asien til verdens største marked, USA. Et af Mærsk-rederiets datterselskaber er Maersk Line, et 100 procent amerikansk-registreret selskab, hvor Maersk Alabama er en del af handelsflåden. 
Det er her, han er ansat, kaptajn Richard Phillips. Normalt befinder han sig på havet med blåt vand til alle sider, men efter kapringen fløj han helt ekstraordinært tilbage til USA i et special-chartret lyseblåt Maersk-fly. Endnu inden han steg ombord som passager nummer ét, var Mærsk på banen med en pressemeddelelse.
Den amerikanske flådes lynoperation var sanktioneret af præsident Barack Obama, og anerkendelsen af befrielsesaktionen kom både fra det amerikanske selskab med base i Norfolk og direkte fra Mærsk-koncernens hovedkvarter på Esplanaden: "Vores besætningers sikkerhed er altid det væsentligste for os," sagde Søren Skou, partner i A.P. Møller-Mærsk Gruppen og administrerende direktør for Maersk Tankers blandt andet i en pressemeddelelse.
"A.P. Møller-Mærsk Gruppen vil gerne udtrykke taknemmelighed over den store indsats og hjælp, der skabte muligheden for, at Kaptajn Richard Phillips og besætningen på Mærsk Alabama kunne vende hjem i god behold."
En uddybning følger ikke, lyder det fra hovedkvarteret, hvor flaget med den syvtakkede stjerne midt i blåt er hejst.
"Ingen nævnt, ingen glemt," lyder forklaringen. 
Så var det Richard Phillips tur til under heltemodtagelsen at takke den aldrende skibsreder Mærsk McKinney Møller for, hvad han som arbejdsgiver har gjort for kaptajnen og hans familie. Til flådens topprofessionelle folk, lød det næsten hjerteligt: "Det er ikke mig, der er helten. Jeg er kun en lille brik i spillet. De virkelige helte er flådens frømænd. Det var dem, der reddede mig. Hele forsvaret har gjort et enormt arbejde." 
Venskab gennem årtier
Mens man kniber en tåre over filmens utrolige afslutning, der velvilligt blev filmet af verdenspressen, er der to ting at holde fast i. Først udspringer kapringerne fra et Somalia i økonomisk sammenbrud, og tidligere fiskere, hvis fisk bliver stjålet af industrielle fiskeskibe. Kapring er blevet en anden, mere lukrativ måde for de ludfattige somaliere at skaffe sig penge på, hvilket nu som fremover skaber en næsten uløselig situation. 
Det er underdirektør i Rederiforeningen, Jan Fritz Hansen, helt på det rene med. 
"Løsningen er ikke lige til at få øje på," siger han, og glæder sig indtil videre over, at "verdens største politibetjent" endelig er vågnet og parat til at deltage aktivt i piratjagten.
Det andet forhold er, at enhver storfilm har et langt mere omfattende budget end til enkelte scener. Her er Richard Phillips rolle som helt reduceret til at være statist. 
Venskabet mellem skibsreder Mærsk McKinney Møller og den amerikanske regering og især den enorme militære magt, landet råder over, stikker dybere end som så. Faktisk er det et venskab, der er rodfæstet igennem årtier.
Det er et ufravigeligt krav, at rederier, som arbejder for Uncle Sam, er amerikanske selskaber, skibene skal sejle under amerikansk flag, og besætningen skal, uagtet, at den er væsentligt dyrere end eksempelvis asiatiske besætninger, som Mærsk ellers bruger, være amerikansk. 
De krav opfylder Maersk Line Ltd. til punkt og prikke i noget, der ligner et spaltet selskab. Tyve specialskibe - knap halvdelen af flåden - er dedikeret til militære operationer i såvel freds- som krigstid. Transporter af militært isenkram, når det brænder på, er en opgave, skibene løser, aflytning, under vandet, f.eks. steder, hvor der bliver affyret missiler, er en anden, fremgår det af den amerikanske flådes hjemmeside. 
At være en "troværdig" udenlandsk samarbejdspartner har flere gange vakt bekymring hos konkurrerende amerikanske rederier. Kan man stole på en udenlandsk virksomhed, bliver der undrende spurgt. Formentlig fordi, de selv gerne vil til fadet.
Ifølge forfatter og Mærsk-ekspert Søren Ellemose har det nære venskab og samarbejde mellem USA og Mærsk eksisteret i omkring 80 år. Han har fulgt Mærsk-koncernen siden 1988, skrevet en række bøger herom, blandt andet Hr. Møller, som udkom i 2008. 
"Historisk set har rederiet A.P. Møller-Mærsk haft tæt tilknytning til USA. Da skibsreder A.P. Møller etablerede linjefarten i Maersk Line var det netop mellem USA og Fjernøsten i den såkaldte Panama-linje. Det er med andre ord en forretningsmæssig relation, som har eksisteret i otte årtier, og som løbende er udbygget," siger han.
Set med Ellemoses øjne var fikspunktet, da skibsreder Mærsk Mc-Kinney Møller blev sendt til USA for at varetage rederiets interesser i 1940. 
"Skibsrederen tog dertil med hustruen Emma og vendte først hjem i 1947. Under sit ophold oprettede Mærsk Mc-Kinney Møller en række amerikanske selskaber og knyttede vigtige kontakter til søfartskyndige og administrative ledere i USA," siger han.
Ifølge Ellemose er det, der bedst illustrerer forholdet mellem de to, at rederiet A.P. Møller-Mærsk via Maersk Line Ltd. gentagne gange har været involveret som transportselskab i vigtige amerikanske militæroperationer.
Transporteret våben siden Vietnam
En række skribenter har igennem tiden forsøgt at åbne den lukkede koncern. Journalist Bjørn Lambek brugte godt to år på research, inden han sammen med to kollegaer på Politiken, skrev den anmelderroste Mærsk, manden og magten, hvor også det varme forhold mellem USA og Mærsk gennem årtier er beskrevet. Samtidig med, at skibsreder Mærsk Mc-Kinney Møller beundrer USA som det ypperste eksempel på "den frie verden", forklarer Lambek, så er der et omfattende forretningsmæssigt samarbejde mellem den amerikanske hær og flåde og det amerikanske datterselskab.
"Mærsk har transporteret militært materiel for amerikanerne helt tilbage til Vietnam-krigen," siger Lambek, der er enig med Ellemose i, at transporterne i forbindelse med Golf-krigen var vigtige og havde en enorm symbolværdi. 
Fra Esplanaden var der ingen slinger i valsen, konstaterer han. 
"Mærsk Mc-Kinney Møller tog selv kontakt til daværende statsminister Poul Schluter (K) og dernæst udenrigsminister Uffe Ellemann (V) i forbindelse med Golfkrigen, hvor han fandt den danske indsats med én korvet ganske beskeden. Derved kom Mærsk til at sejle yderligere for den amerikanske hær, og det var givet også en adgangsbillet til yderligere forretninger. Gennem årene er det pæne milliardbeløb, der er tale om," siger Bjørn Lambek.
Kontakten til det politiske system i USA er ekstremt vigtigt for Mærsk, og der bliver ikke lagt skjul på, at lobbyarbejde er givtigt. Omfanget er det derimod ganske svært at blive klog på. Den amerikanske græsrodsorganisation OMB Watch forsøger for at skabe et overblik over den amerikanske stats udgifter i databasen FedSpending.org. Formålet er at skabe større gennemsigtighed bl.a. ved at offentliggøre, hvilke private firmaer, der vinder regeringskontrakter.
De tørre tal viser, at siden starten af 2000 og frem til og med første kvartal af 2008, det senest opgjorte hidtil, har Mærsk modtaget betaling for at løse forskellige opgaver på lidt mere end tre milliarder dollar - omkring 18 milliarder kroner. Til sammenligning er det samlede danske forsvarsbudget 20 mia. kr. årligt. Den største del af arbejdet udføres for den amerikanske flåde (2,2 mia. dollar og en mindre del for den amerikanske hær (0,8 mia dollar).
De store krigsår 2005-2007 har givet Mærsk Line rekordomsætninger på mere end en halv milliard dollar per år. 2008 kan også udvikle sig til en topscorer. 
I Danmark er det kendt, at tidligere toppolitikere med stor kærlighed til det maritime erhverv får bestyrelsesposter i Mærsk, når de forlader deres ministerposter. Bendt Bendtsen (K) er den seneste, men også forhenværende industriminister Nils Wilhjelm (K), der var med til at sikre love, som er vigtige for koncernen, er inviteret indenfor. Han har haft plads i en del selskaber og er blandt andet næstformand i Lindø-værftets bestyrelse.
Billedet er lignende i USA, men her er det i stedet militærpersoner, som får tilbuddene. Den pensionerede admiral Harold W. Gehman, som i en årrække på topplan beskæftigede sig med Operation Readiness, var i 2005 med til navngivning af et de store containerskibe på Fyn. Og i Maersk Line har han haft plads i formandsstolen. 
Og det tætte forhold mellem militær og private selskaber kan udvikle sig til at et demokratisk problem. Det internationale fredsforskningsinstitut Sirpri i Stockholm har belyst den kraftige udvikling i private selskaber, der arbejder for militæret med opgaver som tekniske tjenester såsom informationsteknologi, udstyr, vedligeholdelse, operationel støtte og logistik med mere. Globalt set er væksten i ydelserne nu den største siden 1800-tallet. 
De to forskere Sam Perlo-Freeman og Elisabeth Sköns konkluderer i rapporten Den private militære industri fra 2008, at den stigende inddragelse af private virksomheder i bistandsydende militære operationer og i væbnede konflikter som eksempelvis Irak, giver anledning til alvorlig bekymring over den demokratiske kontrol med de væbnede styrker, hvilken status de civile entreprenører i militære roller og den politiske indflydelse fra virksomheder, der har en interesse i fortsættelse af konflikterne. 

