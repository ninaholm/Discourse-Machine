Obama ønsker en verden uden atomvåben
I en tale før NATO-topmødet bebudede præsident Barack Obama en ny dagsorden - en verden uden atomvåben


 Præsident Barack Obama lovede i går, at han vil arbejde for en verden uden atomvåben.
Det skete i en tale i Strasbourg til flere tusinde unge, få timer før NATO's topmøde skulle gå i gang.
"Selv med Den Kolde Krig overstået, så kan udbredelsen af atomvåben og tyveri af atommateriale føre til udryddelsen af enhver by på planeten," sagde Obama.
"I Prag denne weekend vil jeg præsentere en dagsorden, som skal søge at nå en verden uden atomvåben," sagde han.
Obama mødes i morgen med EU's ledere i den tjekkiske hovedstad.
Ved en korsvej
Kun få timer før Obama skulle være sammen med de 27 øvrige ledere fra NATO-landene for muligvis at udpege statsminister Anders Fogh Rasmussen (V) til forsvarsalliancens næste generalsekretær, og efter et møde med Frankrigs præsident, Nicolas Sarkozy, stillede han op foran 4.000 mennesker, størstedelen unge fra Frankrig og Tyskland.
Det foregik i en stor sal nær NATO's-konferencecenter, hvor han i stil med sine forsamlingshusmøder fra valgkampen i USA holdt tale og svarede på spørgsmål fra tilhørerne. Her blev han bl.a. belært af en ung tysk student, at Obama betyder 'fersken' på ungarsk.
"Det er godt at vide," sagde han til de begejstrede tilhørere.
Obama mindede om, at Strasbourg på grænsen mellem Tyskland og Frankrig historisk har været en by med korsveje mellem religioner og kulturer. 
"Vi befinder os alle ved korsveje," sagde han og mindede om faren ved udbredelsen af atomvåben, fejlslagne finansielle institutioner og en ødelæggende klimapolitik.
Vil forny partnerskab
Obama mødtes onsdag med Ruslands præsident, Dmitrij Medvedev, på G-20-topmødet i London, hvor de to ledere talte om en ny runde af nedskæringer i de to landes atomarsenaler. 
Det skal ske i forbindelse med fornyelsen af den såkaldte START-aftale om langtrækkende våben. Med reference til den tidligere amerikanske regering under præsident George W. Bush, som var upopulær i store dele af Europa, lovede han et nyt amerikansk engagement i forhold til Europa.
"Jeg er kommet til Europa for at forny vores partnerskab," sagde han.
Efter ankomsten i går formiddag i Strasbourg mødtes Obama med Frankrigs præsident, Nicolas Sarkozy, og sendte fluks en terroradvarsel til europæerne.
"Det er sikkert mere sandsynligt, at al-Qaeda vil være i stand til at gennemføre et seriøst terrorangreb i Europa end i USA," sagde Obama, som supplerede advarslen med en opfordring om, at de europæiske NATOlande opruster indsatsen i al-Qaedas hjemland Afghanistan.
"USA ønsker et stærkt Europa med stor kapacitet," siger Obama, som fastslår, at USA ikke er Europas beskytter, men Europas partner.
"USA har op til NATO-topmødet fremlagt en ny Afghanistan-strategi, som lægger op til både større militær og større civil indsats. USA går selv forrest med ekstra 21.000 soldater.
Frankrigs præsident lod dog forstå, at det beskedne franske bidrag i Afghanistan ikke vil blive øget.
Inden de 28 NATO-landes arbejdsmiddag i går aftes i Baden-Baden havde Obama et møde med den tyske forbundskansler, Angela Merkel, i den tyske by.

