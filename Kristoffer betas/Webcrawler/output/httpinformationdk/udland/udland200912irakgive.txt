Irak giver adgang til olieudvinding
Irak håber at blive en lige så stor olieproducent som Saudi-Arabien. Efter tildelingen af koncessioner til udenlandske selskaber er landet nået over halvvejs
Den irakiske regering har planer om, at Irak skal være en lige så stor olieproducent som Saudi-Arabien.


 Irak fortsætter med at fordele rettigheder til at udvinde olie - en proces, som på længere sigt skal gøre landet til en lige så stor producent som Saudi-Arabien, der er førende i verden.
Den irakiske regering har solgt koncessionen til det russiske selskab Lukoil til et af verdens største uudnyttede oliefelter, nemlig Vest Qurna-2-feltet.
Det skete på auktionens anden dag i lørdags.
Lukoil samarbejder med norske StatoilHydro.
Fredag indgik den irakiske regering aftaler med det britisk-hollandske Shell, det kinesiske CNPC og det malaysiske Petronas.
»Dette er en sejr,« siger den irakiske olieminister, Hussein al-Shahristani.
»Formuen vil ikke blive brugt på krige, sådan som det skete tidligere,« tilføjer ministeren.
Indtægterne fra salget af rettigheder skal »gå til det irakiske folk - vi vil ikke dele det med nogen anden,« siger al-Shahristani.
Produktionen tredobles
Aftalerne, som er underskrevet i løbet af to dage, medfører, at den irakiske olieproduktion øges fra 2,5 millioner tønder om dagen til 7,2 millioner tønder pr. dag.
Der er stadig et stykke vej til den saudiarabiske dagsproduktion på 12 millioner tønder olie.
Men den irakiske regering fortsætter forhandlinger om kontrakter. Og Shahristani siger, at Irak vil nå de 12 millioner tønder olie pr. dag i løbet af seks år.
Maersk Olie og Gas er blandt de selskaber, som måske får en koncession i en senere runde.
»Vi anerkender olie- potentialet i Irak og er fortsat interesseret i at samarbejde med den irakiske regering om at øge olieproduktionen i landet,« siger Ross Ensley, som er afdelingschef i Maersk Olie og Gas. 
ritzau/AFP

