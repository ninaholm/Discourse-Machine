Optrapning i kampen mellem islamister og det egyptiske regime
Koordinerede angreb på egyptisk politi og regimets hårdhændede respons har kostet hundredvis af liv i den seneste uge
De dræbte egyptiske politifolk
 blev begravet tidligere på ugen.


 20 egyptiske politibetjente blev torsdag såret i det seneste af en række angreb begået af militante islamister på den egyptiske Sinai-halvø. Gruppen Sinai Provins, der har svoret troskab over for Islamisk Stat (IS), havde anbragt en vejsidebombe, som blev udløst, da en bus fuld af politifolk kørte over den.
Angrebet kom, dagen efter at fem civile egyptere i det nordlige Sinai blev dræbt af et morternedslag. Om det var den militante gruppe eller de egyptiske sikkerhedsstyrker, der havde affyret morteren, er uklart, men de to angreb vidner begge om en eskalering af kampene mellem de to parter i de seneste uger. Ugen forinden blev Egyptens øverste offentlige anklager, Hisham Barakat, dræbt i et attentat i Kairo, der menes at være udført af samme gruppe.
Få dage senere blev 17 egyptiske politifolk dræbt, efter at omkring 300 jihad-krigere gennemførte en række koordinerede angreb, der førte til de værste kampe i regionen siden krigen mellem Egypten og Israel i 1973. Hæren sagde mandag, at den har dræbt 241 militante i Sinai mellem d. 1. og 5. juli.
Guerillakrig
Sinai-halvøen, der primært består af ørken, har altid udgjort et sikkerhedsproblem for de egyptiske myndigheder, men siden den islamistiske præsident Mohammed Mursi fra Det Muslimske Broderskab blev fjernet ved et kup i 2013, og general Abdel Fattah al-Sisi indtog præsidentembedet, er ny vold blusset op og har fra islamisternes side taget form af guerillakrig.
Omvendt har Sisi-regimet eskaleret kampen imod islamisterne ved at sætte bombefly ind mod dem, gennemføre massearrestationer og idømme dødsdomme ved masseretssager. Efter drabet på Barakat lovede Sisi at stramme lovene, så dødsstraffe kan blive implementeret hurtigere.
De hårdhændede metoder har imidlertid ikke sat en stopper for Sinai Provins’ angreb, og kritikere påpeger, at undertrykkelsen af Det Muslimske Broderskab har fået særligt yngre mænd til at gribe til våben.
»Du hører de unge mænd fra broderskabet sige, at det er slut med den ’fredelige’ modstand,« siger en jurist for broderskabet til Reuters.
»Mubarak (fhv. præsident, red.) plejede at gå efter de væbnede grupper. Nu er der kollektiv afstraffelse, og det kan få samfundet til at eksplodere. Hvis Egypten eksploderer, så glem Irak. Glem Syrien,« tilføjer han.

