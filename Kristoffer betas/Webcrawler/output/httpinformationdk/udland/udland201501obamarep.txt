Obama og republikanerne skal danse sammen
Præsidenten er blevet mere populær efter at have handlet uden om Kongressen i de seneste to måneder, men det nye republikanske flertal i Kongressen vil tvinge ham til at indgå kompromis på nogle områder. Er republikanerne rede til det?
I modsætning til de første seks år under Barack Obama er det nu republikanerne, der har det fulde ansvar for den lovgivende forsamling. Det kræver et brat stilskifte fra at være et nejparti til at søge kompromis. Og det bliver vanskeligt for bl.a. den republikanske leder af Repræsentanternes Hus, John Boehner (th.).


 Noget paradoksalt skete i amerikansk politik i de sidste to måneder af det seneste år. Republikanerne vandt et kongresvalg, mens deres hovedmodstander, demokraten Barack Obama, blev mere populær.
Under midtvejsvalgene i november erobrede republikanerne et klart flertal i Senatet og styrkede deres kontrol med Repræsentanternes Hus. Demokraterne lagde næsten hele skylden for deres nederlag på Barack Obamas lave opbakning hos vælgerne.
Kort efter valget spillede præsidenten ud med tre initiativer. Han gav midlertidig opholdstilladelse til 3 mio. papirløse indvandrere, indgik en banebrydende klimaaftale med Kina og genoprettede diplomatiske forbindelser med Cuba.
Resultatet lod ikke vente på sig. Obamas popularitet er steget fra, at 42 pct. af vælgerne støttede ham i oktober, til 48 pct. i dag. I forbindelse med den stedse voksende amerikanske økonomi, hvor en mangel på arbejdskraft i nogle erhvervssektorer for første gang i mange år har givet sig udslag i lønstigninger, er det endda muligt, at præsidentens opbakning i den amerikanske vælgerbefolkning vil stige yderligere i 2015.
Denne for præsidenten positive facitliste kommer netop som den nye Kongres træder sammen i dag i Washington, D.C. I modsætning til de første seks år under Obama er det nu republikanerne, der har det fulde ansvar for den lovgivende forsamling. Det kræver et brat stilskifte fra at være et nejparti til at søge kompromis.
Alles øjne er derfor rettet mod den nye flertalsleder i Senatet, den republikanske senator fra Kentucky Mitch McConnell, en erfaren og snu ræv, der for første gang i sin karriere får lejlighed til at demonstrere sin politiske tæft.
Under et privat møde mellem McConnell og Obama den 3. december i Det Hvide Hus skal de to ledere være blevet enige om at fokusere på lovinitiativer, der har en rimelig chance for at vinde bred opbakning i Kongressens to kamre. Det drejer sig om en skattereform, en frihandelsaftale med EU og asiatiske lande samt investeringer i USA’s transportnet.
En udfordring
Men det bliver ikke let for de to republikanske ledere – McConnell i Senatet og John Boehner i Repræsentanternes Hus – at samle deres styrker, når der skal slås et slag for en kompromissøgende politik.
I flere interview i de sidste par dage har McConnell lovet at føre en konstruktiv linje og undlade at være demonstrativ.
»Vi er ikke interesseret i at vedtage love, som præsidenten nedlægger veto imod,« siger han.
Men i begge kamre rumsterer stadig lovgivere, der er blevet valgt på Tea Party-bevægelsens nåde. Det er politikere, der risikerer at blive straffet af vælgerne i deres valgkredse, hvis de indgår kompromiser med Obama.
»Det uafklarede spørgsmål er, hvorvidt de to republikanske ledere kan få styr på deres egne partigrupper. Hvis de lader Tea Party-folk trække partiet mod højre, vil denne Kongres intet få udrettet,« forudsiger den demokratiske senator Charles Schumer fra New York i The Washington Post.
Den første prøve skal stå i slutningen af denne uge, hvor flertalsleder McConnell vil bringe et forslag om godkendelse af den canadiske olierørledning Keystone XL til afstemning i Senatet. I november blev et lignende forslag nedstemt med én stemme. Denne gang forventes der at være det nødvendige flertal.
Vil Obama nedlægge veto? Det har præsidenten endnu ikke tilkendegivet. I alle tilfælde har Obama i et nyligt radiointerview varslet, at han agter at bruge sin vetoret, især hvis landvindingerne fra hans første embedsperiode skulle være truet. Det gælder sundhedsreformen såvel som regulering af finanssektoren. Det kræver et flertal på totredjedele af stemmerne at underkende et veto i begge kamre – en næsten umulig hindring at overstige for republikanerne.
Men inden et muligt veto skal republikanerne forcere en anden hurdle, nemlig den såkaldte filibuster-regel i Senatet. I sager af særlig betydning kan senatorer (som oftest senatorer, der repræsenterer mindretallet) true med at tale fra podiet i ubestemt tid. Når denne trussel er givet, skal der automatisk et flertal på 60 stemmer – og ikke de sædvanlige 50 plus én stemme – til at ophæve en filibuster, så sagen kan blive viderebehandlet.
Valgkamp 2016
Republikanernes mulighed for at få nogle af deres ideologiske mærkesager gennem Kongressen begrænses yderligere af den kommende præsidentvalgkamp. Det første primærvalg skal afholdes i Iowa præcist om et år, og de fleste præsidentkandidater forventes at melde sig på banen i løbet af de næste 4-5 måneder.
Flertalsleder McConnell ser det oplagt som sin hovedopgave at bane vejen for en republikansk præsidentsejr i 2016.
»Mit ærinde er at overbevise amerikanerne om, at republikanere er ansvarlige politikere, der regerer til højre for midten. Vælgerne skal ikke være bange for at tilføje en republikansk præsident til et republikansk flertal i Kongressen,« siger McConnell til The Washington Post.
Men McConnells problem er, at to konservative senatorer måske stiller op – nemlig Ted Cruz fra Texas og Marco Rubio fra Florida.
Hertil skal føjes, at så snart valgkampen er i fuld sving til sommer, vil kandidaterne skulle italesætte republikanske kernevælgere, der ligger et godt stykke til højre for midten i amerikansk politik. Det kan trække præsidentkandidaterne mod højre i en situation, hvor partilederne i Kongressen ønsker at gå i den modsatte retning.
Pas på med veto
Trods det sidder de republikanske lovgivere på pengepungen, og en præsident skal ydermere være varsom med at benytte sin vetoret for ofte. Flertallet i Kongressen kan i princippet afvise at bevilge penge til formål, der er i uoverensstemmelse med deres overbevisning.
Øverst på republikanernes liste står et stop for finansiering af Sikkerhedsministeriets departement for indvandring fra 1. marts. Målet er at blokere Obamas forordning fra november, der gav ca. 3 mio. papirløse immigranter ret til at søge om midlertidig opholdstilladelse i USA.
Republikanerne kan også anvende særlige klausuler inkluderet i bevillingslove, der søger at afmontere dele af præsident Obamas sundhedsreform. Igen kan det støde imod et veto, og det kræver i alle tilfælde et minimum af 60 stemmer i Senatet.
Det er i det lys, man skal se konservative lovgiveres kampagne for at gå ad rettens fremfor lovgivningens vej for at omstøde Obamas sundhedsreform, forordningen om immigration og hans klimapolitiske tiltag. I alt 65 republikanske lovgivere har gennem en konservativ tænketank sagsøgt præsidenten – og sagerne kan nå helt til Højesteret, hvor der er et overvejende konservativt flertal.

