’Det er en russisk provokation’
Selv uden russiske militærstyrker i området er situationen i det østlige Ukraine meget spændt. I millionbyen Kharkiv frygtes det, at en mystisk skudepisode bliver undskyldningen for en russisk invasion også her
 
	Med blå-gule farver fejrede 10.000 borgere nationaldigteren Sjevtjenkos fødselsdag og protesterede mod den russiske invasion på Krim. En skudepisode i lørdags kan potentielt blive en undskyldning, hvis Putin vil udvide sin militæraktion til det østlige Ukraine


 
	Efter mere end en uge i mindretal vendte de blågule flag og bånd for alvor tilbage i går i Ukraines næststørste by, Kharkiv. Mindst 10.000 mennesker i alle aldre marcherede ned ad hovedgaden Sumska for at fejre nationaldigteren Taras Sjevtjenkos 200 års fødselsdag – og ikke mindst for at protestere mod den russiske invasion på Krim.

	»Væk med Putin«, »Øst og Vest er sammen« og »Ukraine, ét land« lød nogle af slagordene i pauserne mellem taler og digtoplæsning på nationalsproget ukrainsk, der ellers sjældent høres på gaden i den nordøstlige industriby, som helt domineres af etniske russere og russisktalende ukrainere. En hel del af de blågule flag havde EU-stjerner på. På et banner stod: »Ja, selvfølgelig er vi europæere«, et andet havde en ukærlig hilsen til naboen Rusland: »Ikke længere bror, men okkupant???«

	I den forgangne uge var der dagligt anti-russiske manifestationer ved Sjevtjenko-monumentet i Kharkiv, men siden Rusland begyndte sin militæraktion på Krim, har prorussiske demonstrationer på Frihedspladsen knap 500 meter derfra trukket flere mennesker. Her har russiske og sovjetiske flag domineret foran Lenin-statuen og den bombastiske guvernørbygning, og særligt har folk sørget for at bære de orange og sorte bånd, der symboliserer Sovjetunionens sejr over Nazityskland i Den Store Fædrelandskrig, og som nu også skal symbolisere kampen mod, hvad mange mennesker i Østukraine hævder er en regering i Kijev domineret af ekstremnationalister og fascister, kuppet på plads af USA og EU.

	»Formentlig er det nu fifty-fifty her i Kharkiv. Halvdelen af befolkningen vil integreres med Rusland, den anden halvdel tror mere på en fremtid i Europa,« siger den 50-årige Igor Grigorov, der selv tilhører Europa-delen, men som lørdag havde bevæget sig over i fjendelejren for at lytte og – så vidt den temmelig aggressive stemning tillod – diskutere med de prorussiske aktivister.

	Ønsker ikke russiske styrker

	Modsat Krim-boerne forsikrer langt de fleste prorussiske aktivister i Kharkov og andre østlige storbyer, at de ikke vil indrulleres i Rusland, men have et føderalt styre med større politisk, økonomisk og kulturelt selvstyre. Planen er en lokal eller regional folkeafstemning på søndag – samme dag som den på Krim – og medmindre det nye styre i Kijev accepterer dette, skal ’afstemningen’ tilsyneladende gennemføres på Frihedspladsen.

	Meget få vil stå ved, at de ønsker russiske styrker sat ind i det østlige Ukraine, men nogle lader forstå, at det kan blive nødvendigt, hvis ikke de får deres vilje.

	»Hvis Vesten kommer til os med krig, så får de krig. Putin ønsker ikke at sende tropper hertil, men modsat vil han aldrig lade sine ukrainske brødre i stikken, det ved vi,« siger Sergej Resunjenko, en 51-årig arbejdsløs ingeniør og prorussisk aktivist.

	At der har været mellem 200 og 5.000 demonstranter ad gangen i en by med 1,5 millioner indbyggere giver samtidig et fingerpeg om, at folkekravet om en russisk invasion er behersket. Desuden har Rusland ikke den politiske infrastruktur på plads i det østlige Ukraine, som tilfældet var på Krim, hvor den russiske befolkning og det lokale parlament aldrig rigtig har accepteret, at halvøen hørte under Ukraine, og derfor bliver det – endnu – sværere at få en magtovertagelse til at fremstå som legitim.

	Mange af demonstranterne på Frihedspladsen hævder at være forfulgt på grund af deres sprog, men der er langt mellem de konkrete eksempler, og påstanden virker noget paradoksal i betragtning af, at man stort set kun hører russisk på gaden. Der sendes tv-nyheder på russisk fra både Ukraine og – endnu i hvert fald – Rusland, og der er mængder af russisksprogede aviser og magasiner, mens det er næsten umuligt at opdrive ukrainsksprogede ditto i Kharkiv.

	»Jeg taler desværre ikke ret godt ukrainsk, så jeg foretrækker at tale russisk. Det er hverken et problem her i Kharkiv, hvor næsten alt foregår på russisk, eller i Lviv, når jeg har været dér. Der findes ikke noget sprogproblem, det er blot et forsøg på politisk manipulation,« siger forfatteren Andrej Krasnjasjik, der har taget initiativ til en appel underskrevet af 20 kendte, russisksprogede forfattere fra Kharkiv.

	»Vi ønsker ikke, at et andet land – under dække af retorik om at beskytte vore interesser – sender tropper til vor by og vort land og på den måde bringer vore familiers og venners liv i fare,« hedder det i appellen, der er blevet publiceret af flere store, oppositionsorienterede medier i Rusland.

	Lignende appeller er udsendt af læger og lærere fra Kharkiv, og i en landsdækkende internetkampagne har næsten 140.000 russisksprogede ukrainere sat deres navne på en henvendelse til Putin: »Vi – etniske russere og russisksprogede ukrainere – har ikke brug for beskyttelse.«

	Et enkelt skud

	Kharkiv var lørdag den 1. marts rammen om de hidtil værste sammenstød noget sted i Ukraine efter revolutionen. Over 100 mennesker blev såret, da prorussiske aktivister stormede guvernørbygningen og gennembankede en gruppe overvejende ultranationalistiske unge, som inspireret af udviklingen i Kijev havde besat bygningen og forsøgt at rive Lenin-statuen ned.

	Derefter har situationen været spændt, men generelt fredelig. Indtil et skud lød i lørdags. Beretningen om, hvad der rent faktisk skete, er blot én af mange historier i Ukraine, der er indhyllet i en tåge af mystik, propaganda og modstridende udsagn. Men skulle Putin beslutte at udvide sin militæraktion til det østlige Ukraine, kan den skudepisode i Kharkiv lørdag aften meget vel vise sig at være undskyldningen.

	Man så det på Krim, hvor det russiske udenrigsministerium 1. marts kunne fortælle om »uidentificerede, væbnede mænd sendt fra Kijev«, der i løbet af natten skulle have forsøgt at besætte indenrigsministeriet i halvøens hovedby Simferopol. Der blev aldrig præsenteret beviser, og de lokale vagter nægtede at kende noget til sagen, men umiddelbart efter var den russiske invasion i fuld gang – snart fulgt af andre historier i de statsstyrede russiske medier om væbnede højreekstremister, der påstås at skabe skræk og rædsel på halvøen, skønt det talstærke vestlige mediekorps ikke har set andre våben end dem i hænderne på russiske soldater og russisk-venlige vagtværn.

	Medier: masseflugt til Rusland

	Også i Ukraines østlige storbyer har russiske myndigheder og medier rapporteret om en overhængende fare for den russiske befolkning, om masseflugt til Rusland og om blodtørstige ukrainske fascister, der efter at have taget magten i Kijev er på nippet til at gøre det samme i Østukraine – for derefter at gennemføre en etnisk rensning.

	Uden skyggen af dokumentation. Indtil den russiske tv-kanal LifeNews – kendt for sine mange scoops og sine nære forbindelser til russiske sikkerhedstjenester – kunne bringe en rapport om et væbnet overfald på tre »anti-fascistiske« (dvs. prorussiske) aktivister i Kharkiv, der var på vej hjem efter demonstrationen.

	»I det samme kom et mørkeblåt folkevognsrugbrød, og ud sprang syv-otte maskerede mænd med køller og pistoler. De åbnede ild og skød min kammerat i ryggen,« forklarede Sergej Konejev, en bokserlignende mand, der selv kunne fremvise en stærkt ophovnet kind som resultat af overfaldet, mens kammeraten angiveligt svævede mellem liv og død.

	Konejev erklærede sig sikker på, at gerningsmændene kom fra den stærkt nationalistiske ukrainske Højre Sektor, som spillede en afgørende rolle under den voldelige del af opstanden i Kijev, og som siden er blevet en del af den nye regering i Kijev, hvor lederen Dmitro Jarosj netop har meldt sig som kandidat til præsidentposten.

	Det kan ikke udelukkes, at historien er sand. Skønt antallet efter alt at dømme er meget behersket, findes der militante ukrainske højreekstremister også i det østlige Ukraine. F.eks. var det primært unge fra åbent fascistiske grupper, der stod bag besættelsen af guvernørbygningen, fortæller Jevgenij Sakharov, direktør for en lokal menneskerettighedsorganisation og aktiv i Kharkivs vestvenlige Euromaidan-bevægelse. Og allerede lørdag aften lavede Kharkiv-sektionen af den nynazistiske Social-Nationalistisk Samling (SNA) en Facebook-status med LifeNews-videoen og teksten: »Højre Sektor mod Venstre Sektor 1-0.«

	Når der alligevel er grund til at tvivle på historien, skyldes det ikke kun, at den kommer så belejligt for Moskva og så ubelejligt for Kijev, eller at man endnu ikke har set noget til Kornejevs skudsårede ven, som ifølge en anden russisk tv-station er udskrevet fra hospitalet, men ikke vil stå frem i medierne af frygt for sin sikkerhed.

	Mest bemærkelsesværdigt er det, at nyheden lanceredes på en Facebookside tilhørende en militant, prorussisk Kharkiv-gruppe ved navn Oplot, ca. 10 minutter inden LifeNews’ rapport fra gerningsstedet: »På Prospekt Pravdi 7 blev der for 20 minutter skudt på en bil med vore folk,« hed det i bulletinen.

	I kommentarfeltet ville mange gerne vide, hvad der mentes med »vore folk«, men der kom ikke noget svar, ligesom Informations henvendelser til Oplot ikke blev besvaret. Oplot er en blanding af en kampsportsklub og en politisk organisation, men mest interessant er, at formanden Jevgenij Sjilin af lokale iagttagere ses som Ruslands mulige chef-stråmand i Kharkiv i tilfælde af en invasion. Han har ganske vist hidtil været politisk helt perifer, men det var også tilfældet med Krims nye regeringschef, Sergej Aksjonov, indtil parlamentet på halvøen udnævnte ham forud for den russiske invasion. Og med Pavel Gubarev, der udnævnte sig selv til »folkets guvernør« i en anden østlig storby, Donetsk, inden han i denne uge blev arresteret.

	Sjilin, der er eftersøgt af politiet, formodes at befinde sig i Rusland, hvor han i et tv-interview tidligere på ugen opfordrede til væbnet kamp mod det nye regime i Kijev og forklarede, at han sagtens kunne se sig selv som guvernør i Kharkiv. Tv-stationen var samme LifeNews.

	»Det er en russisk provokation, enten for yderligere at puste til ilden i Kharkiv eller som påskud for at rykke ind militært,« mener Jevgenij Sakharov.

	Frygten for en forestående russisk offensiv også uden for Krim mindskedes ikke af, at en prominent russisk kommentator, Sergej Markov, havde sin analyse af skudepisoden parat med det samme: »Som ventet har de nynazistiske krigere fra Højre Sektor, hjulpet af den ulovlige Maidan-regering, grebet til terror mod modstanderne,« forklarede Markov, vicerektor på Plekhanov-universitetet i Moskva og kendt for at have gode forbindelser i Kreml.

	»Sådanne aktioner vil i tilfælde af gentagelser gøre det uundgåeligt, at russiske fredsbevarende styrker sættes ind i regionen,« noterede han på sin Facebookside.

	 

