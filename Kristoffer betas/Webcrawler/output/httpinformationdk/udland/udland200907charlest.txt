Charles Taylor benægter afhuggede hoveder og amputerede lemmer
Hans tidligere kollegaer har fortalt, hvordan han solgte våben og ammunition til Sierra Leones rebeller og fik bloddiamanter i bytte, og hvordan han finansierede børnesoldater, som voldtog og skar lemmerne af deres ofre. Liberias ekspræsident Charles Taylor var for første gang i vidneskranken i Haag i går - han afviste samtlige anklager blankt
Liberias tidligere præsident Charles Taylor nægter sig skyldig i anklagerne mod ham og kalder dem for 'løgne og rygter'. Der er rejst 11 tiltaler - herunder drab, voldtægt, rekruttering af børnesoldater og sexslaveri under krigene i de to vestafrikanske stater Liberia og Sierra Leone, der delvist sluttede i 2002.


 »Han dræbte min mor, han dræbte min far - han får min stemme.« Sådan lød Charles Taylors valgslogan, da han kom til magten i Liberia i 1997 - otte år efter han startede en blodig borgerkrig i landet.
I går var Charles Taylor for første gang i vidneskranken ved krigsforbrydertribunalet i Haag, hvor han skulle forsvare sig mod 11 anklagepunkter, som tæller alt fra mord, tortur, voldtægt og sexslaveri til brugen af børnesoldater under borgerkrigene i Sierra Leone og Liberia. Anklager som Taylor regner med at blive frikendt for, da de ifølge ham er »løgn og rygter«.
Elise Keppler fra Human Rights Watch er ekspert i international lov og menneskerettigheder og har fulgt retssagen tæt. Hun fortæller, at en lang række af de 91 vidner, som indtil videre har været ført frem, er ofre fra borgerkrigen i Sierra Leone.
»Det er folk, som har fået deres lemmer amputerede, som har været udsat for seksuelle overgreb, og som er blevet bortført og hvervet som børnesoldater,« fortæller hun.
Et af vidnerne havde stumper som arme, og en mor fortalte, hvordan hun var blevet tvunget til at bære en sæk med sine børns afhuggede hoveder. De grusomheder, der er begået under borgerkrigen i Sierra Leone er veldokumenterede, og selv Charles Taylor og hans forsvarsadvokat har ikke betvivlet deres rigtighed.
»Men det vigtigste for at kunne dømme Taylor er at finde de afgørende beviser, som knytter ham direkte til forbrydelserne,« siger Elise Keppler.
Hun fortæller, at der næsten ikke findes nogle nedskrevne dokumenter fra tiden, hvor konflikten rasede. Derfor er radiooperatører, som har arbejdet for Charles Taylor nogle af hovedvidnerne.
»De har fortalt, hvordan de kommunikerede ordrer fra Charles Taylor direkte til medlemmer af the Revolutionary United Front (RUF) i Sierra Leone. De siger, at Taylor var klar over, hvilke forbrydelser oprørsgrupperne begik mod lokalbefolkningen, og at han finansierede grupperne ved at bytte våben for diamanter,« siger Elise Keppler.
Netop handlen med bloddiamanter udvundet af slaver, som blev holdt til fanger af RUF, var med til at holde liv i borgerkrigen i Sierra Leone, hvor 120.000 mennesker mistede livet fra 1991 til 2001.
»Men det er et spørgsmål, hvor tungt dommerne vejer de her vidneudsagn,« siger Elise Keppler. Selv siger Charles Taylor, at han kæmpede for fred i Sierra Leone.
Overvældende beviser
Donald Steinberg er vicepræsident for International Crisis Group. Han kalder det »bizart«, at Charles Taylor kan finde på at afvise anklagerne mod ham.
»Charles Taylor har personligt ledet grupper, som voldtog og misbrugte kvinder og børn. Der er en massiv bevisbyrde, som viser, at ikke kun RUF, men også hans egne soldater i løbet af borgerkrigen i Liberia brugte voldtægt som et strategisk krigsvåben i strid med internationale menneskerettigheder og international straffelov,« siger han.
Charles Taylor er efterkommer af de slaver, der grundlagde Liberia og er uddannet økonom i USA. I juledagene i 1989 vendte han tilbage til Liberia med en lille hær og startede den borgerkrig, der otte år senere bragte ham til magten.
Hans kommandanter tvang  unge mænd og børn, som de fyldte med stoffer, til at dræbe deres forældre - hvilket gav anledning til det morbide valgslogan.
Donald Steinberg mener, at den eneste grund til, at Charles Taylor vandt valget i 1997, var, at han stillede befolkningen et ultimatum:
»I kan enten stemme mig til magten, eller også vil jeg fortsætte borgerkrigen og kalde helvede ned over jer. For den død og ødelæggelse, I har set indtil videre, er intet imod, hvad jeg har tænkt mig at gøre i fremtiden,« siger Donald Steinberg.
Der gik imidlertid ikke længe, fra Charles Taylor tiltrådte som præsident, før grupper, som tidligere havde afskyet hinanden på grund af etniske skel, slog sig sammen for at kæmpe imod ham, og allerede i 2003 blev han tvunget i eksil i Nigeria, hvorfra han i 2006 blev udleveret til krigsforbrydertribunalet i Haag.
Ifølge Don Steinberg er beviserne i sagen mod Charles Taylor overvældende.
»Han sagde offentligt, at børnene i Liberia havde en forpligtelse til at bevæbne sig og kæmpe imod deres undertrykkere. Og han oprettede personligt det, han kaldte 'enheden af små drenge', som var en kampenhed. Så at han kan finde på at benægte det hele nu, er simpelthen umuligt at fatte,« siger Donald Steinberg.
Første for retten
Det er første gang, at en afrikansk leder er blevet stillet for en international domstol på grund af de krigsforbrydelser, der er blevet begået, mens han var ved magten.
»Den her slags retssager er et utroligt vigtigt skridt på vejen til at etablere lov og orden i Vestafrika, som har været plaget af straffrihed for selv de mest frygtelige forbrydelser«, siger Elise Keppler, som mener at retssagen sender et signal om, at den slags forbrydelser ikke vil blive tolereret.
Det er Donald Steinberg enig i:
»Jeg tror, at den her retssag vil ligge i baghovedet på andre regeringsledere og få dem til at handle på andre måder, fordi de ved, at de kan blive holdt ansvarlige for deres handlinger ved internationale domstole,« siger han.


