Regnskabets time i sag om miljøkatastrofe
Næsten fem år efter en af USA’s værste havmiljøkatastrofer nærmer retssagen mod det forurenende olieselskab sig sin endelige afgørelse, og der er lagt op til en milliardbøde


 Denne tirsdag, næsten fem år efter at en eksplosion på boreplatformen Deepwater Horizon krævede 11 menneskeliv og udgød millioner af tønder olie i Den Mexicanske Golf, vil en dommer i New Orleans omsider begynde at gøre det endelige regnskab op for en af de værste miljøkatastrofer i amerikansk historie. Dommer Carl Barbier har stået i spidsen for den komplekse sag, som føres af USA’s regering mod de ansvarlige for forureningen, og han vil således udmåle størrelsen på den endelige bøde, som BP – det energiselskab, der bærer det primære ansvar for katastrofen – skal betale.
Retsopgøret efter katastrofen har været en grim affære. Omfanget af de miljømæssige ødelæggelser er endnu ikke endeligt klarlagt, bl.a. fordi svindlere har sagsøgt BP for fiktive tab, hvilket har fået virksomheden til at oprette en ’stikkerlinje’, hvor folk kan sladre om personer, der fremsætter potentielt falske erstatningskrav. Dommer Barbier har endvidere kritiseret BP for at frafalde betingelser kompensationsaftaler, som allerede er indgået. Energiselskabet har i annoncekampagner desuden beklaget sig over at være faldet i kløerne på et »procesadvokat-eldorado«.
Kompleks sag
Barbier er sandsynligvis den eneste af hovedpersonerne i Deepwater-katastrofen, der er kommet ud af sagen med et styrket offentligt renommé. Ed Sherman, en juraprofessor ved New Orleans’ Tulane University og ekspert i komplekse retstvister, vurderer, at sagen formentlig er »den mest komplekse i moderne tid«, fordi den involverer adskillige stridende parter og både havret, sædvaneret og lovbestemt ret.
»Han har udrettet et bemærkelsesværdigt stykke arbejde,« siger han.
Den juridiske strid, der fulgte efter Exxon Valdez-olieudslippet i 1989, trak ud i over et årti, siger Sherman. Barbier derimod har været hurtigere til at træffe afgørelser i de fleste af de kernespørgsmål, der er blevet forelagt hans domstol. Sagen har kørt ved søretten, hvilket betyder, at Barbier ikke har behøvet at indkalde en jury og selv har kunnet sætte tidsplanen.
Dommeren inddelte sagen i tre dele. Den første retssag omhandlede placering af skyld, herunder spørgsmålet om, hvorvidt katastrofen var resultatet af simpel eller ’grov’ uagtsomhed. I september sidste år afgjorde Barbier, at BP’s medarbejdere havde handlet »hensynsløst uforsvarligt« ved ikke at gennemføre tilstrækkeligt grundige tests af sin borebrønd – en afgørelse, der vurderes at lægge op til, at BP kan komme til betale de største bøder for udslippet, som det maksimalt er muligt.
I henhold til USA’s vandmiljølov, Clean Water Act, vil BP blive idømt en bøde per tønde olie, der har forurenet.
I anden del af retssagen vurderede Barbier de tekniske argumenter vedrørende antallet af de tønder, som blev ledt ud i den Mexicanske Golf. Sidste torsdag, blot få dage før sagens tredje fase skulle begynde, fastslog han, at BP var ansvarlig for at spilde 3,19 mio. tønder olie i Golfen. Dommerens fastsættelse var væsentligt mindre end de 4,19 mio. tønder, den amerikanske regering havde presset på for, men betydeligt over de 2,45 mio., som BP selv vil påtage sig et ansvar for. BP står nu over for en bøde på maksimalt 13,7 mia. dollar – eller fire mia. dollar mindre, end selskabet ville have betalt, hvis Barbier havde taget regeringens krav til følge.
Dommeren vil i sin udmåling af bødens størrelse inddrage otte forhold, der i Clean Water Act tæller som alvorlige lovovertrædelser, herunder BP’s grad af skyld og de økonomiske fordele, virksomheden har haft af lovovertrædelserne.
© The Guardian og Information.
Oversat af Niels Ivar Larsen

