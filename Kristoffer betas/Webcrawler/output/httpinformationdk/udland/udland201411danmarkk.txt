Danmark i krig - Dag 47



 Værnsfælles Forsvarskommando havde i går intet nyt at fortælle om de danske kampfly, der for tiden bomber over Irak fra Ahmad al-Jabar-basen i Kuwait. Forsvaret i Danmark afviser sammen med Australien som de eneste lande i koalitionen at oplyse, hvor i Irak de bomber. Seneste danske opdatering er fra 6. november, hvor Forsvaret oplyste, at Danmark siden første mission den 16. oktober har smidt 39 bomber.
Fra slagmarken
Der er brug for »strategisk tålmodighed«, sagde den amerikanske general Lloyd Austin III i går i en pressebriefing i Pentagon. Han beskrev, hvordan de mange amerikanske luftangreb har skadet Islamisk Stats kommando- og kontrolstruktur i Irak, ødelagt kommunikationssystemer, tanks, køretøjer og våbensystemer og dermed presset de islamiske krigere til at operere mindre effektivt.»Vi ser dem ikke længere bevæge sig rundt i landet i store konvojer. Nu flytter de sig primært i civile køretøjer og i mindre grupper,« sagde han og understregede, at der er langt igen, og at det afgørende er, at de irakiske regeringsstyrker bliver i stand til at opretholde sikkerheden på landjorden og kontrollere Iraks grænser.
Siden fredag har den amerikansk-ledede koalition gennemført 20 luftangreb mod IS i Irak og dertil 11 angreb i Syrien. Her har USA også bombet olieanlæg kontrolleret af IS for at svække gruppens økonomi. Den kurdisk-syriske grænseby Kobani er med ni angreb de seneste dage det hyppigste mål i Syrien. Ifølge Syrian Observatory for Human Rights er 712 IS-krigere blevet dræbt under kampene om Kobani. Samtidig er 398 kurdiske militsfolk og 27 civile kurdere blevet dræbt.
Siden 8. august har den amerikansk-ledede koalition udført 948 luftangreb, heraf 515 i Irak og 433 i Syrien. Danmark vurderes at stå bag mindst 11 af angrebene. Information følger løbende udviklingen i luftkrigen mod Islamisk Stat, som Danmark tilsluttede sig 2. oktober 2014.

