Tvivl om Kongressens godkendelse
Inden en afstemning i februar om TPP-aftalen vil kritikere og tilhængere lægge stort pres på 28 lovgivere i Kongressen, der kan blive tungen på vægtskålen. Hillary Clintons holdning tillægges stor betydning


 Præsident Barack Obama fremhævede i går, at frihandelsaftalen indgået med 11 lande i Stillehavsområdet, Trans-Pacific Partnership (TPP), først og fremmest vil gavne amerikanske arbejdere.
»Amerikanske arbejdere og selskaber vil ikke længere blive udsat for unfair konkurrence; det vil føre til mere eksport og højere lønninger i USA,« sagde Obama.
I et fact sheet fra Det Hvide Hus hedder det, at 18.000 forskellige toldtariffer pålagt amerikanske eksportvarer i de 11 partnerlande vil falde bort, mens 80 procent af al import til USA fra de 11 lande allerede er toldfri.
Præsidenten fremførte også det geopolitiske argument, at det er USA og 11 partnerlande fremfor Kina, som i kraft af aftalen vil udstikke regler for frihandel og transnationale investeringer i dette århundrede. De 12 TPP-lande står for 40 procent af verdens bruttonationalprodukt.
Australiens handelsminister Andrew Robb tillagde ligeledes handelspagten stor betydning for det 21. århundredes økonomi.
»Det er den største landvinding indenfor frihandel siden Uruguay-runden (der endte med grundlæggelsen af Verdenhandelsorganisationen, WTO i 1994, red.). Medlemskredsen vil blive udvidet og bane vej for andre aftaler,« sagde Robb ved en pressebriefing i går. Han blev understøttet af Canada og New Zealand.
Obama-regeringen fremhæver endvidere, at TPP-aftalen pålægger de 12 lande strengere regler for overholdelse af arbejdstageres rettigheder og for beskyttelse af miljøet samt vilde dyr og planter end tidligere frihandelsaftaler.
Også den ofte omtalte bilæggelse af tvister mellem investorer og medlemslande ved voldgiftsdomstole pålægges strengere krav end i tidligere frihandelsaftaler. Det vil ske gennem en ny adfærdskodeks for medlemmer af dommerpanelerne og ved at udelukke tobaksproducenter fra at bruge tvistbilæggelsen.
’Obama vildleder’
Den amerikanske fagbevægelse, miljøorganisationer og forbrugergrupper har allerede inden offentliggørelsen af teksten taget afstand fra den, og de lover at sætte alt ind for at overbevise lovgiverne i Kongressen om at forkaste aftalen. »Al den snak fra Obama er ikke andet end vildledning. Her er fakta: I Malaysia udfører 4 mio. immigranter slavearbejde. I Vietnam er alle fagforeninger styret af den kommunistiske stat. Det vil en TPP-aftale ikke ændre på,« siger Robert Scott, økonom ved tænketanken Economic Policy Institute.
Kritikere som Scott benytter de dårlige erfaringer fra frihandelspagten mellem USA, Canada og Mexico fra 1994 som argument mod TPP-aftalen. De anfører, at den store lønforskel mellem mexicanske og amerikanske arbejdere stadig eksisterer, og at mexicanske fagforeninger i mange tilfælde samarbejder med arbejdsgiverne. Tilhængere mener derimod, at kritikerne maler fanden på væggen.
»Vi forstår udmærket, at denne frihandelsaftale ikke vil tilføre USA særlig stor økonomisk vækst på lang sigt. For os er det geopolitiske argument vigtigere – at USA’s økonomiske position i Asien vil vokse,« siger Gary Hufbauer fra Peterson Institute for International Economics i Washington, D.C.
Inden en afstemning i Kongressen i februar vil begge sider have tid til at fremføre deres argumenter over for lovgiverne. Senatet forventes at godkende aftalen, mens der hersker tvivl om udfaldet i Repræsentanternes Hus. Her kræver det mindst 28 demokratiske stemmer at vinde slaget, fordi nogle republikanere er imod.
»Meget afhænger af Hillary Clintons stillingtagen, der som udenrigsminister støttede TPP. Lige nu tøver hun på grund af stor modstand i det demokratiske parti,« siger Hufbauer.

