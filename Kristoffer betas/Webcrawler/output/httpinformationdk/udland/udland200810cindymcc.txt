Cindy McCains aborter og pillemisbrug



 McCains folk kalder New York Times ’et propagandaorgan for demokraterne’, og den republikanske kandidat John McCain er rasende på avisen, der i et større portræt i lørdagsudgaven beretter om hans hustrus ufrivillige aborter og tidligere afhængighed af smertestillende medicin.
Tidligere på måneden påpegede Cindy McCains advokat John Dowd i et brev til New York Times’ chefredaktør Bill Keller, at avisen skrev påfaldende lidt om Obamas privatliv. »Du har ikke sat en journalist til at grave i Michelle Obamas liv. (..) Du har ikke prøvet at finde den narko-pusher, som Barack Obamasskriver om i bogen Dreams of My Father (...) Du har heller ikke interviewet hans fattige familiemedlemmer i Kenya og fundet ud af, hvorfor Barack Obama ikke har reddet dem. Derfor ser vi en enorm mangel på balance.« I et brev til tv-stationen FOX News kalder McCain New York Times’ seneste hitorie for »rendestens-journalistik af værste skuffe – et umotiveret angeb på en præsidentkandidats ægtefælle.«
New York Times afviser, at der skulle være en finger at sætte på den journalistiske etik. »Historien er en udfoldet, komplet fair, respektfuld – endda empatisk – profil af en måske fremtidig præsidentfrue,« siger en talskvinde.

