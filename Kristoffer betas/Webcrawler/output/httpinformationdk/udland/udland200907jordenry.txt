Jorden ryster under Berlusconi
Silvio Berlusconis popularitet i Italien er dalende, og han frygter nye afsløringer om sit udsvævende liv
Italiens premierminister er på gyngende grund efter offentliggørelsen af kompromitterende bileder fra hans privatresidens.


 I morgen mødes lederne for verdens største industri- nationer, G8-landene, i den italienske by L'Aquila, som i april blev ramt af et jordskælv. Jorden ryster stadig i området, men forud for topmødet er den italienske regering mere bekymret for, at nye afsløringer om Silvio Berlusconis privatliv skal fremkalde et politisk jordskælv. Ifølge The Sunday Times vil europæiske aviser umiddelbart inden eller under topmødet offentliggøre nye billeder fra Berlusconis sommerresidens på Sardinien, Villa Certosa.
Jorden begyndte at ryste under Berlusconi, da hans kone, Veronica Lario, i slutningen af april indgav skilsmissebegæring og udtalte, at hendes mand »frekventerer mindreårige piger« og »ikke har det godt«.
Siden har rygterne om Berlusconis eskapader fået næring af en escortpiges bekendelser og fotografen Antonello Zappadus billeder fra de vilde fester i Villa Certosa. Der er nedlagt forbud mod offentliggørelse af billederne i Italien, men Zappadu har solgt 5.000 billeder til et  colombiansk billedbureau. Der skulle bl.a. være billeder af et fingeret bryllup mellem Berlusconi og en ung brud og af to topløse piger, der kysser hinanden med en smilende Berlusconi som tilskuer.
I en pressemeddelelse beskylder det italienske statsministerium de udenlandske aviser for at køre »en sygelig kampagne« mod Berlusconi:
»Intet billede taget på Villa Certosa vil på nogen måde kunne bringe ministerpræsident Berlusconi i forlegenhed,« hedder det pressemeddelelsen, som også fastslår, at billederne »ikke stemmer overens med faktiske hændelser og givetvis er et produkt af manipulation eller  digitale fotomontager«.
Berlusconi beskylder den australske mediemogul Rubert Murdoch, som bl.a. ejer The Times, for at stå bag smædekampagnen. Murdoch ejer også tv-selskabet Sky, som er den eneste seriøse konkurrent til Berlusconis koncern på det private tv-marked i Italien. I 2008 afskaffede Berlusconi-regeringen en momsfritagelse for udbydere af satellit-tv, som Sky havde nyt godt af.
Boykot
En gruppe kvindelige akademikere har opfordret regeringsledernes koner til at boykotte G8-mødet: »Som kvinder, der arbejder på universitet og i kulturens verden, er vi er dybt indignerede over den måde, som den italienske ministerpræsident, Silvio Berlusconi, behandler kvinder på både offentligt og privat,« skriver de bl.a. i appellen, som er blevet bragt i aviser verden over. Berlusconis popularitet i den italienske befolkning er faldende. Da han forleden besøgte den  toscanske badeby Viareggio, hvor 19 mennesker i sidste uge omkom som følge af en eksplosionsulykke, blev han mødt af tilråb som »luderkarl« og »pædofil«.
»Den kontrol, som Berlusconi med ringeagt i forhold til alle demokratiske regler udøver over størstedelen af de italienske medier, indskrænker kraftigt muligheden for at udtrykke uenighed og kritik,« hedder det videre i appellen, som dog hverken har fået Michelle Obama eller Carla Bruni-Sarkozy til at melde afbud. Derfor frygter mange, at Berlusconi vil forsøge at rette op på sit blakkede ry med en galant bemærkning.


