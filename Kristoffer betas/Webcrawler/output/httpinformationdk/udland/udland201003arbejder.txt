'Arbejderne skal redde sig selv'
Kinesiske arbejdere står alene i deres kamp for bedre forhold. De skal i hvert fald ikke forvente hjælp fra fagforeningen, regeringen eller arbejdsgivere - heller ikke udenlandske som Mærsk, siger førende arbejdsrettighedsekspert
Kinesiske arbejdere er overladt til sig selv, når det gælder rettigheder, for heller ikke de udenlandske virksomheder er interesseret i at påtage sig ansvaret, mener ekspert.


 BEIJING - »Som det ser ud nu, så er det kun de kinesiske arbejdere selv, der kan forbedre deres egen situation,« siger Anita Chan.
Akademikeren og fortaleren for arbejderes rettigheder mener, at hverken kinesiske eller udenlandske arbejdsgivere er interesserede i at forbedre vilkårene for Kinas arbejdere. Regeringen laver udmærkede love, men håndhæver dem ikke. Og den statslige fagforening har ikke magten til at tale arbejdernes sag.
I Informations spalter i sidste uge blev Mærsk anklaget for farlige arbejdsforhold og ulovlige afskedigelser ved sin containerfabrik i byen Dongguan.
Den danske transportkoncern afviser anklagerne og siger, at den går langt for at beskytte arbejderne. Men arbejderne Li Xin og Hu Changqing fortalte en helt anden historie. Sprøjtemaleren Li Xin er blevet erklæret arbejdsskadet med benzenforgiftning, der kan skade knoglemarven og give leukæmi.
Metalarbejderen Hu Changqing har fået konstateret arbejdsrelateret astma. Ifølge deres version forsøger Mærsk nu at løbe fra deres ansvar ved  at forsøge at afskedige dem, fordi de er blevet syge. Li Xin og Hu Changqing er blandt Kinas over 200 mio. migrantarbejdere - bønder, der har forladt markerne for at arbejde på byggepladser og fabrikker.
Ifølge arbejdsrettighedsforkæmpere arbejder mange migrantarbejdere fortsat under ringe forhold for små lønninger uden adgang til sundhedspleje, uddannelse eller andre sociale ydelser.
Labour Action China, en rettighedsorganisation fra Hongkong, siger, at fabriksarbejdere i Perleflodsdeltaet, hvor Mærsks container- fabrik ligger, og hvor en tredjedel af Kinas eksport produceres, fortsat er en udsat gruppe, som er i fare for  erhvervsskader og udnyttelse.
»Hvis vi skal se optimistisk på det, så er der da sket statistiske forbedringer for arbejderne siden for eksempel 90'erne,« siger Anita Chan, der er professor med speciale i kinesiske arbejdsmarkedsrettigheder ved Australian National University.
»Men om der er tale om reelle forbedringer, er en anden sag. Arbejdernes lønninger er rigtig nok steget, men ikke så hurtigt som andre sociale gruppers, og de er ikke fulgt med de højere leveomkostninger.«
Udenlandske bedst?
»Den generelle opfattelse er, at udenlandsk-ejede virksomheder behandler arbejdere bedre end de kinesiske. Men det er ikke altid tilfældet - det viser sagen omkring Mærsk jo,« siger Chan.
»I vestlige lande er arbejderne organiseret og lader deres fagforening kæmpe for deres rettigheder, men det er ikke tilfældet i Kina,« siger hun. »I Kina kæmper arbejderne oftest en individuel kamp. De organiserer sig ikke, og den officielle fagforening er for svag. Arbejderne kan kun redde sig selv, hvis de bliver bedre til at organisere sig,« mener Chan.
Rollen for den statslige fagforening - uafhængige fagforeninger er ikke tilladt i Kina - beskrives normalt som et redskab brugt til at kontrollere arbejderne frem for at fremme deres interesser.
»Kinesiske arbejdere er i dag meget mere klar over deres rettigheder end tidligere,« siger Chan. »Men der er stadig lang vej igen, før kendskab til arbejdstider, arbejdsmiljø og faglig organisering er udbredt.«
»Når regeringen kommer med en ny lov, så skubber den helt sikkert på for at sprede budskabet i kinesiske medier, for bedre at uddanne arbejderne,« fortæller Chan, som dog finder, at regeringen, der inden for de seneste år har vedtaget stadig flere love, der beskytter arbejdernes interesser, underminerer sin egen lovgivnings  gennemslagskraft ved ikke at gøre nok for at håndhæve den.
Det gør det svært for arbejdere at sætte sig op mod deres arbejdsgiver. Også de udenlandske.
Hvad der er udenlandske virksomheders virkelige interesse i Kina illustreres, ifølge Anita Chan, af deres modstand mod forbedret arbejdsmarkedslovgivning.
»Udenlandske virksomheder siger, at de vil arbejdernes bedste. Men i praksis gør de noget andet. Når regeringen kommer med lovgivning, som forbedrer arbejdernes vilkår, så gør udenlandske virksomheder deres bedste for at kritisere den. De er her ikke for at behandle arbejderne ordentligt, men for at skabe profit,« siger Anita Chan.


