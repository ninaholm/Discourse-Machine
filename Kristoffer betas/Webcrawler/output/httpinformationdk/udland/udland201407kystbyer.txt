Kystbyer opruster i kampen mod vandmasserne
Millionbyer som Mumbai og New York forsøger at redde, hvad reddes kan som en reaktion på, at verdens kystbyer mærker konsekvenserne af klimaforandringerne. Den danske tegnestue BIG er med helt i front i klimasikringen af Manhattan, der sætter nye standarder for, hvordan vandmasserne kan tæmmes
 En mand sover på en oversvømmet gade i Calcutta efter monsoonen i juli. Indien bliver hvert år ramt af voldsomme regnskyl mellem maj og september.


 Konsekvenserne af den globale opvarmning betyder, at verdens kystnære byer står over for en enorm udfordring, som kræver handling langt hurtigere end det, som de nationale politikere lægger an til.
De dystre profetier tvinger derfor borgmestre og byrådspolitikere i nogle af verdens største metropoler til at handle på egen hånd uafhængigt af de nationale politikeres dagsorden og initiativer. Det betyder, at megabyer, og ikke nationalstaterne, kommer til at spille en afgørende rolle i kampen mod klimaforandringerne. Som tyngdepunkter i et globalt tæt forbundet økonomisk og politisk netværk har byerne derfor indtaget rollen som det sted, hvor klimaproblemerne både defineres og løses.
Og det ses på arkitekternes tegnestuer rundt om i verden, hvor krisens realitet langsomt, men sikkert omsættes til bypolitiske initiativer i den helt store skala fulgt af milliardstore investeringer. Den danske tegnestue BIG har meldt sig ind i kampen og vundet den prestigefulde konkurrence om at klimasikre den sydlige del af Manhattan. Med deres progressive bud på grøn omstilling lander de midt i den ophedede diskussion om byernes fremtid i klimakrisens tegn.
Too big to fail
Klimasikring af byerne er blevet storpolitik og ideologisk kampplads for, hvem der sætter dagsordnen. New York er godt eksempel på, at mange amerikanske storbyer er ved at tabe tålmodigheden med den føderale regering. I 2005 lagde stormen Katrina New Orleans under vand og kostede 2000 menneskeliv. I 2012 var det så orkanen Sandy, der satte New York ud af spillet med massive oversvømmelser, der lagde store dele af byen øde. Katastroferne var øjenåbnere for mange amerikanere. Den berømte fotograf Ivan Baan tog, i en helikopter højt hævet over Manhattan, det nu ikoniske billede af det mørklagte downtown hjælpeløst afskåret fra omverdenen af vandmasserne. Byen, der aldrig sover, var tvunget i koma af en storm, der af mange tolkes som forvarsel på det, der kommer.
De økonomiske konsekvenser, der er forbundet med ikke at handle på klimakrisen, er uoverskuelige. For hver dollar, der investeres i klimasikring, spares fire dollars i fremtidige udgifter til oprydning, hvis der ikke gøres noget. Den tidligere borgmester i New York, milliardæren Michael Bloomberg, der står bag byens klimaplan, lancerede den som en indirekte kritik af Obama-administrationens handlingslammelse i kampen mod klimaforandringerne.
 Orkaner ud for USA’s atlanterhavskyst 1980-2005.
Bjarke Ingels Group
Obama er oppe imod de mange amerikanske klimabenægtere i kampen om at sætte en tydelig klimapolitisk dagsorden. Mens kampen om at vinde den amerikanske offentlighed udspiller sig, er byerne tvunget af omstændighederne til at gå forrest i løsningen af problemerne. Som Michael Bloomberg udtrykte det, har New York ikke råd til at vente på Obama og satse på, at klimaet bliver bedre.
Dansk fingeraftryk
Mens debatten raser, har et af New Yorks mest højprofilerede klimaprojekter fået et markant dansk fingeraftryk. Det blev den danske tegnestue BIG, Bjarke Ingels Group, med kontor i New York, der vandt konkurrencen om at klimasikre den sydlige del af Manhattan. Et projekt, der har vakt international opmærksomhed som model for klimasikring af udsatte byområder. Deres forslag, BIG U, er et fremsynet forslag til grøn omstilling. BIG’s bykoncepter formår at kombinere flere ofte modstridende elementer og få dem til at spille sammen. I tilfældet BIG U er det bylivskvalitet og klimasikring, der forenes i et enkelt greb. Normalt forbinder vi klimasikring med diger og industrielle vandanlæg.
BIG viser, at det ikke behøver at være tilfældet. Deres bud på klimasikring betyder tværtimod øget bylivskvalitet. Tegnestuen har udformet en lang række offentlige rum, overdækkede veje, parker og rekreative faciliteter til byens borgere, der fungerer som attraktive byrum, når alt ånder fred og idyl, og stormflodsbarrierer når stormene raser.
Barrieren kommer til at løbe fra West 57th Street og sydpå til Battery Park. Derfra op på østsiden af Manhattan til East 42nd Street. I alt 16 kilometer klimasikring, der beskytter den lavtliggende del af Manhattan, hvor enorme værdier er samlet på et meget lille areal, ikke mindst verdens førende finanscentrum og byens vitale transportinfrastruktur. Der er bevilget 365 millioner dollars til projektet, der sammen med en række andre projekter skal sikre byen mod oversvømmelser.
Selvom tegnestuens projekt rummer helt åbenlyse kvaliteter, har kritikere af Bloombergs plan fremhævet, at projektet blot er symptombehandling, og at byen ikke gør nok for at skære i CO2-udledningen, der er selve årsagen til problemet. De tilføjer, at New York har brug for flere investeringer i de boliger og områder, typisk lavindkomstområder, der bliver hårdest ramt af klimaforandringerne. Mange frygter, at klimainvesteringerne primært kommer de områder af byen til gode, der i forvejen har den højeste koncentration af penge og magt. Den grønne omstilling som en sukret forskønnelse, der plejer Bloombergs venners interesser.
I Mumbais og Calcuttas slum
Vestens kamp mod vandmasserne sætter problemets omfang i perspektiv. Det bliver mere og mere tydeligt, hvem der er klimakrisens vindere og tabere. New York har mulighed for at benytte krisen til at bringe de mest kreative hoveder i spil. Resultatet er en by, der på mange måder har en højere bylivskvalitet end før.
 En mand sover på en oversvømmet gade i Calcutta efter monsoonen i juli. Indien bliver hvert år ramt af voldsomme regnskyl mellem maj og september.
Scanpix
I den tredje verden vil en kombination af klimaskabt tørke og oversvømmelser derimod presse en migrationsbølge frem af uhørt dramatiske proportioner. Klimaflygtninge hedder de. Indiske millionbyer som Mumbai og Calcutta halter voldsomt efter byer som New York, Rotterdam og Venedig i kampen mod klimaforandringerne.
FNs klimapanels rapport fra marts i år fremhævede Indien og Bangladesh som særligt udsatte regioner. Calcutta og Mumbai, bliver ramt af et krydspres, fordi oplandets livsvigtige landbrugssektor rammes hårdt af klimaforandringerne samtidig med, at byerne stort set hvert år oversvømmes som konsekvens af vandstigningerne. Dertil kommer den historisk store tilstrømning af mennesker på desperat jagt efter job og urban livsstil, der betyder, at grundvandet pumpes væk hurtigere end det genskabes. Mumbai er særligt udsat. Omgivet af vand på tre sider og bygget i et mudret floddelta er Mumbais kamp mod klimaforandringerne mod alle odds.
En FN-rapport om Mumbais situation fra 2011 opridser byens udfordringer. Som så mange andre af verdens fattige storbyer er det tæt på umuligt at forhindre de fatale oversvømmelser på grund af landmangel (og dermed mulighed for at etablere klimasikring) og ekstrem overbefolkning i slumbebyggelserne. Ineffektiv lovgivning spænder ben for klimaindsatsen. Byens transportsystem er spændt til bristepunktet på grund af befolkningseksplosionen. De elendige vand- og elektricitetsforhold er et evigt problem, ligesom svage offentlige institutioner og politisk ustabilitet afføder en lang række åbne og latente konflikter mellem forskellige befolkningsgrupper.
Offentlige investeringer har tendens til at være ineffektive under de omstændigheder. Indbyggerne i byer som Mumbai og Calcutta vil efter alt at dømme komme til at betale en høj pris for krisen. De mange positive initiativer, der selvfølgelig også er i gang, drukner i et morads af politiske og økonomiske modsætningsforhold.
Mumbai er et bevis på, at ineffektive bystyrer gennemsyret af korruption og intriger er den største hindring for en effektiv indsats mod klimaforandringerne. I Vesten frygter man mere end noget, at klimakrisen på sigt kan destabilisere stater og økonomier, der hidtil har bekendt sig til liberal markedsøkonomi, og i forvejen kæmper med at opretholde en acceptabel regeringsførelse. Presset på befolkningerne kan blive så stort, at regionale konflikter er i fare for at bryde ud.
Grøn omstilling er luksus
Rige som fattige, verdens megabyer spiller så stor en rolle i den globale økonomi, at der ikke er råd til, at de bliver ofre for klimaforandringerne. De politiske og økonomiske konsekvenser vil ganske enkelt være for uoverskuelige. Men situationen i verdens fattige metropoler slår en streg under, at klimakatastrofen i sin essens rummer en global fordelingspolitisk diskussion om, hvem der bærer ansvaret for at sikre befolkningerne mod den menneskeskabte klimakrise.
Klimasikringen bliver et forstørrelsesglas for de dilemmaer og konflikter, der allerede eksisterer, og bekræfter de strukturelle og økonomiske uligheder i verdensøkonomien. BIGs klimakoncept i New York er genialt, men samtidig et tydeligt eksempel på, at det er i andre dele af verden, at det for alvor brænder på.

