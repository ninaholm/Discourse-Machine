Får vi tilstrækkelig udvikling for pengene i Afghanistan?
Danmark får væsentligt færre resultater for de udviklingspenge, der bruges i Afghanistan end andre steder, konstaterer forskere og efterlyser en debat om sammenhængen mellem sikkerhedspolitik og international udvikling


 Får Danmark nok ud af sin udviklingshjælp til Afghanistan? Det spørgsmål står reelt stadig ubesvaret, og forskere og aktører i arbejdet efterlyser en grundlæggende debat om, hvad målet med den danske bistand er. Selv efter at den første samlede evaluering af den danske udviklingsindsats i går blev offentliggjort, er det svært at vurdere resultaterne af 11 års dansk bistand til Afghanistan.
Rapporterne forholder sig hovedsalig til den danske indsats inden for uddannelse og genbosætning af flygtninge, og udviklingsminister Christian Friis Bach (R) erkendte da også, at evalueringen ikke nødvendigvis giver et specielt dækkende billede af, hvor vellykket det danske udviklingsarbejde er.
Mens rapporten roser det danske udviklingsarbejde med satsning på uddannelse, skal man et godt stykke ned i tekst og bilag for at finde ud af, at den afghanske landbefolkning, som den danske støtte hovedsaligt er målrettet mod, ifølge rapportens forfattere reelt er blevet væsentligt fattigere i løbet af de seneste otte år, hvor en god del af de foreløbig 3,8 milliarder kroner er blevet brugt. Og den oplysning er symptomatisk for en dansk indsats, hvis reelle værdi stadig er meget usikker.
Kan ikke følge pengestrøm
»Den evaluering gør os ikke meget klogere i forhold til, om indsatsen har været fornuftig ud fra en økonomisk betragtning. Den siger reelt, at man ikke kan følge de danske penge. I stedet må man søge den slags vurderinger andre steder f.eks. i norske rapporter, som blandt andet vurderer, at uddannelsesindsatsen koster helt utrolig meget i forhold til, hvad der kommer ud af det,« siger Anders Ladekarl fra Røde Kors, der er medlem af Danidas særlige rådgivningsudvalg.
Det står imidlertid fast, at indsatser i konfliktzoner er en temmelig risikabel investering, og at kombinationen mellem sikkerhedspolitiske prioriteringer og udvikling ikke nødvendigvis gør tingene nemmere.
»Man kan sige, at man i Afghanistan har brugt rigtig mange penge og fået relativt få resultater for det. Det er risikoen i skrøbelige stater, hvor effekten kan være stor, men risikoen for, at det går helt galt også er så meget større, og kombinationen med soldater er sjældent særligt lykkelig,« siger udviklingsforsker Lars Engberg-Pedersen fra DIIS, der har forsket i sammenhængen mellem sikkerhedspolitik og udvikling.
Problemet er også, at det i vid udstrækning er to internt modstridende tankesæt, der forbindes, som blandt andet erfaringerne med det store turbineprojekt i Kajaki, som Information i dag beskriver (på side 8-9), demonstrerer. Målene er ganske enkelt ofte forskellige, og selv om militærindsatser også kan have civile mål, er det ikke nødvendigvis ortodokse udviklingsmål.
»Succeskriterierne er jo helt afgjort anderledes i Afghanistan, end de er i de andre lande, vi arbejder i. I Afghanistan er det et succeskriterium for danske politikere, at befolkningen ikke radikaliseres. Det ville vi aldrig acceptere som succeskriterium for vores udviklingsarbejde i andre lande, ligesom vi aldrig ville acceptere meget af det, vi accepterer i Afghanistan,« siger Lars Engberg-Pedersen.
»Det er utrolig svært at sammenligne Afghanistan med andre lande, men vi har afgjort fået flere resultater for vores penge i f.eks. Tanzania, Uganda og Mozambique, hvor vi bruger tæt på en halv milliard om året, ligesom vi gør i Afghanistan,« siger seniorforskeren.
Problemerne med at måle effekten af den danske bistand hænger ifølge iagttagere nøje sammen med koblingen mellem civil bistand og militær. I går erkendte Christian Friis Bach både, at resultaterne af den civilmilitære indsats i Helmand var underbelyst i evalueringerne – og at resultaterne er tvivlsomme.
Men problemet stikker dybere end som så ifølge udviklingsforskeren Steen Folke, der selv tidligere på året besøgte Afghanistan for at evaluere et lokalt projekt og både oplevede velfungerende lokalt funderede projekter i det såkaldte NSP-program og åbenlys korruption med bistandsmidler.
Vil ikke se virkeligheden
»Vi mangler i høj grad en diskussion om, hvorvidt de her udviklingspenge reelt nytter specielt nu, hvor det bliver det sted, hvor vi bruger flest penge. Vi har ikke været villige til at se virkeligheden i øjnene, fordi vi har truffet en sikkerhedspolitisk beslutning om at engagere os, og så har vi haft en temmelig lemfældigt holdning til, at der måske ikke kommer så meget ud af det. Vi ved reelt ikke, hvad der virker, og hvad der ikke virker,« siger Steen Folke.
Det er en diskussion, Anders Ladekarl også gerne vil deltage i. Han mener, at vi i dag laver udvikling i Afghanistan »nærmest med bind for øjnene«: »Det er ikke lang tid siden, der kom en rapport, der konstaterede, at Afghanistan får for mange penge, og at det booster konflikten. I andre lande diskuterer vi, om de er for afhængige af donorerne, men ikke i Afghanistan,« siger han.
»Vi er i Afghanistan og der er brug for os. Men det er, som om der er sket en tabuisering af debatten, om hvorvidt vores indsats virker. At vi har valgt at den skal være en succes, fordi vi satser det ypperste, nemlig soldaters liv. Men vi har brug for at diskutere om det, vi gør, virker.«

