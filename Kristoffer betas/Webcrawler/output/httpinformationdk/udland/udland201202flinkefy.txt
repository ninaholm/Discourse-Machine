Den flinke fyr med strikvesten
Rick Santorum står lige med Mitt Romney i samtlige meningsmålinger over mulige republikanske præsidentkandidater. Men kan en varm og jovial politiker med ultrakonservative holdninger appellere til den brede vælgerskare?
Rick Santorum iført sine konservative holdninger og den emblematiske sweater-vest, som mange amerikanskere forbrugere har genopdaget, efter at den republikanske udfordrer til partiets præsidentkampagne har gjort den kendt i offentligheden.


 WASHINGTON DC — Velkommen til Rick Santorums uge. Den overbeviste katolik og far til syv — herunder Bella, en multihandicappet datter, der er blevet hans kampagnes maskot, og som vælgerne elsker — er 53 år gammel og tidligere senator for Pennsylvania. Og p.t. ser det ud, som om han kunne ende som det konservative alternativ til Barack Obama ved præsidentvalget
Fire nye landsdækkende meningsmålinger fra Gallup, Pew Research Center, CBS News/New York Times og CNN giver alle Santorum mellem 30-32 procent af stemmerne. Det betyder, at den nydelige, socialkonservative politiker med en forkærlighed for strikkede veste af morfar-typen står lige med favoritten til posten som republikanernes præsidentkandidat, Mitt Romney (Santorums veste har fansider på Facebook og har medført en stigning i salget af sweater vests, som de kaldes i USA.)
Men hvem er Santorum — en politiker, der indtil for ganske nylig var ukendt i det meste af USA?
Katolske værdier
Han er først og fremmest særdeles konservativ og religiøs politiker med mange år på bagen i Washington, hvor han var medlem af Repræsentanternes Hus, før han blev valgt til Senatet i 1994. Hans personlige livsførelse burde Vatikanet kunne bifalde. Han har fået alle sine mange børn med sin ungdomskæreste Karen, som er uddannet sygeplejerske, men hjemmegående.
»Uden min hustru ville mit liv ikke være værd at leve,« har Santorum udtalt. »hun er min helt.« Så skulle den sag være på plads.
Santorum har i sin politiske karriere været kendt som en mand med skarpt fokus på ’social politics’, det vi på dansk oftest benævner ’værdipolitik’. Særligt har han været ude med riven efter homoseksuelle, prævention og abort. For nogle år siden sagde han i et interview om bøssesex til Associated Press:
»Så vidt jeg ved, har intet samfund nogen sinde defineret ægteskabet som en pagt, der inkluderer homoseksualitet; og det siger jeg ikke, fordi jeg vil hakke på homoseksuelle. Homoseksualitet er trods alt ikke det samme som en mand oven på et barn eller oven på en hund eller hvad ved jeg. Ægteskab er én bestemt ting.«
Og videre: »[Jeg har] et problem med homoseksuelle handlinger på samme måde, som jeg har med andre handlinger uden for de traditionelle heteroseksuelle forhold ... hvis Højesteret siger, at du har ret til at dyrke homosex i sit hjem, hvorfor så ikke også bigami, polygami, incest eller ret til utroskab.«
Santorum er også kritisk over for svangerskabsforebyggende midler, som han har sagt blot er et skalkeskjul for at foretage sig handlinger i ægteskabet, som er »uforenelige med dets formål.«
Truslen fra islamismen
Hans odds i meningsmålingerne er ikke overraskende særligt gode blandt hvide, evangelisk kristne uden længere videregående uddannelse.
Han har dog ikke altid været velsignet med held i sin politiske karriere. Han blev ikke genvalgt til senatet i 2006, hvor han førte kampagne i Pennsylvania mod »islamisme som den nye fascisme, der er ved at løbe Amerika over ende«. Tværtimod tabte han med de dårligste stemmetal for en republikansk senator i statens historie. Santorum har selv rødder i Pennsylvanias arbejderklasse, hvilket gør ham til den eneste af de republikanske kandidater med automatisk blue collar appeal.
På udenrigspolitikken har Santorum især talt for en militær intervention i Iran i tilfælde af denne stats udvikling af a-våben. Han er overordnet set en varm tilhænger af Bush-doktrinen samt den tidligere vicepræsident Dick Cheneys hårde linje, når det gælder afhørings- og detentionspolitikker over for terrormistænkte.
Santorums succes bygger imidlertid ikke blot på hans sociale og fiskale konservatisme. Selv om han går ind for flere skattelettelser til de rigeste, er han samtidig tilhænger af sociale programmer for de svageste i samfundet. Og hans varme og joviale, folkelige stil står i skarp kontrast til den stive Romney, der leverer den samme tale alle steder, som ankommer med bodyguards og fanfarer af rockmusik, sjældent tager imod spørgsmål fra publikum og altid forsvinder efter sine taler.
Santorum derimod kører staterne tynde i sin pickup truck, giver sig god tid til at tale med nysgerrige vælgere og virker oprigtigt interesseret i deres problemer.
De næste uger frem mod primærvalget i Michigan 28. februar vil vise, om han har mere politisk substans end blot at være månedens ’ikke-Romney’. Som Dan Balz, chefanalytiker for Washington Post, sagde i denne uge.
»Santorum siger, at han udgør et langt klarere konservativt alternativ til præsident Obama end Mitt Romney. Det er sandt. Det er også sandsynligt, at hans chancer er større end Romneys, når det gælder tilførslen af ny energi til den republikanske konservative base. Men kan han sælge varen til de uafhængige vælgere og til kvinderne i forstæderne? Det har vi til gode at se.«

