FN giver grønt lys for undertrykkelse af minoriteter
En ny resolution vedtaget af FN’s Menneskerettighedsråd vil fremme menneskerettigheder gennem ’traditionelle værdier’. Da disse værdier ikke er defineret, kan de tolkes frit. Dermed blåstempler FN brud på andre rettigheder, mener eksperter og en række vestlige FN-repræsentanter
To barnebrude i Yemen: Den otte årigeTahani forrest med sin mand Majed, 27, og hendes veninde Ghada, også otte, og hendes mand i 2010. FN-resolution vil ikke kunne redde dem.


 En brud på otte år, æresdrab og omskæring af kvinder. Dette er bare tre brud på menneskerettigheder, men de vil fremover med FN i ryggen kunne forsvares som værende traditionelle værdier i de enkelte lande.
Dette er resultatet af en ny FN-resolution, som blev vedtaget den 27. september efter pres fra bl.a. Rusland. Denne resolution fremhæver »familiens vigtige rolle« og opfordrer til »en bedre forståelse af menneskehedens traditionelle værdier«. I resolutionen er det dog ikke defineret, hvad begrebet »traditionelle værdier« indebærer.
Ifølge chefjurist hos Center for Politiske Studier (CEPOS) Jacob Mchangama kan man ikke tale om traditionelle værdier uden at sætte det i kulturel og national kontekst. Og netop den manglende præcision åbner muligheden for tolkninger og misbrug.»Alt efter hvordan man tolker traditionelle værdier, kan Egypten eller Saudi-Arabien sige, at i deres land er islam en traditionel værdi, og derfor behøver de ikke tillade religiøse minoriteter,« siger han.
15 medlemslande stemte imod resolutionen. Ud over Botswana, Costa Rica og Mauritius er det udelukkende vestlige lande, som har stemt imod resolutionen. Ikke et eneste vestligt land bakker op om resolutionen. USA begrunder sit nej til resolutionen således:
»Det fundamentale problem set fra et amerikansk synspunkt er, at de universelle menneskerettigheder kan blive undermineret i tilfælde, hvor traditionelle værdier spiller ind,« skriver ambassadør Eileen Chamberlain Donahoe, USA’s repræsentant for FN’s Menneskerettighedsråd i en skriftlig udtalelse til Information.
Ifølge ambassadør Eileen Chamberlain Donahoe kan enhver, der tilhører en minoritet komme til at mærke konsekvenserne, hvis de universelle menneskerettigheder ikke bliver overholdt.
»Det er især de sårbare, såsom unge piger, der kan risikere at blive udsat for omskæring, vi er bekymrede for,« skriver hun.
Den norske repræsentant i FN’s Menneskerettighedsråd mener ikke, at resolutionen anerkender, at traditionelle værdier ofte har været misbrugt til at retfærdiggøre diskrimination og overtrædelse af menneskerettighederne.
»Vores regering er meget bekymret for, at de udefinerede ’traditionelle værdier’ kommer til at underminere de normer yderligere, som de internationale menneskerettigheder værner om, frem for at fremme dem,« siger den norske repræsentant for FN’s Menneskerettighedsråd.
Rusland gik forrest
Sammen med en række andre ikke-vestlige lande gik Rusland i spidsen med forslaget til FN’s Menneskerettighedsråd om at fremme menneskerettigheder gennem ’traditionelle værdier’. I torsdags kom det til afstemning og blev vedtaget. Og det er bekymrende, mener Stuart Halford, der er Advocacy Advisor i ngo’en Sexual Rights Initiative i Geneve. Han mener, at Ruslands dagsorden på længere sigt er at kunne retfærdiggøre overtrædelse af menneskerettighederne.
»Formentlig vil Rusland bruge resolutionen til at fremføre et stærkt argument om, at traditionelle værdier er vigtigere end menneskerettighederne,« siger Stuart Halford.
Ifølge Jacob Mchangama er FN-resolutionen et udtryk for, at de lande, der stemte for, vil fjerne sig fra en vestlig opfattelse af menneskerettighederne og gøre det sværere at kritisere lande, som begår menneskerettighedskrænkelser. »Deres mål er, at få fokus væk fra de klassiske frihedsrettigheder,« siger han.
Den overbevisning deler Tanya Lockshina, seniorresearcher i Human Rights Watch i Moskva. Hun mener, at Rusland forsøger at sætte en debat i gang i det internationale samfund omkring gyldigheden af menneskerettighederne. Hun tror især, at det drejer sig om, at Rusland vil forsøge at påvirke og ændre debatten om, at homoseksuelle er beskyttet af menneskerettighederne.
»Det er et forsøg på at få international blåstempling af homofobiske initiativer og at alliere sig med andre lande, som også diskriminerer homoseksuelle,« siger Tanya Lockshina.
Ifølge hende er det særligt de homoseksuelle, der vil bliver ramt, og netop den gruppe er årsagen til, at Rusland har gennemtvunget resolutionen. Russisk lovgivning forbyder homoseksuel propaganda i ni provinser indtil videre. Propagandaen kan bestå i petitesser, som at gå med en T-shirt med en regnbue. Straffen er minimum en bøde og kan give op til 15 dages administrativ detention.
»Det vægtigste argument, vi har i modkampen mod diskrimination, er netop, at de overtræder menneskerettighederne. Det er derfor, at Rusland prøver at udfordre, at man ifølge menneskerettighederne skal kunne nyde beskyttelse som homoseksuel,« siger Tanya Lockshina.
Åbner nu for barnebrude
På Institut for Menneskerettigheder forholder man sig også kritisk til resolutionen.
»Den forekommer ubalanceret, fordi den ikke siger noget om de negative aspekter af ’traditionelle værdier’, eller om hvordan disse ofte bruges som påskud for krænkelser af menneskerettigheder. Netop manglen på præcision åbner op for muligt misbrug,« siger Fergus Kerrigan, der er leder af retssikkerhedsprogrammet ved Institut for Menneskerettigheder. Han mener, at resolutionen repræsenterer en tendens, som bør være under konstant overvågning.
»Ud over homo- og biseksuelle og transpersoner, bør kvinder i mange samfund være på vagt over for de tendenser. FN’s Særlige Rapport om Vold mod Kvinder beretter ofte om, hvordan tradition og kultur misbruges som forsvar for undertrykkende mønstre og magtstrukturer,« siger han. Det er der enighed om blandt dem, som Information har talt med.
Tania Dethlefsen, leder af international afdeling i Sex & Samfund, mener, at der de seneste år har været beviser på, at konservative kræfter og bevægelser opfordrer til, at man ikke skal arbejde til gavn for minoriteter og kvinders rettigheder. Hun mener, at resolutionen åbner en bagdør for, at stater kan sige, at deres traditionelle værdier og normer gør, at de kan handle på en specifik måde.
»I nogle kulturer er det tilladt, at man voldtager, når det er inden for ægteskabet. I andre er det børneægteskaber, omskæring og kønsbaseret vold,« siger Tania Dethlefsen.
For Stuart Halford består det primære problem i, at han ser traditionelle værdier som en dynamisk størrelse, i modsætning til en historik, man kan refererer til.
»Vi skal huske, at kvinders ret til at arbejde og stemme for ikke så længe siden ville stride imod vores egne daværende ’traditionelle værdier’. Det tager resolutionen ikke forbehold for. Traditioner, kulturer og sociale normer har altid udviklet sig, og det vil de altid gøre,« siger Stuart Halford.

	Links:
	FN-resolutionen: http://ap.ohchr.org/documents/E/HRC/d_res_dec/A_HRC_21_L2.doc (word dokument)
USA fulde begrundelse for at stemme imod: http://geneva.usmission.gov/2012/09/27/u-s-opposes-resolution-on-traditional-values-could-have-negative-effect-on-women-minorities-vulnerable-groups

