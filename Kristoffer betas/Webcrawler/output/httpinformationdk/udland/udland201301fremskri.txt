Fremskridt og forbud i ny britisk ægteskabslov
Den britiske regering vil gøre homoseksuelle vielser lovlige – men forbyder samtidig den anglikanske kirke i England og Wales at foretage dem


 Tony og Berry Drewitt-Barlow fra Essex i England har været sammen i 25 år. Efter lovliggørelsen af civile partnerskaber i 2005, indgik de det juridisk bindende partnerskab, der giver dem samme rettigheder som ægtefolk, og de har siden skrevet historie ved at blive det første registrerede par i Storbritannien til at få begge deres navne på deres tvillingedrenges fødselscertifikater. I dag har de fem børn sammen, født af rugemødre.
Men Tony og Barry er også kristne, og det seneste års signaler fra den britiske koalitionsregering gav dem forhåbninger om, at de snart ville kunne sige ja til hinanden foran en præst og efterfølgende kalde sig for ægtefolk. Nu står det imidlertid klart, at de – tilhørende den etablerede britiske anglikanske kirke – ikke vil få den mulighed foreløbig. For på trods af, at regeringen fredag fremlagde et lovforslag, der tillader, at homoseksuelle par fremover vil kunne blive viet i en kirke og få status af ægtefolk, så forbyder samme lov specifikt den anglikanske kirke i England og Wales at vie homoseksuelle par. »Hvis ingen kan blive gift i en kirke, eller hvis alle kan blive gift i en kirke, er det fair nok. Men hvorfor giver det faktum, at jeg er bøsse, regeringen tilladelse til at diskriminere imod mig? Hvis jeg var sort, kunne den ikke gøre det. Hvis jeg var handikappet, gammel eller fra nogen anden minoritetsgruppe, kunne den ikke gøre det,« siger Tony Drewitt-Barlow til BBC.
Kirkelig modstand
Årsagen til at den nye lov – der får opbakning af lobbyorganisation for homoseksuelles rettigheder Stone-wall – er skruet sammen på den måde, at den i en og samme tekst tillader homoseksuelle par at blive viet ved religiøse ceremonier og samtidig gør det ulovligt for den anglikanske kirke at udføre sådanne ceremonier, bunder i en dybtfølt modstand inden for kirken.
»Den anglikanske kirke har fortsat det synspunkt … at ægteskabet er en union mellem en mand og en kvinde. Det er en social institution, der går forud for både kirke og stat, og som har været del af den lim, der har bundet talrige skiftende samfund sammen,« siger biskoppen af Leicester, Tim Stevens, i en kommentar til lovforslaget.
»Jeg mener ikke, at det at have en traditionel opfattelse af ægteskabet er eller bør anses for en diskriminerende position,« tilføjer han.
Også den katolske kirke og andre trossamfund har modsat sig at vie homoseksuelle par, og loven vil gennem en anden tilføjelse sikre, at de ikke vil blive ’tvunget’ til at vie bøsser og lesbiske. I stedet skal de trossamfund, der ønsker det, tilslutte sig loven. Disse tæller bl.a. Unitarene, Liberal og Reform-synagogerne og Kvækerne.
Den anglikanske kirke i Wales har udtrykt modstand mod loven, men mener omvendt, at det er at gå et skridt for langt at »eksplicit erklære, at det vil være ulovligt for de anglikanske kirker i England og Wales at vie par af samme køn«, siger ærkebiskoppen af Wales, Barry Morgan.
»Jeg siger ikke, at kirken i Wales er parat til at udføre homoseksuelle vielser, men den burde være i en situation, hvor den selv kan bestemme,« siger han til BBC’s Radio 4.
»Det er min personlige mening, at det er en stor skam, at det bliver ulovligt for os og vi derved ikke engang har mulighed for at gøre det.«
Konservativ splittelse
Loven forventes at blive vedtaget, idet partilederne fra både Labour og regeringspartierne Liberaldemokraterne og de konservative støtter forslaget. Imidlertid er en stor del af det konservative parti utilfreds, og flere end 100 ventes at stemme imod i en afstemning, hvor de vil være frie til at stemme efter egen overbevisning snarere end partilinjen.
Tidligere forsvarsminister Liam Fox har beskyldt lovforslaget for »at skabe splittelse, at være dårligt gennemtænkt og forfatningsmæssigt forkert«.
»Ideen med at gøre vise praksisser ulovlige for en kristen kirke, men ikke for andre, risikerer yderligere at svække og splitte Storbritanniens traditionelle religion på et tidspunkt, hvor mange kristne føler, at de er truet på en række sekulære, politiske og kulturelle fronter,« siger han.
»Ved ikke at forstå det, risikerer man at krænke en stor stabiliserende og normalt føjelig sektion i dette land, hvilket vil danne grobund for en fuldstændig unødvendig uenighed,« tilføjer han.
Den seneste meningsmåling fra Gallup viser imidlertid, at et flertal på 53 procent af befolkningen støtter en ændring, der skal give homoseksuelle par mulighed for at indgå ægteskab frem for blot et registreret partnerskab, mens 46 procent er imod.
Kulturminister Maria Miller er fast besluttet på, at homoseksuelle skal have den mulighed inden næste valg.
»Vi føler, at ægteskabet er en god ting, og vi bør støtte, at flere par gifter sig,« siger hun til BBC.
For Tony og Berry Drewitt-Barlow betyder det, at de sandsynligvis snart kan opgradere deres civile partnerskab til et ægteskab. Men den kirkelige vielse må de vente med, til kirken selv måske engang i fremtiden ændrer mening.
 

