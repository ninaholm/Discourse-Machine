EU-Kommissionen: Gratis at hæve klima-ambitioner
Krisen har gjort det meget billigere at nå EU's  mål om 20 pct. CO2-reduktion i 2020. Og målet kan skærpes til 30 pct. uden ekstra omkostninger, siger internt dokument fra Connie Hedegaards direktorat
40 ministre fra forskellige lande samledes denne uge i Bonn for at føre klimaforhandlinger, mens demonstranter udenfor opfordrede deres politikere til at samle stumperne op efter COP15 i København.


 EU kan gå fra det gældende mål om 20 pct. CO2-reduktion i 2020 til det mere ambitiøse mål om 30 pct. reduktion, uden at det formentlig koster en euro ekstra.
Det fremgår af et internt dokument fra EU-Kommissionen og skyldes, at den økonomiske krise har dæmpet energiforbruget og CO2-udledningerne i Europa og dermed gjort det billigere at nå klimamålene.
20 pct.-målet er del af den klima- og energipakke, som EU-landene vedtog i 2008.
»Recessionen har gjort realiseringen af klima- og energipakken mindst 30 pct. eller 22 milliarder euro billigere end skønnet for to år siden,« hedder det i Kommissionens dokument, der er et lækket udkast til en meddelelse fra Kommissionen til EU-Rådet og Europa-Parlamentet. Udkastet er lavet i klimakommissær Connie Hedegaards direktorat og er i øjeblikket til vurdering hos de øvrige kommissærer.
EU-landene diskuterer i øjeblikket, om EU skal hæve sit ambitionsniveau uden at afvente en global klimaaftale, hvori andre i-lande forpligter sig tilsvarende. Lande som Storbritannien, Holland og Tyskland har talt aktivt for at skærpe CO2-målet til de 30 pct., mens lande som Polen og Italien hidtil har strittet stærkt imod. EU's gældende 20 pct.-mål er del af forklaringen på, at i-landene sammenlagt kun har lovet CO2-reduktioner på 12-19 pct. i 2020.
»Det er markant mindre end det interval på 25-40 pct., som FN's klimapanel siger vil give en fifty-fifty chance for at holde sig under grænsen på to grader,« konstaterede chefen for FN's klimasekretariat, Yvo de Boer, på det klimaforhandlingsmøde for 40 landes ministre, som tirsdag sluttede i Bonn.
»Politiske stridigheder om klimaændringer såsom EU's interne strid om, hvorvidt 2020-målet skal hæves til 30 pct., eller strid om lovgivningen i USA, har ikke bidraget til at overbevise u-landene om, at i-landene er seriøse, når det gælder udledningsreduktioner,« lød kritikken fra de Boer.
'A piece of cake'
FN-chefen mener, at det er »a piece of cake« - så let som ingenting - for EU at leve op til de 20 pct., og det bekræfter nu beregninger fra EU-Kommissionen.
Det interne dokument fastslår dertil, at »den ekstra samlede omkostning for EU ved at gå fra 20 til 30 pct. vurderes til omkring 33 milliarder euro i 2020, svarende til 0,2 pct. af BNP.«
Da 20 pct.-målet imidlertid er blevet 22 mia. billigere at nå, er den reelle ekstraudgift for de 30 pct. kun 11 mia. euro. Og »denne ekstra investering vil blive mere end opvejet ved ekstra gevinster for luftkvaliteten til en værdi af 6,5-10 mia. euro og også ved yderligere forbedring af EU's energiforsyningssikkerhed,« hedder det.
Dermed bliver det i praksis uden ekstra omkostninger for EU at gå fra 20 til 30 pct. CO2-reduktion.
Klimakommissær Connie Hedegaard bekræfter dokumentets eksistens, men understreger, at det ikke er endeligt, før kommentarer fra den samlede Kommission er indarbejdet.
»Det er klart, at det ikke bare vil være som at knipse med fingrene, hvis man vil gå til 30 pct. EU vil fortsat skulle gøre rigtig meget. Men papiret skal skabe grundlag for en nøgtern debat om disse ting, herunder gøre opmærksom på, at det ikke kun handler om udgifter, når målene skal realiseres. Det handler også om at investere i såvel EU's konkurrencesituation som i nogle medfølgende fordele som f.eks. forbedret luftkvalitet,« siger klimakommissæren.
Connie Hedegaard er lige kommet hjem fra Kina og er ikke i tvivl om, at EU skal løbe meget hurtigt, hvis man vil være på forkant med omstilling til klimavenlige teknologier.
»Jeg tror, de færreste kan forestille sig, hvor stærkt tingene nu går i Kina. Det rykker også i lande som Sydkorea og Brasilien. Så det er også et spørgsmål om, hvordan EU sikrer, at man bliver ved med at være i front med klima-indsatsen, som jo også handler om, hvad man skal leve af i fremtiden.«
Forhandlinger fortsætter
Dokumentet fra Kommissionen fortæller også, at hvis EU nøjes med at reducere med de 20 pct. i 2020, så vil man i de følgende årtier skulle skrue kraftigt op for den årlige reduktionsindsats for at kunne leve op til det langsigtede 2050-mål om 80-95 pct. reduktion af CO2-udledningerne. Reduktionskurven skal fra 2030 gøres »meget stejlere« for at nå det langsigtede mål, hedder det.
»Såvel sammenhængen med visionen om et samfund med lave CO2-udledninger i 2050 som det at slippe for meget skrappe udledningsreduktioner efter 2030 og dertil knyttede høje omkostninger er gode økonomiske argumenter for i tide at skrue indsatsen op,« konkluderer udkastet fra Connie Hede- gaards klimadirektorat.
Når dokumentet fra Kommissionen er klart, vil det blive del af EU-miljø- og klimaministrenes møde i juni, men EU-landene er på det tidspunkt næppe modne til at afgøre slagsmålet om 20 versus 30 pct. CO2-reduktion. Den EU-afklaring kan muligvis komme før det planlagte klimatopmøde, COP16, i Mexico til december - måske først efter COP16.
På det netop afsluttede klimaforhandlingsmøde i Bonn advarede Yvo de Boer om, at den gældende Kyoto-protokol med de aktuelle forhandlingspositioner er i fare for at kollapse. Protokollen pålægger i-landene - minus USA - juridisk forpligtende reduktionsmål i 2012, og der skal snarest forhandles en forlængelse frem til 2020 på plads.
»Dette er spørgsmålet, som alle har i tankerne, men som desværre ingen har på læberne: Hvilken fremtid, helt ærligt, har Kyoto-protokollen?« sagde de Boer.
Han anser det for »et meget usandsynligt scenarie«, at EU og andre i-lande vil påtage sig internationalt juridisk bindende CO2-mål for 2020 og måske 2050, hvis USA kun vil forpligte sig på nationalt plan via en kommende klimalov. Dette er den sandsynlige amerikanske position, hvis store u-lande som Kina og Indien også kun vil forpligte sig nationalt, ikke internationalt.
»Hvis nogle rige lande føler, at de kan forpligte sig til handling, men ikke til et internationalt mål i fravær af lignende forpligtelser fra u-lande, så tror jeg, at viljen hos andre i-lande til at påtage sig et internationalt mål begynder at smuldre, og det vil så føre til Kyoto-protokollens endeligt,« advarede FN-chefen.

