Kurdernes valgsejr betyder tilbageskridt for en løsning af det kurdiske problem
Sejren til det kurdiske parti ved de tyrkiske lokalvalg og partiets indrømmelse af bånd til PKK har udløst politisk panik på begge sider af det 'kurdiske problem'- nu truer PKK med 'en større krig', medmindre regeringen vil forhandle en fredelig løsning


 BEIRUT - I den byzantinske labyrint, der udgør tyrkisk politik, strider samtidige begivenheder ofte ikke kun mod hinanden, men mod rationel logik. Og siden det stadig legale, men lukningstruede kurdiske parti, DTP (Demokratisk samfunds-Parti), der har 21 pladser i Nationalforsamlingen, fik en betydelig gevinst ved de tyrkiske lokalvalg den 29. marts, er alt gået i ged for så vidt angår udsigten til en politisk løsning på det kurdiske problem.
Umiddelbart efter valget erklærede PKK, det militante kurdiske separatistparti med baser i Nordirak, en ensidig våbenhvile frem til den 1. juni. PKK's hensigt var at give politikerne i Ankara tid til lade DTP's valgsejr bundfælde sig og derefter åbne for nye drøftelser af de kurdiske krav om fuld politisk autonomi.
Svaret kom i form af en arrestationsbølge af DTP-politikere og ledende medlemmer i de kurdiske byer plus Istanbul og Ankara, der ifølge politiet havde været planlagt i et år, og rettet mod "PKK's bymæssige forlængelse".
Den var der ingen, der købte, for som det hedder i fodbold såvel som i erhvervslivet: Timing er alt. Arrestationerne blev iværksat, dagen efter at DTP's samlede ledelse efter drøftelser i Ankara udsendte en erklæring, hvori de opfordrede regeringen til at indlede realitets-forhandlinger med PKK om "organisationens politisk legitime krav". I skrivende stund er omkring 100 personer, de fleste enten folkevalgte eller medlemmer af DTP, bag lås og slå, hvilket indikerer myndighedernes syn på, hvem der udgør "PKK's bymæssige forlængelse".
'Krig eller løsning nu'
Arrestationerne fik tirsdag PKK's leder, Murad Karalyan, til at advare om, at hans styrke er "i alarmberedskab" i Kandil-bjergene mellem Tyrkiet og Irak, men at der stadig "var en åbning til en fredelig løsning" på det kurdiske problem.
"Situationen er yderst skrøbelig og farlig," sagde han i et interview med tv-stationen Al Jazeera. "Der er to muligheder, og vi er parat til dem begge - en større krig eller en fredelig løsning på konflikten."
Med DTP's valgsejr og AKP-regeringspartiets tilbagegang som undertekst fortsatte han: "Tyrkiet kunne ikke komme af med os militært, og da de forsøgte politisk, lykkedes det heller ikke. Netop derfor er en politisk løsning tæt på."
Dagen efter PKK-lederens åbenlyse invitation til fredelig dialog blev en tyrkisk militærpatrulje i Diyarbakir-provinsen ramt af en vejsidebombe, der dræbte ni og sårede to. Samme dag åbnede PKK-militante ild mod sikkerhedsstyrker i Hakkari-provinsen, hvor en soldat blev dræbt. 
Ultranationalister
Det hænger tilsyneladende ikke sammen - og dog. En nøjere gennemgang af akterne i den såkaldte Ergenekon-skandale, et ultranationalistisk netværk, der angiveligt pønser på at vælte Erdogans regering ved et militærkup, og som siden sommeren 2007 har været under efterforskning, afdækker vidneudsagn om forbindelse mellem de ultranationalistiske terrorister og PKK-enheder. 
En tidligere fremtrædende PKK-leder, Semdin Sakik, der overgav sig for nogle år siden, da han på grund af en nyresygdom fik behov for lægebehandling, har fortalt myndighederne, at Ergenekon-netværket samarbejdede med PKK. Den fængslede PKK-leder, Abdullah Öcalan, der af sine tilhængere kaldes Kurdistans Mandela, har bekræftet, at det ultra-nationalistiske Ergenekon-netværk har kontakt med PKK-udbrydere kaldet Zaza-gruppen, som ifølge Öcalan uden held forsøgte at overtage kontrollen med PKK, og som nu opererer i Diyabakir-Bingöl-Mus-trekanten. 
Vejsidebomben, der dræbte ni soldater, eksploderede på landevejen mellem Diyarbakir og Bingöl. Om der er en sammenhæng, kan ikke bekræftes. En journalist på avisen Zaman, der har dækket de sinistre forbindelser tæt, sagde: "Hvis det ikke er Ergenekon, giver det ingen mening". Myndighederne gennemfører i disse måneder en omfattende efterforskning af mord på civile kurdere, begået af medlemmer af det kriminelle netværk.
Tre dødsofre: En succes
I mandags gennemførte politistyrker en omfattende razzia på 60 adresser i Istanbul, denne gang i jagten på venstreradikale aktivister, mistænkt for planer om terrorhandlinger i anledning af den 1. maj, arbejdernes internationale kampdag. Politiet har også i år forbudt demonstrationer på det traditionelle 1. maj-mødested, Taksim-pladsen i Istanbuls centrum. Operationen mandag endte med tre dødsofre - en "terrorist", en tilskuer og en politibetjent - og otte sårede, hvilket ikke forhindrede politiets talsmand i at kalde den "en succes" i og med, at op imod 40 personer "med tilknytning til venstreekstremistiske, kurdiske og radikalt islamiske grupper", nu var bag lås og slå.
Samme dag sagde EU-Kommissionens chefforhandler for Tyrkiet, Jean Christophe Filori, at tiden nu er inde til at begynde forhandlinger om de "tunge områder" i den kommende EU-aftale, nemlig socialpolitik og arbejdsmarkedskapitlerne, herunder respekt for faglige rettigheder og offentligt ansattes strejkeret.


