Sex-video svækker Tyrkiets opposition
Tyrkiets regering har genoptaget EU-reform-processen efter en pause på fem år parallelt med, at 'frivol video' med nøgen oppositions-leder lækkes på internettet  - hænger de to ting sammen?
Den mangeårige tyrkiske oppositionsleder, Deniz Baykal, var indtil forleden formand for Det Republikanske Folkeparti (CHP),så blev han hængt ud i en sexvideo, plantet af ukendte gerningsmænd på internettet, og nu er han altså trådt tilbage.


 ANKARA - Tyrkiets udenrigspolitiske succeshistorie synes at være uden punktum. I går sluttede premierminister Recep Tayyip Erdogan et officielt besøg i Grækenland med den besked, at han var blevet enig med den græske leder, George Papandreou, om at indlede forhandlinger om gensidig nedrustning. Efter sigende tilbød Erdogan også at låne de fallerede grækere penge. Tidligere i sidste uge signerede Tyrkiet en strategisk samarbejdsaftale med Rusland, samtidig med at USA's præsident Obama accepterede, at Tyrkiet og Brasilien - begge midlertidige medlemmer af FN's sikkerhedsråd - nu skal mægle i atomstriden med Iran.
Det går godt hele tiden, også indenrigspolitisk, hvor Erdogans islamisk hældende AK-regering (Adalet ved Konkulma=Retfærd og Udvikling) i forrige uge fik vedtaget 29 af 30 tilføjelser til forfatningen, der på bundlinjen betyder mere demokratisering af det tyrkiske samfund. Samtidig blev den mangeårige oppositionsleder, Deniz Baykal, indtil forleden formand for Det Republikanske Folkeparti (CHP), hængt ud i en sexvideo, plantet af ukendte gerningsmænd på internettet. Videoen viser ham og en kvindelig partifælle i, hvad der betegnes som 'frivole positurer' i et soveværelse. Partifællen var ikke hans kone. Den 71-årige Baykal, der har drejet det traditionelt socialdemokratiske CHP i mere nationalistisk retning, tyggede tre dage på skandalen, hvorefter han gik af som partileder med følgende salve:
»Det er ikke et sex-bånd, det er en sammensværgelse, der ikke kan være sket uden regeringens vidende.«
Beskyldningen afvises pure af Erdogan, der kalder den »lige så tarvelig og grim som selve videoen«. Straks efter, at videoen var ude, beordrede premierministeren sagen efterforsket af MIT, den tyrkiske efterretningstjeneste.
Timet med ny forfatning
Det interessante ved videoen er dog ikke sex-scenen, som Baykal ikke har benægtet, men timingen samtidig med Nationalforsamlingens ændring af forfatningen fra 1982, hvor Baykals CHP stemte imod.
De 29 tilføjelser sendes nu til folkeafstemning og er regeringens første vellykkede reforminitiativ i fem år. Og den modstand mod reformen, som var den skrantende sekulære elites sidste håb om at rejse seriøs modstand mod, hvad den ser som islamisk manipulation af forfatningen, forsvandt med sexvideoen.
Ganske vist vil CHP - nu uden formand - indbringe ændringerne for forfatnings-domstolen med krav om annullering. Det er især reformens punkter om retssystemets nye struktur - hvor det fremover vil være parlamentet, der vil udpege dommere til højesterets-instanserne - der er anstødsstenen. Hidtil har retsvæsenet selv udnævnt domstolenes bemanding.
Politiske iagttagere i Ankara regner ikke med, at forfatningsdomstolen vil gribe ind, især ikke fordi det virkelig ømme punkt set fra det sekulære justitsvæsens side - nemlig at det skulle gøres meget svært at forbyde politiske partier - gled ud i sidste øjeblik, da det ikke fik det nødvendige flertal på 330 af Nationalforsamlingens 550 medlemmer. Forfatningsdomstolen har gennem årene forbudt snesevis af islamiske og kurdiske partier, og det var dissidenter fra Erdogans egne rækker, der fik sløjfet dette ene punkt med den begrundelse, at det ville gavne de kurdiske separatister. Det er mindre end et år siden, det kurdiske parti, DTP, blev lukket med den, i øvrigt korrekte, præmis, at det havde snore til PKK, det kurdiske separatistparti, der er på såvel USA's som EU's terrorliste.
Militærets rolle beskæres
Reformen, som alle regner med vedtages ved den kommende folkeafstemning i juli, vil give offentligt ansatte udvidet strejkeret, ret til at organisere sig frit, og der er skridt i retning af øget beskyttelsen af kvinder, børn og svage grupper. Men vigtigst er en række punkter, der vil beskære militærets politiske rolle yderligere.
Hidtil har de væbnede styrker gennemført en årlig 'storvask', hvor folk med påståede religiøse tilbøjeligheder er blevet afskediget i unåde. Officerer, der har gennemført den for muslimer obligatoriske pilgrimsrejse til Mekka, er f.eks. blevet hældt ud af rækkerne uden pardon. I den ny forfatning vil de udstødte have mulighed for at gå til de civile domstole og prøve deres sag. Et andet punkt åbner op for retslig forfølgelses af kup-generalerne fra 1980, der i sin tid skrev 1982-forfatningen og sikrede sig, at de ikke senere kunne drages til ansvar af en demokratisk valgt regering.
Ligeså vigtig er ændringen af retsvæsenets og domstolenes struktur - det skal sikres, at dommer- og anklagerfunktion adskilles, hvor de nu 'deler kontorer' - dvs. tilhører den samme juridiske organisation. I tyrkiske retssale kan dette aflæses med det blotte øje: Dommer og anklager sidder højt hævet over forsvarsadvokaten, der bogstaveligt talt må råbe fra en position nede på gulvet. Denne scenografi er selve sindbilledet på statsmagtens rolle, knæsat af republikkens grundlægger Mustafa Kemal Atatürk, og som det parti, han grundlagde, CHP, i det store og hele forvaltede fra 1923 til 2002. Retsvæsenet og militæret har traditionelt været sekulære elites bærende bastioner, og de er nu under afvikling i den politiske proces, som en kommentator har kaldt »den ublodige borgerkrig«, som Tyrkiet gennemlever i disse år.
I denne krig har de moderate AK-islamister haft absolut flertal i nu otte år og er gået fra sejr til sejr med en salamistrategi, der gradvist har reduceret statsmagtens rolle og øget parlamentets og altså AK's indflydelse i sikkerhedsapparat, politi, ministerier, statslige styrelser og uddannelsessystemet.
Øredøvende protest
Et element er den rullende optrævling af såvel reelle som påståede kupplaner mod regeringen, kendt som 'Ergenekon'-komplekset, der har ført til en stribe anholdelser, men indtil videre ingen domfældelser. Kup-planerne, inspireret af fanatiske kredse i militæret, er den mest synlige front i den 'ublodige borgerkrig', og ses af de sekulære som regeringens likvidering af oppositionen ved hjælp af dommere og anklagere, der er regeringen sympatisk stemt.
Ganske vist har soldaterne stadig vide beføjelser - det er kun en uge siden en oberst, der står tiltalt i 'Ergenekon-komplekset', udeblev fra retsmødet og i stedet sendte to F16-kampfly ind over retsbygningen for at tilkendegive sin øredøvende utilfredshed med anklageskriftet.
Men den gamle orden, hvor staten alene forvaltede demokratiet, er på retur, og CHP-leder Deniz Baykals fald illuminerer denne proces. Baykal har ikke været i stand til at forny de sekulæres politiske projekt, men har stået for en negativ nej-linje til alt, hvad regeringen kom med - og den kom med økonomisk stabilitet, EU-ansøgning og øget indflydelse til et hidtil tavst og undertrykt religiøst flertal. Derfor er det en udbredt mistanke, at sexvideoen ikke blev lækket af islamister, men af Baykals egne folk, der vil af med hans forældede politiske stil og gøre plads til fornyelse af de sekulæres politiske rolle. Baykal har ikke vundet et valg i de 15 år, han har været partileder, og den, der vil være mest ked af at miste ham som opposition, er Erdogan. Baykal gjorde det nemmere for ham at regere.


