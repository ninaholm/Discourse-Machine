Her skal Grønland finde pengene
Økonomien har stået øverst på dagsordenen for partier og vælgere frem til dagens valg. Uden råstofpenge er der ingen nemme løsninger. Men der er stadig muligheder. Fire områder udgør nu Grønlands Plan B
 vis fiskeriet skal løbe rundt på længere sigt, står det over for en tiltrængt modernisering. Groft sagt kan Grønland skrue på tre knapper: Man kan fange flere fisk, man kan få noget mere for de fisk, man fanger, eller man kan fange de samme fisk for færre penge.


 Fiskeriet
Grønlands økonomi afhænger mere end noget andet af fisk og rejer. De seneste år har priserne været gunstige, og fangsten er øget.
Men hvis fiskeriet skal løbe rundt på længere sigt, står det over for en tiltrængt modernisering. Groft sagt kan Grønland skrue på tre knapper: Man kan fange flere fisk, man kan få noget mere for de fisk, man fanger, eller man kan fange de samme fisk for færre penge. Alle tre punkter har været store temaer i valgkampen.
Problemet med det første punkt er, at der ifølge Grønlands Naturinstitut ikke er flere fisk at fange, end man allerede gør. De seneste års øgede fangstkvoter er givet på bekostning af den biologiske rådgivning om, hvad de samlede fiskebestande kan holde til.
Et lyspunkt er dog det såkaldt pelagiske fiskeri fjernt fra kysten, hvor nye grønlandske trawlere potentielt kan tage pladsen fra udenlandske trawlere. Men det kræver private millioninvesteringer, en stabil fiskeripolitik, og større grønlandsk villighed til at tage arbejde på de månedlange trawler-ture.
Større forædling af fisken har især stået højt på dagsordenen hos Siumut. I stedet for at eksportere fisk som råvare, skal Grønland selv stå for en større del af arbejdet med at gøre fisken klar til forbrugerne. Det vil både skabe flere arbejdspladser og give Grønland en bedre pris for fisken.
Problemet er, at en sådan produktion ikke kan løbe rundt i Grønland uden offentlig støtte, vurderer Grønlands Økonomiske Råd. Et mere jordnært problem er – igen – at skaffe arbejdskraft nok til fiskefabrikkerne, trods en høj arbejdsløshed.
Tilbage står de svære reformer, der vil rense ud i antallet af fiskefabrikker og beskæftigede i fiskeindustrien for at gøre fiskeriet mere effektivt, end det er i dag.
En fiskerikommissionen anbefalede allerede i 2009, hvad der skal til, men hidtil er det ikke lykkedes at finde politisk enighed om at føre anbefalingerne ud i livet.
Turisme
Tine Sletting
Flere turister har i årevis stået højt på den grønlandske ønskeseddel. Også ved dette valg har turisme været ét af standardsvarene på, hvordan man skal rette op på økonomien.
Set i forhold til den samlede samfundsøkonomi giver turisme et begrænset bidrag, men det er ét af få områder, hvor Grønland kan hive flere penge ind udefra.
Island er det store forbillede, da den lille ø i Nordatlanten hvert år tiltrækker op mod en million turister, mens Grønland kun har omkring 80.000 gæster om året.
Med nye direkte ruter fra Reykjavik til Nuuk og Ilulissat er håbet, at nogle af Islands mange turister også vil tage et smut nordpå.
På trods af det udtalte politiske fokus er turismen dog faldet støt siden 2011.
Der er kommet færre og mindre krydstogtskibe, og også antallet af flypassagerer er faldet. Et af problemerne er, at det fortsat er meget dyrt at rejse til Grønland, og det er usandsynligt, at der kommer turister nok til, at man kan lave lavprisruter, som man kan til Island.
Derfor skal kvaliteten af turistindustrien også være i top for at matche prisen, og her halter det for Grønland, vurderer flere turismeeksperter og Grønlands Økonomiske Råd.
Flere partier har i valgkampen foreslået bedre flyforbindelser og flere menneskeskabte attraktioner for at tiltrække flere turister.
Et helt konkret problem er dog at skaffe grønlandske rejseledere, som kan fortælle om den lokale kultur og natur – gerne på flere sprog.
Turismeindustrien er traditionelt præget af danske ansatte, og hvert år er der ubesatte stillinger i højsæsonen.
I dag kommer også to ud af tre turister fra Danmark.
Nedskæringer
Tine Sletting
Grønland kan ikke klare sig ud af krisen ved alene at satse på nye indtægter. Der er også brug for at spare på det skyhøje offentlige forbrug. I valgkampen har flere partier lagt vægt på behovet for en reform af arbejdsløshedssystemet, så det bedre kan betale sig at tage et arbejde.
Uddannelsessystemet er et andet stærkt udskældt område, hvor der er hårdt brug for reformer for at klæde især ungdommen på til et arbejdsmarked med mere grønlandsk arbejdskraft.
Men i virkeligheden er der afsat rigeligt med penge til uddannelse. Det må være muligt at bruge de samme penge på en bedre måde for at løfte niveauet, mener formand for Det Økonomiske Råd, Torben M. Andersen.
Velfærdsreformer er et tredje område, hvor de største partier er enige om, at man er nødt til at sætte ind. Velfærdsydelser skal gå til borgere med størst behov, hedder det i Siumuts reformprogram. Hvilke ydelser der er tale om, og hvordan de skal reformeres står dog ikke klart.
Men en mulighed kunne være boligpolitikken, der i dag hviler på den antagelse, at der skal være billige boliger til alle.
Ud over de almindelige udgifter til boligsikring, har alle også mulighed for at få meget billige boliglån fra Selvstyret og kommunerne.
Skatte- og Velfærdskommissionen har beregnet, at støtten svarer til omkring 3-400 mio. kr. hvert år. Eller hvad der svarer til 8.000 kr. til hver eneste indbygger, hvert år.
Den ydelse kan ikke fjernes fra den ene dag til den anden, da det ville slå bunden ud af privatøkonomien hos mange.
Men man kunne i hvert fald stoppe for nye lån på de gunstige betingelser, som Torben M. Andersen siger: »Det er ikke et quick fix. Men det er en relativt lavthængende frugt.«
Råstoffer
Tine Sletting
Trods de hidtil skuffende resultater er råstoffer stadig en vigtig del af Grønlands økonomiske fremtid. Som altid er olie den enkeltstående faktor, der fuldstændigt kan ændre landets økonomi.
Men der er i øjeblikket ikke udsigt til nye efterforskningsboringer, og selv hvis man finder olie, begynder de store indtægter først at rulle ind 10-20 år senere.
På land står det nu klart, at mineområdet er så følsomt over for priserne på verdensmarkedet, at det er for usikkert at bygge landets økonomi op omkring.
Mest sikker er en rubinmine ved Fiskenæsset syd for Nuuk, hvor et canadisk mineselskab allerede er i gang med at anlægge arbejdslejr, havn og sprængstofsdepot.
De forventer at hive de første rubiner og pink safirer ud af klippen til næste år.
Den næste sten, der falder på plads, kan meget vel blive en zinkmine ved Citronen Fjord i det svært tilgængelige Nordøstgrønland.
Her ligger en ansøgning fra et australsk selskab og venter på den nye regering, så man kan gå i gang med at finde investorer til selve udvindingen.
Prisen på zink er i øjeblikket høj, og ifølge den tidligere råstofminister Jens-Erik Kirkegaard (Siumut) kan minen åbne så tidligt som 2016, »hvis alt går som smurt«.
Mere usikre er to miner for sjældne jordarter i Sydgrønland, hvoraf den ene har været stærk omdiskuteret i valgkampen.
Det ene mineprojekt omfatter nemlig også uran og kan potentielt gøre Grønland til verdens femtestørste uraneksportør.
Ud over den politiske velvilje står og falder minerne med priserne på uran og sjældne jordarter, som i øjeblikket er lave.
Fælles for hele råstofområdet er, at der er brug for brede politiske aftaler, hvis man skal tiltrække de nødvendige udenlandske investeringer.

