Ngo'er skal sidde over for regeringschefer
Det går for langsomt med opfydelsen af 2015-målene for de fattige lande. Derfor satser FN i New York nu på at inddrage ngo-grupper og den private sektor i næste uges topmøde, hvor stats- og regeringschefer fra over 140 lande vil deltage
Siden et internationalt topmøde i 2000 vedtog milleniummålene - herunder at halvere antallet af fattige og hungerramte og nedbringe børnedødeligheden
 - har det været op ad bakke for det ambitiøse projekt.


 Når over 140 stats- og regeringschefer mandag og tirsdag mødes i New York for at tage bestik af, hvor langt man er kommet med at opfylde 2015-målene for verdens fattige lande, vil de i nogle tilfælde sidde omkring runde borde vis-a-vis repræsentanter for ngo-grupper og for det private erhvervsliv. Det er første gang, det sker i FN's historie.
»Formålet er at skabe et fællesskab, hvor alle parter føler, at de har noget på spil og derfor forpligter sig åbent på at få målene for bekæmpelse af fattigdom opfyldt i 2015,« siger Thomas Stelzer, assisterende generalsekretær i FN og bl.a. tidligere FN-ambassadør for Østrig.
Under topmødet står der virkeligt meget på spil for udviklingslande i Afrika og Latinamerika. Siden et stort internationalt topmøde i New York i 2000 vedtog et sæt på otte mål - herunder at halvere antallet af fattige og hungerramte, nedbringe børnedødeligheden, forbedre kvinders vilkår og sikre alle adgang til uddannelse - har det været op ad bakke for det ambitiøse projekt.
FN's egen kampagne
De vestlige industrilande har gang på gang lovet flere ressourcer til at opfylde målene, men efter hvert G8-møde og EU-møde har afstanden mellem det lovede og det leverede været så stor, at kun de færreste efterhånden tror på succes.
Det er på den baggrund, at FN nu erkender, at kun et intensivt engagement af det civile samfund og den private sektor vil kunne redde projektet fra fiasko. Under generalsekretær Kofi Annan vedtog FN for første gang at oprette en intern kampagneorganisation, kendt som Millennium Campaign - End Poverty 2015. Den interne kampagnegruppe skulle motivere befolkningen i medlemslandene til at lægge pres på deres regeringer, der har forpligtet sig til at føre 2015-målene ud i livet.
Thomas Stelzer afviser at bruge udtrykket »pres«.
»Det drejer sig om at propagere og involvere folk i et fælles projekt. For os er det gennem de seneste 10 år blevet klart, at vi kun kan opnå resultater ved at inddrage det civile samfund i form af ngo-grupper og selskaber fra den private sektor. Når politikerne vender tilbage fra topmøder, skal disse grupper holde dem til ilden,« siger Stelzer, der arbejder i FN's sektion for økonomiske og sociale anliggender.
Kapitaldrænet i 2008
FN's kampagnegruppe har flere år i træk organiseret aktiviteter i medlemslande verden rundt, hvor især unge mennesker opfordres til at gå i demonstration i weekenden op til FN's årlige generalforsamling. Initiativet kaldes 'Stand Up & Take Action' og indbefatter bl.a. en opfordring til at lave en larm i gaderne.
I FN har man ikke hørt kritik fra regeringer af denne tilgang. »Tværtimod har reaktionerne været positive,« fortæller den østrigske FN-diplomat.
Ikke desto mindre ser det ret sort ud for virkeliggørelsen af 2015-målene. Finans- og økonomikrisen i 2008 har sat dybe spor i mindre udviklede lande, specielt i Afrika syd for Sahara og Latinamerika.
For nylig hed det i en rapport fra Verdensbanken, at investorer fra rige lande trak 750 mia. dollar i kapital ud af udviklingslandene i 2008-09.
»Dette tab kan ikke blive opvejet af den beskedne stigning i global udviklings- bistand,« siger Stelzer. »Hertil skal man lægge fødevareprisernes himmelflugt i 2008, som ramte store dele af befolkningen i Den Tredje Verden.«
I FN's ledelse insisterer man dog på, at det stadig er muligt at nå i mål.
»Det skulle være muligt at få de rige lande til at øge bistanden fra 120 mia. dollar i år til over 300 mia. dollar om fem år,« mener Thomas Stelzer.
Sociale sikkerhedsnet
Et af de uafklarede aspekter ved det ambitiøse projekt er, hvordan man egentlig måler de forskellige virkemidlers effektivitet. Kritikken af traditionel bistandspolitik for at være alt for fokuseret på det enkelte lands egne økonomiske interesser og prestige er velkendt.
Den amerikanske økonom Jeffrey Sachs har foreslået at kanalisere al bistand gennem en global fond - for at sikre koordinering og højere effektivitet. Men få tror på, at udviklingsministerier og politikere vil opgive kontrollen med deres borgeres penge til en international myndighed. Andre peger på, at gennemførelse af nationale tiltag - eksempelvis Brasiliens oprettelse af et socialt sikkerhedsnet i form af pengeoverførsler til fattige - er den mest effektive måde at få de fattige integreret i økonomien.
Thomas Stelzer medgiver, at bistandens betydning let kan blive overdrevet.
»Uden bistand sker der intet, men vi kan da diskutere, om effektiviteten afhænger af bistandens størrelse,« påpeger han.
Danmark er i den kommende uge vært for FN-konferencen om FN's 2015-udviklingsmål. Information benytter anledningen til at sætte fokus på 2015-målene og nogle af de overraskende vendinger, den globale udvikling har taget siden kampagnens start i år 2000

