Tysk støtte til oprørerne
Kampe mellem regeringsstyrker og oprørere fortsætter i Libyen, men oprørerne får støtte fra Tyskland, der anerkender oprørernes Nationale Overgangsråd
Den tyske udenrigsminister, Guido Westerwelle, sagde under et besøg i Benghazi i går, at Tyskland anerkender oprørernes Nationale Overgangsråd, NTC, som ifølge ministeren er den eneste legitime repræsentant for det libyske folk.


 Kampe mellem oprørere og libyske regeringsstyrker kostede i pinsen mindst ni mennesker livet i byen Zintan, der kontrolleres af oprørerne. Samtidig er situationen spændt i byen Zawiya, ikke langt fra hovedstaden Tripoli og i oliebyen Brega, hvor der begge steder har været hårde sammenstød, og hvor oprørerne er hårdt pressede.
I går fik oprørerne, der kontrollerer store dele af det østlige Libyen, dog et stort politisk rygstød, da Tyskland anerkendte oprørernes Nationale Overgangsråd, NTC, der holder til i byen Benghazi i det østlige Libyen. Den tyske udenrigsminister, Guido Westerwelle, sagde under et besøg i byen, at overgangsrådet er den eneste legitime repræsentant for det libyske folk.
»Vi er ikke neutrale. Vi står på demokratiets og frihedens side. Det er kun et spørgsmål om tid, før Muammar Gaddafi falder,« sagde udenrigsministeren efter et møde med Ali al-Essawi, der er NTC's udenrigspolitiske talsmand.
Hidtil har Tyskland kun omtalt NTC, som oprørerne selv ser som en overgangsregering, for at være 'en repræsentant' for oprørerne.
Mindst 65 såret
Ali al-Essawi sagde, at den tyske beslutning åbner for »meget store muligheder« for det fremtidige samarbejde mellem Libyen og Tyskland.
Tyskland åbnede i sidste uge et kontor i Benghazi for at udvide forbindelserne med oprørerne, der siden februar har forsøgt at fjerne den libyske leder, Muammar Gaddafi, fra magten. Oprørerne i Zintan, der ligger mellem Tripoli og havnebyen Misrata, sagde, at Gaddafis styrker angreb byen med artilleri og raketter, og at der skete store ødelæggelser. Ud over de ni døde blev mindst 40 personer såret, siger en oprørskilde til nyhedsbureauet Reuters.
Oprørere gennemførte ligeledes i pinsedagene en offensiv for at indtage oliebyen Brega mod øst. Men her blev de slået tilbage af styrker, der er loyale over for Gaddafi. Angrebet kostede mindst fire oprørere livet, oplyser læger. Mindst 65 blev såret.  Øjenvidner siger desuden, at kampene i området er taget til efter en lang periode med dødvande på den libyske østfront.
»Vi angreb dem først, men de svarede igen. Vi forsøgte at indtage Brega, men det var svært,« siger oprøreren Haithan Elgweis.
Også i byen Zawiya kun 30 kilometer vest for Tripoli var der kampe. Byen kontrolleres af Gaddafis styrker, og de hårde kampe stod på natten til i går, men stilnede dog af ifølge journalister i byen, som den britiske tv-station BBC talte med.
BBC skrev desuden, at de libyske oprørere smugler våben ind i landet fra nabolandet Tunesien. Ifølge en libysk smugler er det enkeltpersoner, der ofte krydser grænsen med små mængder våben.  ritzau


