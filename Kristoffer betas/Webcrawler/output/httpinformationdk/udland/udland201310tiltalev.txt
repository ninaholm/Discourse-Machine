En tiltale mod Vesten kan redde FN’s krigsforbryder-domstol
I dag mødes Afrikas ledere for at diskutere, om de samlet skal trække sig fra Den Internationale Straffedomstol. Hvis domstolen skal genvinde sin opbakning, kræver det, at den retsforfølger en ven af Vesten, vurderer eksperter
 
Thom Karremans, øverstbefalende for den hollandske bataljon, der havde ansvaret for sikkerheden i Srebrenica, hvor serbiske styrker myrdede 7.000 bosniske drenge og mænd. De hollandske styrker overlod deres udstyr og biler til serberne og så passivt til, mens forbrydelserne blev begået. Karremans forsvarer sig med, at han ikke havde andet valg, da serberne var klart i overtal. Overlevende fra massakren har forsøgt at få Karremans retsforfulgt ved krigsforbryderdomstolen i Haag, men anklageren afviste at rejse tiltale.

	 


 
	Hvis Den Internationale Straffedomstol (ICC) i Haag skal genvinde sin opbakning efter en lang periode i stiv modvind, kræver det en tiltale mod en ven af Vesten. Det vurderer Stig Jensen, der er centerleder ved Center for Afrikastudier på Københavns Universitet.

	»Afrikanske politikere og intellektuelle kalder domstolen for ACC, ikke ICC, fordi de mener, at Afrika er det eneste sted, banditter bliver stillet til regnskab. De bliver provokeret af, at man går efter afrikanere, men f.eks. ikke retsforfølger de ansvarlige for Irak-krigen,« siger Stig Jensen. Han bakkes op af Marlies Glasius, der er professor ved Amsterdam Universitet og ekspert i FN-domstolene.

	»Haags svaghed er, at det er meget let at fremstille det som et vestligt, imperialistisk projekt, når man tiltaler afrikanere, men aldrig vesterlændinge. Problemet vil ikke blive løst, før domstolene viser, at de er i stand til at gå efter nogen, der er associeret med de store magter. Det kunne være en vestlig våbenhandler, en israeler eller i det mindste en afrikansk krigsherre med venskabelige bånd til Vesten,« siger Marlies Glasius.

	Domstolen står i dag over for en skæbnedag, når Afrikas ledere mødes i den etiopiske hovedstad Addis Ababa med et helt ekstraordinært punkt på dagsordenen.

	Den Afrikanske Union skal tage stilling til et forslag om samlet at trække sig fra ICC. Et træk, der vil efterlade domstolen vingeskudt, da den i så fald vil skulle spørge FN’s Sikkerhedsråd om lov, hver gang den vil indlede sager mod personer fra disse lande.

	Kenya i centrum

	Flere afrikanske lande har allerede trukket sig fra ICC i protest mod retssagerne mod Kenyas præsident Kenyatta og hans vicepræsident. De står tiltalt for at organisere voldelige protester, der kostede 1.200 mennesker livet i 2007.

	Men kenyanerne nægter sig skyldige og har gået fra dør til dør i de afrikanske regeringskontorer for at samle opbakning til forslaget.

	Sagen har givet fornyet liv til en kritik af, at der hidtil kun er rejst tiltale mod afrikanere, selv om domstolen har jurisdiktion over omkring 120 lande.

	»Vi kan ikke støtte en domstol, der fordømmer nogles forbrydelser, men ignorerer andres, eller blander sig i demokratiske processer eller et suverænt folks vilje. Sådan en domstol fremmer ikke den forsoning, der er en nødvendighed for fred,« sagde Rwandas præsident, Paul Kagame, ved en konference i maj.

	Og den modstand mod domstolen er udbredt, vurderer Stig Jensen.

	»Nogle af de mere vestligt orienterede lande, for eksempel Mauritius, har et fint samarbejde med domstolen. Men jeg tror, kenyanerne har relativt stor opbakning og formentlig flertal i unionen. Der er tradition for, at afrikanske ledere står sammen mod indblanding udefra, og det ses retssagen mod Kenyatta i høj grad som eksempel på. ICC risikerer at have gravet sin egen grav,« siger han.

	Netop derfor er en tiltale mod en mistænkt krigsforbryder associeret med Vesten afgørende for domstolens fremtid, mener Marlies Glasius.

– Men er det ikke problematisk, hvis man rejser tiltale bare for at genvinde troværdighed?

	»Når jeg diskuterer det her med folk tilknyttet domstolene, siger de netop det: at det ville være at finde syndebukke og i øvrigt ren symbolpolitik. Men det er jo det, de allerede gør. De kan bare ikke se det.«

