Den tabloide globalist
Nok er Rupert Murdoch global mediemogul. Men hans hjerte har altid banket for sensations-journalistikken


 Pierce Morgan var i en årrække chefredaktør for News of The World. Nu har han overtaget Larry Kings daglige interviewprogram på CNN. I sine erindringer beskriver han, hvordan han hver torsdag modtog et frygtet opkald fra avisens ejer Rupert Murdoch.
»Hvad sker der ovre hos dig?« lød spørgsmålet. Det betød, at Murdoch ville kende søndagens forsidehistorie i detaljer. Og ifølge Pierce Morgan var det mediemogulen, der var i røret, men også en benhård tabloidredaktør. Murdochs hjerne arbejdede med hans trinvise og delvist vellykkede forsøg på at dominere den globale medieverden, men hans hjerte var i sensationsjournalistikken helt ned i detaljen.
News of The World var den første avis, den dengang australske, nu amerikanske opkomling købte uden for hjemlandet. Og det var millionoverskuddet af den og dens hverdags-søsteravis The Sun, der finansierede starten på Murdochs globale imperium. Hans første store amerikanske opkøb var New York-tabloidavisen New York Post, hvor kyniske australske rubriksnedkere blev importeret for at peppe avisens i forvejen hårdtslående forsider op.
Den nu 80-årige Murdoch, der har aldrig tøvet med at bruge sin medieorganisation til at udøve brutal politisk pression er i hjertet sensationsredaktør. For ham er det naturligt, fordi han er fortaler for den omsiggribende filosofi, at 'kunden altid har ret' og at 'massernes' krav om underholdning og sensation frem for 'seriøs' journalistik helt naturligt indgår i hans kompromisløse og ensidige fastholden af 'ytringsfriheden' som et forsvar for at alt er tilladt og alt, hvad der kan sælges, skal sælges. Her er Murdoch en moderne globalist, der ligesom så mange andre af slagsen anser stater, regeringer, globale, nationale eller lokale myndigheder for at være enheder, der kan bestikkes, afpresses eller lokkes for at tjene egne politiske og kommercielle interesser.
Det er interessant, at den svinestreg, der fik imperiet til at vakle en anelse, ikke var bestikkelse af politiet, manipulering med ledende politikere eller ulovlige aflytninger af kendisser og kongelige. Men en rigtig tabloidhistorie af den bedre slags: Ulækker og kriminel aflytning og misbrug af en 13-årig myrdet piges mobiltelefon. News of The World blev slagtet med den kniv, som Murdoch selv havde slebet.
Murdoch sælger ikke kun sensationsjournalistik. Flere af hans aviser er nogle af verdens bedste som Wall Street Journal og The Times. Hans forlag (Harper Collins) udgiver andet og mere end underlødigt indhold. Der er ikke forskel på Murdoch og andre globale virksomheder: Man kan sagtens sælge sundhedsskadelige fødevarer for milliarder og tjene millioner på økologiske og kernesunde datterselskaber. Wall Street Journal går økonomisk hånd i hånd med Fox News og The Sun. Og når Murdoch ønskede fuld kontrol med BSkyB havde det ikke meget med indhold at gøre det handlede om kontrol med den lukrative TV-fødekæde fra produktion til distribution.
Der er næppe tvivl om, at det var med blødende hjerte, at Murdoch lukkede News of The World. Men det næppe noget tilfælde, at hans selskab i dagene før lukningen registrerede domænet sunonsunday for at bane vejen for, at Murdoch kan lave en søndagsudgave af The Sun og dermed genvinde dele af det tabte søndagsmarked i Storbritannien. Den gamle slyngels tabloid-hjerte banker stadig, og fyringen af Rebekah Brooks tabloid-dronningen, der blev topchef i News Corp viser at hans hjerne, når krisen kradser, er ligeså benhård som hans mangelfulde etik.
 

