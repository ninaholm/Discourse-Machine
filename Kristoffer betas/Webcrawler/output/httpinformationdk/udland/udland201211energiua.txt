Energiuafhængigt USA skifter strategi
Efter 2020 vil USA være selvforsynende og ophøre med at importere olie fra Mellemøsten. Det kan få følger for det militære engagement i regionen


 Om otte år vil USA producere tilstrækkeligt med olie og naturgas til at være selvforsynende og dermed være i stand til at indstille sin olieimport fra Mellemøsten. Det kan ifølge en årlig rapport fra det Internationale Energiagentur føre til et geopolitisk skifte i det amerikanske militære og politiske engagement i landene omkring Den Persiske Golf.
»USA vil blive mere optaget af energisikkerhed i Asien,« mener Walter Russell Mead, professor i international politik på Bard College i New York og redaktør ved tidsskriftet American Interest.
Amerikansk energiuafhængighed i 2020 vil ifølge IEA-rapporten tvinge olieeksportører i Mellemøsten – primært Saudiarabien, Irak og Kuwait – til at øge deres olieeksport til de nye markedsøkonomier i Asien, hvis energiforbrug forventes at vokse med 35 procent frem til 2035.
Det vil optrappe behovet for at bevogte søvejene i Asien. Til gengæld vil de amerikanske skatteydere måske kræve en nedtrapning af USA’s hidtil store militære engagement i Den Persiske Golf. Det koster 60-80 milliarder dollar om året at have den 5. flåde udstationeret i den Persiske Golf og et lignende beløb for den 6. flåde i Middelhavet.
Beskytter transport
Historisk set har alle amerikanske regeringer fremhævet, at opbygningen af militære baser og udstationeringen af den 5. og 6. flåde i regionen tjener til at beskytte den frie handel og transport af olie – ikke USA’s ønske om at udøve kontrol med Mellemøstens olie.
Det er et synspunkt, som mødes med stor skepsis verden rundt – og mange amerikanske forskere deler denne skepsis. Professor Mead, en indflydelsesrig udenrigspolitisk strategisk tænker i USA, hører til dem, der opfatter supermagtens militære tilstedeværelse i Den Persiske Golf som en garant mod fjendtlige staters eller terrorgruppers mulige forsøg på at sabotere oliemarkedet og dermed skade industriøkonomierne.
»Det er en misforståelse at tro, at USA’s militære styrke i Mellemøsten handler om at sikre olieleverancerne,« siger Mead og fortsætter:
»Faktisk begyndte vores import at falde inden det nye boom i udvinding af olie og naturgas fra skiferforekomster i USA. Så jeg tror ikke, at omlægningen af olieeksport fra Nordamerika til Asien vil få nogen stor militærstrategisk betydning. Faciliteterne og søvejene skal stadig beskyttes, og det er i USA’s interesse, fordi sabotage og højere oliepriser ville være en katastrofe for verdensøkonomien.«
Amerikanske opinion
Professor Mead er dog mindre overbevist om, hvorvidt amerikanske skatteydere og kongrespolitikere vil acceptere årelange udgifter i forbindelse med andre landes energisikkerhed.
»Jeg tror, at amerikanerne vil fortsætte med at støtte høje forsvarsudgifter, så længe de ser trusler fra terrorgrupper og opfatter Kina som en rival. Generelt mener folk, at det er lettere at styre forholdet til Kina, hvis USA er kineserne overlegne militært,« vurderer han.
Men det argument skal holdes op mod behovet for at nedbringe USA’s store gæld og budgetunderskud, hvor forsvarsbudgetterne næppe vil blive skånet. Her kan det blive fristende først at lukke baser i Europa. Den fremtidige amerikanske energiuafhængighed vil til gengæld styrke USA’s økonomi på lang sigt. Den faldende pris på naturgas har allerede gjort industrien mere konkurrencedygtig – naturgas i USA koster mindre end 50 pct. end i EU – og besparelser på el-regningen giver husstande flere penge på lommen.
»Selvforsyning mindsker samtidig vores handelsunderskud. Vi vil importere mindre og eksporterer allerede naturgas og kul til Europa,« påpeger Mead, der understreger, at det forventede kapløb med Kina om adgang til energikilder endvidere vil blive afblæst, nu da USA snart vil være selvforsynende.

