Tyske politikere vil tøjle ’handlen med død’
Tyskland er verdens tredjestørste eksportør af våben. Heriblandt til regimer med massive menneskerettighedskrænkelser på samvittigheden. Sammenfiltringen af økonomiske og politiske interesser er ude af kontrol, hævder eksperter
Den tyske forsvarsminister, Ursula von der Leyen, og direktøren for våben- og flygiganten EADS, Tom Enders, under en flyopvisning tidligere på året. Tyskland har en noget mere aktiv  våbeneksportpolitik end sikkerhedspolitik.


 Aftalen var allerede på plads. Den tyske våbenproducent Rheinmetall stod på nippet til at fuldføre en handel med Rusland om levering af et højteknologisk militært træningscenter med kapacitet til uddannelse af 30.000 soldater årligt.
Efter vedtagelsen af EU’s sanktioner mod Rusland er den tyske økonomiminister Sigmar Gabriel nu skredet egenhændigt ind og har annulleret den aftalte handel til en værdi af 100 mio. euro til trods for, at handlen allerede var godkendt af den tidligere tyske regering.
»Det er en skændsel, at Tyskland hører til blandt verdens største eksportører af våben,« sagde Gabriel i januar i år.
Gabriel har også omtalt tysk våbeneksport som »handel med død«.
Gabriels beslutning har vakt forargelse blandt tysk forsvarsindustris lobbyister, og selvom den er en direkte reaktion på EU’s sanktioner, er den annullerede handel det seneste tegn på et stigende kritisk fokus på de sikkerhedspolitiske implikationer af tysk våbeneksport, mener Marcel Dickow, der forsker i tysk sikkerhedspolitik ved Stiftung Wissenschaft und Politik i Berlin.
»Ukraine-krisen har været en katalysator, der kalder på en besindelse omkring, hvordan de strenge retningslinjer for eksport af militært isenkram i de seneste år er blevet blødt op.«
Merkel-doktrinen
Annulleringen af Rheinmetalls ordre har atter en gang udløst en heftig tysk debat om det politiske formål med tysk eksport- og sikkerhedspolitik. Flere kritikere peger på det paradoksale i, at Tyskland fører en gennemgående tilbageholdende politik, når det gælder spørgsmålet om internationale interventioner, men samtidig eksporterer våben til dubiøse stater som Saudi-Arabien og Qatar.
Andre peger på, at våbeneksporten udgør en behændig genvej som aktivistisk udenrigspolitik for tyske politikere, der ønsker at undgå kontroversielle troppeudsendelser. I takt med Tysklands øgede indflydelse på især europæisk udenrigspolitik har særligt USA ytret ønske om øget tysk ansvar på den internationale scene.
»Tysk udenrigspolitik er de facto blevet mere ’politisk’, fordi Tyskland på grund af sin stærke økonomi har fået større betydning i årene siden finanskrisen«, siger Marcel Dickow og peger konkret på den såkaldt Merkel-doktrin som et eksempel på et kursskifte i tysk udenrigspolitik.
I 2012 annoncerede Merkel den strategiske vision om ’dygtiggørelse’ af stater, der ved hjælp af tysk knowhow og leverancer af militære teknologier skal sættes i stand til selv at sørge for deres sikkerhed. Dermed ønsker Merkel også at undgå upopulære beslutninger om at sende tyske soldater til globale konfliktzoner.
»Det har imidlertid været uklart, hvad denne strategi reelt dækker over,« kritiserer Dickow. »Der har været mange spekulationer, og kansleren har selv sagt, at hvis tyskerne ikke ønsker at blande sig i konflikter, må Tyskland sætte andre i stand til at løse disse konflikter. Efter min vurdering har udviklingen i Irak og Syrien presset både ministerier og kansleren til at tænke over, hvilken strategisk rolle våbeneksport spiller for tyske sikkerhedspolitiske interesser.«
Samme vurdering lyder fra den sikkerhedspolitiske ekspert Hilmar Linnenkamp fra Stiftung Wissenschaft und Politik.
»Forventningerne til Tyskland om en mere aktiv udenrigspolitik er vokset. En af reaktionerne er det, man kalder Merkel-doktrinen, nemlig at eksport af våben og militære produkter skal ses i et samlet billede med udenrigspolitiske og sikkerhedspolitiske interesser, og at der kan være mening i at ’dygtiggøre’ visse lande med henblik på at sætte dem i stand til selv at sørge for deres sikkerhed. Også ved hjælp af tyske produkter.«
Tredjestørste våbeneksport
I 2013 eksporterede tyske våbenproducenter for fem mia. euro. Den største aftager af tyske militærprodukter var Algeriet, der indkøbte for 835 mio. euro, skarpt forfulgt af Qatar, der bestilte pansrede køretøjer, raketter, fly- og pansersimulatorer og elektronisk udstyr til en samlet værdi af 673,4 mio. euro. Blandt de øvrige aftagere af tysk våbenteknologi finder man Saudi-Arabien, Indonesien, Singapore, De Forenede Arabiske Emirater og Tyrkiet.
Eksporttal i den størrelsesorden gør Tyskland til nummer tre blandt verdens førende våbeneksportører. På plads nummer syv på branchetidsskriftet Defence News’ rangliste over globale våbeneksportører finder man den tysk-franske producent EADS, der foruden civile luftfartøjer også tilbyder kampfly som eksempelvis Eurofighter. I 2011 tjente EADS ifølge Defence News 16,1 mia. dollar på sine militære produkter. Toppen af listen domineres af amerikanske virksomheder, mens kinesiske våbenproducenter er udeladt på grund af usikre tal.
Både oppositionspolitikere og menneskerettighedsorganisationer har kritiseret den tyske regering for at give tilladelse til eksport af Leopard-kampvogne til menneskerettighedskrænkende stater som Saudi-Arabien, Algeriet og Qatar. Mens Tyskland traditionelt holder sig tilbage med internationale militærindsatser, er tysk industri nemlig i stor stil med til at forsyne verden med moderne våbenteknologi.
»Der har været anklager fremme om, at bestemte kriterier, såsom menneskerettigheder og stabilitet i de importerende lande, ikke blev taget i agt. I tilfældet Qatar har man ikke spurgt sig selv, hvilket land og politisk system, der rent faktisk var tale om. Heller ikke hvilken rolle Qatar spiller i international politik,« siger Dickow med hensyn til Qatars omdiskuterede rolle i den syriske borgerkrig. »Man har ikke spurgt sig selv, hvilket politisk formål denne eksport skulle tjene.«
Manglende kontrol
Tyske våbeneksporterende virksomheder er i forvejen politisk reguleret af den såkaldt ’krigsvåbenkontrollovgivning’. I udgangspunktet forbyder tysk lov om kontrol med våbeneksport, der blev vedtaget i 2002 under Gerhard Schröders rød-grønne regeringsperiode, eksport af våben og militærgrej til konfliktramte områder. Derimod tillader tysk lov enkeltstående våbenleverancer til lande uden for NATO og EU, såfremt eksporten kan siges at tilgodese tyske udenrigspolitiske interesser. Tilladelsen gives til virksomheder af det tyske forbundssikkerhedsråd, der besættes af regeringsministre.
I det nuværende regeringsgrundlag mellem SPD og Merkels konservative CDU hedder det, at man ønsker at »fordre stabilitet gennem en tilbageholdende rustningseksportpolitik.« I takt med internationale alliancepartneres øgede forventninger til tysk deltagelse i internationale militæroperationer er det imidlertid delvist forventeligt, at den politiske vilje til yderligere regulering af våbeneksport har været fraværende, mener Marcel Dickow.
Ifølge Marcel Dickow hersker der grundlæggende uklarhed om den politiske beslutningsproces, hvilket har bidraget til en løbende udvanding af eksportrestriktioner siden 2000.
»Problemet er, at der ikke er nogen kontrolinstans for, hvordan retningslinjerne efterleves. Forbundsdagen bliver kun efterfølgende informeret og uden detaljer«, siger Marcel Dickow.
»På grund af hemmeligholdelsen i det tyske sikkerhedsudvalg kan man ikke efterprøve forbundsregeringens motiver. De skal ikke stå til regnskab for, hvorfor de gør, hvad de gør. Det er en del af problemet, fordi der altid er tale om en sammenblanding af økonomiske, erhvervsmæssige og sikkerheds- og udenrigspolitiske, såvel som etiske interesser. I de hidtidige beslutninger om eksport står det ikke klart, hvilke motiver der har været dominerende.«
Nationaløkonomi
Der findes to dimensioner i debatten om den tyske eksport af militære produkter, mener Hilmar Linnenkamp.
»På grund af svigtende efterspørgsel på militære produkter, både i den tyske forbundshær og hos de europæiske partnere, er det essentielt for forsvarsindustrien at udvikle globale og internationale markeder. At man kan sælge sine produkter til Brasilien, Indien og Korea. Samme problemstilling gør sig også gældende for eksempelvis Frankrigs og Sveriges forsvarsindustri.«
Flere konservative politikere fra regeringspartierne CSU og CDU advarer mod tab af op til 200.000 tyske arbejdspladser, hvis forsvarsindustrien rammes af en mere restriktiv eksportpolitik.
Det argument bider imidlertid ikke på Hilmar Linnenkamp: »Eksport af våbenteknologi er nødvendigt i virksomhedsperspektiv, men ikke i et nationaløkonomisk øjemed, hvis forsvarsindustrien skal kunne bevare sin nuværende kapacitet.«

