Obama står fast ved tilbagetrækning
USA's næste præsident lægger en ny udenrigspolitisk kurs, der opprioriterer bløde magtmidler som diplomati og udviklingsbistand og nedprioriteter militær magt som konfliktløsning


 BOSTON - Den kommende amerikanske regering agter at leve op til Barack Obamas valgløfte om at trække amerikanske kampstyrker ud af Irak i løbet af 16 måneder. Det bekræftede den næste præsident på en pressekonference i går i Chicago, hvor han præsenterede sit hold af udenrigs- og sikkerhedspolitiske medarbejdere.
"I den første uge efter min tiltrædelse vil jeg indkalde til et møde med forsvarsminister Robert Gates, værnscheferne og de militære øverstbefalende i Mellemøsten. Jeg er stadig overbevist om, at en tidsramme på 16 måneder er den rigtige, men jeg vil naturligvis lytte til deres anbefalinger," sagde Obama.
Obama antydede en vis fleksibilitet, som ville afhænge af de amerikanske styrkers sikkerhed under en tilbagetrækning og den irakiske regerings evne til at varetage sikkerheden i landet. 
"Vi kan ikke tillade, at de tilbageblivende terroristkræfter i Irak bliver styrket af vores tilbagetrækning, men situationen i Afghanistan og Sydasien er forværret og udgør nu den største trussel mod den amerikanske befolknings sikkerhed," tilføjede Barack Obama.
30.000 til Afghanistan
Kilder nær Obamas udenrigspolitiske rådgivere har i de sidste par dage refereret så indflydelsesrige militærfolk som general David Petraeus - øverstbefalende for USA's centrale kommando i Mellemøsten og Sydasien - for at have accepteret en tilbagetrækning af 80-90.000 kampstyrker i løbet af 16 måneder med mulighed for en forlængelse på en eller to måneder. Det ville bringe datoen frem til foråret 2010. 
Et betydeligt kontingent af amerikanske soldater ville dog blive i Irak for at beskytte amerikanske civile og faciliteter og for at træne Iraks hær og sikkerhedsstyrker.
Planen er at forstærke USA's militære tilstedeværelse i Afghanistan med omkring 30.000 nye soldater, primært marineinfanterister, i løbet af 2009. Både Irak og Afghanistan skal afholde demokratiske valg næste år, og det er afgørende for USA og europæiske NATO-lande, at processen afvikles på fredelig vis i de to lande. 
Herudover planlægger en Obama-regering at poste milliarder af dollar i civil bistand til Afghanistan. Obamas sikkerhedsrådgiver, tidligere general i marineinfanteriet, Jim Jones, anses for at være en ekspert i Afghanistan, og sagde i forbindelse med offentliggørelsen sidste år af en rapport bestilt af Kongressen, at "krigen i Afghanistan er slået fejl". 
En af årsagerne skulle ifølge Jones være, at de allierede ikke har lagt tilstrækkeligt vægt på at investere ressourcer i civil genopbygning i områder erobret fra Taleban-styrker. Håndteringen af konflikten i Afghanistan er genstand for intens debat blandt Obamas mange rådgivere, og meget lidt er sluppet ud om deres tænkning. Men en kilde med kendskab til diskussionerne i Washington siger til Information, at der vil ske "mærkbare ændringer" af Afghanistan-strategien.
Ny global kurs
Der lød også andre nye signaler under gårsdagens pressekonference, hvor Barack Obama understregede, at han agter at føre sine valgløfter om en ny kurs for amerikansk udenrigspolitik ud i livet.
"Hvis det skal lykkes at forny USA's globale lederskab - må vi forfølge en ny strategi, som dygtigt udnytter, balancerer og integrerer alle komponenter i USA's arsenal: Vores væbnede styrker og diplomati, vores efterretningstjeneste og politistyrke, vores økonomi og moralske eksempel- amerikanske værdier er nemlig den bedste amerikanske eksportvare," sagde han.
Obamas valg til udenrigsminister, Hillary Clinton, og FN-ambassadør Susan Rice synes at være det stærkeste signal om en ny amerikansk kurs. Clinton fik opgaven at udpensle det radikale skift fra Bush-regeringen. 
"USA's sikkerhed og værdier kan ikke blive fremmet med magt alene, ej heller af USA alene. Vi bør være energiske i vores diplomatiske bestræbelser og søge flere partnere og nedbringe antallet af modstandere og skabe muligheder for alle lande i verden," sagde hun.
Kommende FN-ambassadør Susan Rice understregede ligesom Obama den næste amerikanske regerings ønske om at re-engagere sig i internationale institutioner som de Forenede Nationer.
"Vi vil nu slutte os til andre nationer og imødegå udfordringerne som at forebygge konflikter, fremme freden og bekæmpe terrorismen," sagde Rice, der tjente som en nær udenrigspolitisk rådgiver til Obama i valgkampen.
Menneskerettighederne
På hendes liste står internationale udfordringer som spredning af atomvåben, klimaændringerne, folkemord, bekæmpelse af fattigdom og livstruende sygdomme. 
"Alle disse udfordringer berører USA's sikkerhed. Men ingen af dem kan blive tacklet af os alene. Vi må investere i hele menneskeheden, og for at virkeliggøre det skal USA være en dygtig partner og fremme internationale institutioner. Min opgave bliver at styrke de Forenede Nationer."
På pressemødet oplyste Obama, at han har haft detaljerede diskussioner med sit nye sikkerhedspolitiske hold om den kurs, han agter at føre USA ind på i de næste år, og at alle holdspillerne er enige og indforstået i planerne. Et overordnet princip bliver en opprioritering af USA's "bløde magtmidler", hvilket vil sige en omfordeling af de offentligge ressourcer til fordel for amerikansk diplomati og spredning af amerikanske værdier på et globalt plan.
Til "bløde magtmidler" hører en lang række elementer, som en fordobling af udviklingsbistanden (om end dette mål kan blive forlænget med et år eller to i lyset af den økonomiske krise) med vægten lagt på investering i uddannelse og forebygning af sygdom i fattige lande samt finansiel assistance til kvindelige forretningsdrivende i udviklingslande. Både Clinton og Rice forventes at arbejde hårdt på at opnå større beskyttelse af kvinders rettigheder i FN-regi.
Generelt vil en Obama-regering prioritere overholdelse af menneskerettighederne meget højt og være mere aktivt engageret i at forebygge og stoppe etnisk udrensning og folkemord end Bush-regeringen.


