Ny kampagne kaster lys over konfliktmineraler
Et et nyt internationalt indeks og andre tiltag vil gøre det sværere for verdens elektronikgiganter at sløre uetiske praksisser i deres forsyningskæder


 Den amerikansk baserede kampagnegruppe Enough offentliggør nu et indeks, der måler, hvor vellykket en indsats verdens store elektroniske virksomheder præsterer for at udrense uetiske praksisser fra deres forsyningskæder.
Øverst på listen rangerer virksomheder som HP, Intel, Microsoft, Nokia og Dell, mens Sony Ericsson, IBM og Toshiba halter langt bagefter. Formålet med kampagnen er at øge presset på elektronikgiganterne ved at skabe offentlighed om deres brug af de såkaldte konfliktmineraler.
Allerede i sommer opnåede kampagnegrupperne Enough og Global Witness en markant succes, da den amerikanske kongres efter intenst lobbyarbejde fra deres side vedtog den såkaldte Dodd-Frank-lov, som påbyder alle producenter at fremlægge, hvilke initiativer de har taget for at udvise »rettidig omhu«
Heri ligger, at de hvert år skal offentliggøre en uafhængigt verificeret rapport om deres forsyningskæde for de fire konfliktmineraler, som findes i det østlige Congo: Coltan, hvorfra der udvindes tantal; wolframit (tungsten) cassiterit (tinsten) og guld. Loven træder i kraft per 1. januar for 2011, og producenter, der strækker sig fra guldsmede som Tiffany til bilfabrikanter som Ford Motor Co, og detailhandelkæder som Wal-Mart forventes at aflægge rapport.
Producenter skumler
Loven er formentlig et af de mest omfattende tiltag nogensinde for at rydde op i en forsyningskæde. Skønt nogle producenter har skumlet over det nye lovkrav, har andre, heriblandt nogle af de største elektroniske selskaber såsom Motorola imidlertid selv presset på for at få loven igennem i erkendelse af, at et belastet ry i offentligheden i det lange løb risikerer at skade indtjeningsmulighederne.
Efterhånden som presset på de store mærkevareselskaber forplanter sig videre til disses leverandører, vil det også blive følt med stigende styrke i denne enormt mineralrige del af Afrika. Landene i regionen er allerede stærkt bekymrede over, at det voksende pres skal føre til boykot af alle congolesiske mineraler og dermed afskære dem en vigtig indtægtskilde. Onsdag forsamles en række statsoverhoveder på et topmøde i Lusaka for at diskutere, hvad de kan gøre for at løse problemet. Samtidig har canadiske og tyske ngo'er indledt et samarbejde med den congolesiske regering om forskellige aspekter af en kommende certificeringsordning.
Forbud ignoreret
I august sidste år forbød den congolesiske præsident, Joseph Kabila, alle former for uautoriseret minedrift i det østlige Congo som det første skridt hen imod en fuldstændig oprydning inden for branchen. Hidtil er forbuddet dog stort set forblevet ignoreret af landets hær.
Og det er netop her, at alle de mange gode viljer og tiltag i sidste ende stadig kommer til kort. I de afsidesliggende egne af Congo er staten for svag til at varetage grundlæggende funktioner såsom at føre kontrol med sin egen hær, nedkæmpe de rivaliserende militser, der alle beriger sig på mineralhandel eller effektivt at overvåge eksporten. Som det fremgår af en FN-rapport, der udkom så sent som i november, er netop den congolesiske hær i betydelig grad inficeret af de magtfulde kriminelle netværk, der tegner den illegale mineralhandel.
 
© The Guardian og Information
	Oversat af Niels Ivar Larsen

