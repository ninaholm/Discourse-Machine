Egyptens muslimske broderskab taber troværdighed ved at opstille præsidentkandidat
Slørede militære trusler om igen at forbyde Den Muslimske Broderskab er formentlig bag brødrenes beslutning om alligevel at opstille en præsidentkandidat
Det Muslimske Broderskabs nummer to, den 62-årige millionær Khairat al-Shater, stiller op som præsidentkandidat i Egyp-ten, en post islamisterne ellers havde lovet, de ikke selv ville gå efter.


 Mindre end 24 timer efter, at Det Muslimske Broderskab lørdag annoncerede, at organisationens næstkommanderende, den 62-årige millionær Khairat al-Shater, stiller op som præsidentkandidat, pakkede tre fremtrædende muslimske brødre deres pc’er sammen og forlod organisationen. Ikke fordi de nødvendigvis har noget politisk imod al-Shater, men fordi hans nominering er ledergruppens andet eklatante løftebrud i den omstillingsproces, Egypten gennemgår i disse måneder. Broderskabet har hele tiden fastholdt, at det ikke ville opstille en kandidat fra egne rækker, men tage stilling til det øvrige felt – der er tre eller fire seriøse navne – og derefter anbefale brødrene at stemme for en af dem.
»Al-Shater vil sikkert vinde,« kommenterede Ernest Khoury, en analytiker på Beirut-avisen al-Akhbar, da jeg vendte emnet med ham. »Men Ikhwan (brødrene) har nu vist sig som en gigantisk løgn, og det vil få alvorlige interne problemer. Beslutningen kan blive begyndelsen til en opløsning af broderskabet.«
Frygt for militærkup
Formelt er Khairat al-Shater nomineret af det islamiske Friheds- og Retfærdigheds Partiet (FRP) og markerer ifølge de fleste iagttagere et endeligt brud med det regerende SCAF, forkortelse for det regerende militærråd, efter borgfred over sommeren, hvor broderskabet holdt lav profil. Men i forrige uge bebudede partiets parlamentsgruppe et mistillidsvotum til den (militært indsatte) konstituerede regering, som islamisterne beskylder for dovenskab og uduelighed. Dagen efter rådede SCAF brødrene til »at lære af historien og ikke gentage fejltagelserne fra 1954«. Det år blev Det Muslimske Broderskab forbudt af daværende præsident Nassers regime.
Og uden at det siges højt, skinner frygten for et militærkup igennem brødrenes kovending. Ifølge Amr Darrag, en talsmand for FRP, skyldes beslutningen generalernes afvisning af at efterkomme kravet om regeringens afgang. Han forklarede, at den politiske procedure frem mod præsidentvalget 23.–24. maj kan medføre, at det islamiske parti hindres i at danne regering, selvom partiet vandt næsten halvdelen af pladserne i det nye parlament ved valgene i november-januar. Problemet for islamisterne er, at præsidentvalget finder sted, før en ny forfatning kan komme på plads.
Det betyder, at militærrådet vil overdrage dannelsen af en ny regering til den nye præsident. Og han har efter den nuværende forfatning beføjelse til at udpege en regering uden parlamentets samtykke.
»Folk er ophidsede,« sagde Darrag, »de føler ikke, deres folkevalgte gør nok for dem« – en henvisning til utilfredsheden med mangel på flaskegas, benzin og andre fornødenheder. Men der er mere på spil end flaskegas. Sameh el-Bergy, en frafalden muslimsk broder, der var medlem af organisationens ungdomsledelse, mente i går, at der var tale om et komplot mellem militærrådet og Ikhwan: »Al-Shater er den perfekte kandidat for de to parter,« sagde han, »han er pragmatisk, hans politisk-økonomiske synspunkter er vestlige, og militæret får en garanti om, at han lader dem i fred, selvom han har fuldskæg«.
Ashraf el-Sherif, en Kairo-analytiker, udelukker, at militærrådet vil acceptere, endsige støtte en islamist som præsident.
»Generalerne vil aldrig godkende nogen uden for deres egen kreds,« sagde han til avisen Al Masri al Youm og tilføjede, at militæret vil satse på enten den tidligere generalsekretær for Den Arabiske Liga, Amr Moussa, der er folkeligt populær, eller opstille den tidligere efterretningschef, Omar Suleiman, der siges at være interesseret.
Stor løgnehistorie
Andre analytikere peger på, at broderskabet med stigende uro har iagttaget, at en anden frafalden, Abdel Moneim Abou Fotouh, og en mere radikal islamist, Hazem Salah Abu Ismail, har profileret sig som præsidentkandidater. Fotouh, der har støtte fra både unge islamister og liberale, var et moderat medlem af Ikhwans inderkreds, da han blev ekskluderet efter at have annonceret sit kandidatur til præsidentposten. Han blev smidt ud med den begrundelse, at brødrene havde lovet deres vælgere ikke at opstille.
Ved parlaments-valget, hvor de tog næsten halvdelen af stemmerne, lovede de kun at gå efter en tredjedel af parlamentets pladser. Også det løfte blev brudt. Som Ernest Khoury sagde:
»De er endt som en stor løgnehistorie, og det vil få følger«.
Han var dog ikke i tvivl om, at brødrene kan vinde, når de igen mobiliserer deres kampagne-fodfolk. »Hvis de får lov,« tilføjede han.

