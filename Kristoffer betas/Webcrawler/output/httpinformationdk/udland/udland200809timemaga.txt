Time Magazine udpeger dansker som miljøhelt
Søren Hermansen, tidligere skolelærer, nu akademileder m.v., er en af ildsjælene, der har sat Samsø på verdenskortet som Danmarks vedvarende energi-ø


 Nej, denne gang er det ikke Bjørn Lomborg. Det ansete amerikanske nyhedsmagasin Time har i sit seneste nummer kåret årets 'Heroes of the Environment', Miljøets helte, og denne gang bl.a. peget på den danske ildsjæl og iværksætter fra Samsø, Søren Hermansen.
Hvor Time tilbage i 2004 fandt det på sin plads at udpege Bjørn Lomborg som 'miljøbevægelsens Martin Luther', skriver man nu, at "Hermansen er blevet et grønt orakel, rejsende fra land til land for at fortælle succeshistorien om Samsø, når han ikke er hjemme og passe Energiakademiet, et forskningscenter for ren energi."
Historien om Samsø - også fortalt her i avisen den 8. juli 2006 - er historien om, hvordan øens ildsjæle med skolelæreren Søren Hermansen i spidsen har formået at gøre ø-samfundet med godt 4.000 indbyggere helt selvforsynende med vedvarende energi.
Overskudsenergi
Vindmøller til lands og til vands, solvarmeanlæg, fjernvarme på basis af halm og træflis, rapstraktorer samt energisparetiltag gør, at øen i dag forsyner sig selv. Bilerne kører for de flestes vedkommende stadig på importeret benzin, men til gengæld sender Samsø et energimæssigt tilsvarende overskud af vindmølle-el ind til det jyske fastland. Dermed er Samsø - i 1997 udset til at skulle blive Danmarks vedvarende energi-ø - også blevet CO2-neutral. Seneste udviklingsprojekt er Samsø Energiakademi, der hvert år trækker over 2.000 besøgende til for at høre, hvordan man i praksis laver grøn revolution. Søren Hermansen og de øvrige beboeres projekt har således også draget journalister fra alverdens store medier til Kattegat-øen og dermed givet pionerprojektet mere global end national bevågenhed. New York Times, Wall Street Journal, BBC, Financial Times, The Observer, Reuters og The China Post har været forbi, og senest har det ansete magasin The New Yorker bragt en kæmpelang reportage.
Godt selskab
Nu følger Time altså op med at udpege Hermansen som én af miljøets helte. Han er i selskab med bl.a.den frygtøse klimaforhandler Kevin Conrad fra Papua New Guinea, der på klimakonferencen i Bali sidste år satte USA på plads med ordene: "Hvis I af en eller anden grund ikke er villige til at lede, så overlad det til resten af os - please get out of the way." Hvorefter USA's chefforhandler bøjede sig og godkendte Bali-deklarationen.
Med på Times liste er også Californiens grønne guvernør Arnold Schwarzenegger, den israelske entreprenør og forsker Shai Agassi med elbilprojektet Better Place, USA's mest kendte venture-kapitalist John Dorr, der nu hjælper klimavenlige erhvervsinitiativer i gang med hundreder millioner af dollar, den frygtløse kinesiske miljøjournalist Wang Yongchen m.fl.
J 

