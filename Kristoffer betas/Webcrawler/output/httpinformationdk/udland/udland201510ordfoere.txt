Ordførere: Vi har bestemt ikke nået målet
Resultaterne efter et års krig mod Islamisk Stat i Irak er ’skuffende’. Men det betyder ikke, at det ikke har gjort godt for noget, mener ordførerne, der sendte F-16-fly af sted


 Resultaterne af de mere end 500 bomber, som danske fly har smidt over Islamisk Stat (IS) i Irak, er ikke, hvad mange af Folketingets forsvars- og udenrigsordførere havde ønsket sig, da de for præcis et år siden gav flyene grønt lys til at flyve i krig.
»Vi har bestemt ikke opnået de resultater, som jeg havde håbet på. Bestemt ikke,« siger Martin Lidegaard (R), der var udenrigsminister, da beslutningen om at deltage i den internationale koalition mod IS blev truffet.
Naser Khader, der er nuværende udenrigsordfører for Det Konservative Folkeparti, mener heller ikke, at vi har opnået resultater, der er gode nok. Det, mener han, skyldes blandt andet, at man fra dansk side har valgt en »discountløsning«, hvor man kun har bekæmpet Islamisk Stat i Irak og ikke i Syrien.
Heller ikke Marie Krarup, forsvarsordfører for Dansk Folkeparti både dengang og i dag, er tilfreds.
»Da jeg stemte ja, var det, fordi jeg håbede på, at vi ville banke Islamisk Stat sønder og sammen. Det er jo ikke sket, og det er selvfølgelig skuffende,« siger hun.
Nytter det overhovedet noget?
Målet med Danmarks deltagelse i koalitionen var ifølge Martin Lidegaard at give den irakiske regering mulighed for at kontrollere og skabe sikkerhed i sit eget land, samtidig med at man fik svækket Islamisk Stat. Og selv om han erkender, at det mål ikke er blevet nået, synes han ikke, at dansk deltagelse har været forgæves.
»Selvfølgelig skal vi hele tiden spørge os selv, om det så var den rigtige beslutning at gå med i koalitionen, og om vi fortsat skal være en del af den. For mig er svaret på begge spørgsmål stadig ja. Jeg tror, at situationen ville have været endnu mere uoverskuelig i Irak, hvis ikke vi havde stoppet den meget voldsomme fremfærd, som Islamisk Stat havde. Jeg kunne godt have frygtet, at hele Irak ville være faldet som dominobrikker i hænderne på bevægelsen,« siger Martin Lidegaard.
Her bakkes Martin Lidegaard op af både Naser Khader, Marie Krarup og af Venstres udenrigsordfører, Michael Aastrup Jensen. De mener alle, at Danmarks deltagelse har nyttet noget i det store billede.
»Har det været det værd? Ja! Selv om vi ikke er i mål, skal vi ikke glemme, at Bagdad var meget tæt på at blive overtaget, og at IS truede med at overtage hele den kurdiske del af Irak. Så vi har decideret reddet menneskeliv – ikke bare få, men rigtig mange menneskeliv,« siger Michael Aastrup Jensen.
Et militært fokus
Ifølge Enhedslistens udenrigsordfører, Nikolaj Villumsen, er resultaterne af koalitionens krig mod Islamisk Stat lige, som han havde regnet med. For et år siden stemte Enhedslisten som det eneste parti imod dansk deltagelse i koalitionen, og Villumsen mener stadig, at Danmarks strategi har været »dybt forfejlet«. For når man støtter en »undertrykkende irakisk regering«, så styrker man desværre ekstremismen i regionen, mener Villumsen.
»Selvfølgelig skal Danmark være aktiv i at bekæmpe Islamisk Stat. Men vi burde gøre det ved at støtte de lokale, demokratiske kræfter i regionen. Det kunne være kurderne i Nordirak og Syrien, som både har viljen og modet til at bekæmpe IS, men som også mangler støtte. Her kunne Danmark gøre en afgørende forskel,« mener Villumsen.
De danske F-16-fly er nu blevet trukket midlertidigt hjem. Alt tyder på, at de skal på vingerne igen i 2016, og her kunne man ifølge Michael Aastrup Jensen godt revurdere Danmarks indsats til måske også at omhandle mål i Syrien.
Martin Lidegaard har et andet fokus. Han mener, at der er en risiko for, at Danmark bliver for fokuseret på de militære midler i stedet for at tænke på de diplomatiske, finansielle og humanitære midler.
»Nu når vi ikke kan vinde den her krig militært, så bliver vi nødt til at tage andre midler i brug. Islamisk Stat er et udtryk for en geopolitisk magtkamp mellem regionens stormagter. Derfor må vi få disse stormagter – Iran, Tyrkiet, Saudi-Arabien – sat til et forhandlingsbord. Før det får vi ikke fred,« mener Martin Lidegaard.

