Stod Mossad bag eksplosion på iransk militærbase?
Seriøse medier rapporterer med henvisning til ’efterretningskilder’,  at det var Israels efterretningstjeneste, der udløste den enorme eksplosion på Bud Ganeh-basen, der dræbte 17, deriblandt en førende iransk missilforsker


 En række nyhedshistorier forbinder nu Israels efterretningstjeneste Mossad med den kæmpeeksplosion på et militært anlæg i Iran i lørdags, hvor 17 mennesker blev dræbt og yderligere 15 såret.
Mens iranske regeringsembedsmænd fremdeles insisterer på, at eksplosionen på Bud Ganeh-basen skyldtes et uheld under en ammunitionstransport, har påstande fra anonyme vestlige og israelske embedsmænd om, at lørdagens brag var en skjult israelsk operation, vundet stigende troværdighed.
Det førende israelske dagblad Yediot Ahronot henviser til et indlæg fra den indflydelsesrige amerikanske blogger Richard Silverstein, der tidligere har vist sig at have gode sikkerhedspolitiske kilder i Israel. Heri hævder han, at Mossad skal være gået sammen med den militante iranske oppositionsgruppe Mujahideen e-Khalq (MEK) om at gennemføre det påståede angreb. MEK benægter dog enhver forbindelse med angrebet.
Det ikke mindre seriøse centrumvenstre-organ Ha’a-retz bringer et forlydende (som også findes i nyhedsmagasinet Time) fra en »vestlig efterretningskilde«, ifølge hvilket Mossad skal have udført angrebet i et forsøg på at bremse Irans udvikling af atomvåben. Samme kilde advarer angiveligt: »Og der er flere kugler i magasinet.«
Generalmajor dræbt
Eksplosionen på basen, som rapporteres at være sket på et lager for langtrækkende missiler, var så kraftig, at den angiveligt fik vinduer til at blafre helt op til 50 kilometer derfra i hovedstaden Tehe- ran. Vidner sagde, at det lød, som om der var blevet kastet en enorm bombe.
Blandt de dræbte var generalmajor Hassan Moghaddam, en højtstående officer i Revolutionsgarden med det særlige ansvarsområde »at sikre våbenselvforsyning«. Han betegnes af iranske medier som en pioner inden for iransk missiludvikling.
Israels forsvarsminister, Ehud Barak, reagerede på nyheden om Moghaddams død ved at sige: »Måtte der komme flere som den.«
Premierminister Benjamin Netanyahus kontor nægter at udtale sig om den tiltagende spekulation i Mossads mulige engagement. Ilan Mizrahi, tidligere chef for det nationale sikkerhedsråd og tidligere vicechef for Mossad, afslår også at underbygge påstandene:
»Jeg har ingen idé om, hvorvidt denne eksplosion var et uheld, eller om det var sabotage, men jeg vil sige: Gud velsigne dem, der stod bag, for den frie verden bør gøre sit yderste for at forhindre Iran i at få atomvåben.«
I en nylig rapport fra Det Internationale Atomenergiagentur (IAEA), der baserer sig på efterretninger fra 10 forskellige nationale regeringer, fremlægges billeder, breve og diagrammer, der antyder, at Iran i al hemmelighed arbejder på at udvikle nukleare våben.
Både USA og Frankrig har tilbudt et tæt samarbejde med Israel og truer med udvidede sanktioner, medmindre Iran kan sikre fuld gennemsigtighed for IAEA’s nukleare tilsynsorgan. Tidligere i denne måned drøftede det israelske parlament, Knesset, et muligt bombe- angreb på Iran for at bremse det iranske atomprogram — både Netanyahu og Barak sagde ved den lejlighed, at de støtter en militæraktion.
»Der er intet i denne seneste IAEA-rapport, som Israel ikke har kendt til i lang tid. Irans arsenal af langtrækkende missiler bliver desuden overset alt for ofte. Jeg tror, at et militært angreb er et kort, der bør være med på bordet,« siger Mizrahi. »Der bør gøres noget for at stoppe Iran. Men jeg tror i sidste ende, Israel kommer til at stå alene med opgaven.«
Irans udsending til IAEA, Her er navnet: Ali Asghar Soltanieh, siger, at Irans nukleare udvikling alene sker med fredelige midler.
Tillægges stor betydning
Israel er blevet knyttet til flere tidligere episoder i Iran, der ligner lørdagens eksplosion, herunder en eksplosion i det sydvestlige Iran i 2010 og et bombeangreb tidligere på året i Teheran, hvorunder den iranske fysiker Masoud Ali Mohammadi blev dræbt.
Ofrene for eksplosionen er allerede begravet ved en højtidelighed, der havde deltagelse af Irans øverste leder, storayatollah Ali Khamenei — en markering af, hvor stor betydning begivenheden og de iranske tab tillægges.
Officielt fastholder Iran, at der var tale om en ulykke, men en kilde med nære bånd til præstestyret, som kun udtaler sig på betingelse af anonymitet, siger til The Guar- dian, at der var tale om en operation, som Mossad mistænkes for at stå bag.
»Jeg tror, at lørdagens eksplosion var del af den hemmelige krig, som Israel fører mod Iran.«
Holder dette stik, er der tale om en markant eskalering af den ’skyggekrig’, der udkæmpes om Irans atomprogram. Generalmajor Moghaddam var ingeniør med speciale i ballistisk videnskab, og havde i den forbindelse været på flere studieture til Kina og Nordkorea. Mostafa Izadi, iransk revolutionsgardist og nær ven af afdøde sagde i sin mindetale:
»Siden 1984 ydede M. en pionerindsats inden for Den Iranske Revolutionsgardes jord til jord-missilsystem (...) et arbejde, som i den grad har skræmt verdens imperialistiske magter og dagens zionistiske regime.«
The Guardians højt placerede iranske kilde, der er tidligere chef for et statsligt iransk organ, siger, at lørdagens eksplosion minder meget om en tilsvarende på en iransk missilbase i Khorrambad i oktober 2010:
»Jeg har informationer om, at begge hændelser er sabotage forøvet af israelske agenter, der skulle bremse Irans missilprogram.«
Missilbaserne husede i begge tilfælde iranske Shabab 3-missiler, der er en videreudvikling fra et nordkoreansk design. En opgraderet variant har en rækkevidde på op til 2.000 kilometer — nok til at nå mål i Israel.
 
© The Guardian og Information Oversat af Niels Ivar Larsen

