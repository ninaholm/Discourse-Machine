Den store ubekendte: Produktivitetens muligheder og grænser
De lavthængende frugter er plukket, vi kan ikke løbe stærkere, og evnen til produktivitetsstigninger falder med skiftet fra landbrugs- og industri- til servicesamfund, påpeger flere økonomer. Andre mener, der stadig er meget at hente ved at flytte fokus fra arbejds- til ressourceproduktivitet
At skabe vækst i en situation, hvor efterspørgslen ikke længere vokser, forudsætter, at man øger produktiviteten.  Vækstraten i Danmark, Europa og USA er faldet i de sidste 50 år.  Her en metalfabrik i Grækenland.


 At skabe økonomisk vækst i en situation, hvor markederne og efterspørgslen ikke længere bare vokser, forudsætter, at man kan klemme mere værdi ud af hver arbejdstime. Kort sagt at øge produktiviteten.
Det kan man i teorien gøre ved at løbe hurtigere, ved at tilføre mere billig energi til produktionsprocesserne, ved at introducere nye og mere effektive teknologier, ved at organisere produktionen bedre og ved at opkvalificere arbejdskraften via uddannelse.
»Produktiviteten er banalt set identisk med at gøre tingene ’smartere’,« som professor Peder Andersen, Fødevareøkonomisk Institut på Københavns Universitet, udtrykker det.
I USA faldt produktivitetsvæksten i perioden 1960-80, lå konstant fra 1980-95, steg derefter nogle år fra ’95 til kort efter 2000 og er derefter faldet igen. Som langtidstrend er den amerikanske produktivitetsvækst i dag lavere end i 1960.
Den globale erhvervsorganisation The Conference Board skriver om den såkaldte Total Factor Productivity (TFP), der medregner, hvad samtlige input i produktionen – ikke bare arbejdskraften – kaster af sig:
»I USA vendte TFP og blev negativ gennem det meste af anden halvdel af det seneste årti og fik først fart på igen i 2010, da genopretningen efter 2008-09-recessionen begyndte. En fornyet afmatning i 2011 tyder imidlertid på, at tendensen for TFP i USA kan fortsætte den nedadgående tendens, og at produktivitetsvirkningen af it-applikationerne, især i den amerikanske økonomis servicesektor, er begyndt at forvitre.«
I Europa har vækstraterne for produktiviteten været aftagende i 50 år. Det samme gælder Danmark, hvor vækstraten især de seneste 15 år har været meget lav: 0,7 procent pr. år i gennemsnit ifølge Nationalbanken.
»Produktivitetsudviklingen har siden midten af 1990’erne været svagere end i vores nabolande. Hvis denne udvikling fortsætter, vil det trække i retning af en lavere levestandard i Danmark i forhold til i nabolandene,« hedder det i Nationalbankens kvartalsoversigt fra første kvartal 2012.
Så lav produktivitetsvækst er en væsentlig del af forklaringen på de faldende BNP-vækstrater i ilandene gennem de senere årtier.
Derfor har regeringen nedsat Produktivitetskommissionen i håb om, at den kan finde nye måder at bringe effektiviteten i produktionen op. Og derfor har Information stillet følgende spørgsmål til 20 økonomer fra universiteter og andre offentlige forskningsinstitutioner:
»Er evnen til mærkbar produktivitetsvækst ved at være udtømt?«
Lavthængende frugter
Et gennemgående svar er dét, tidligere overvismand, professor Christen Sørensen, Syddansk Universitet, giver:
»Der er ikke så mange lavthængende frugter mere.«
Eller lidt mere udførligt fra professor Katarina Juselius, Økonomisk Institut på Københavns Universitet:
»Væksten i arbejdsproduktivitet (bruttonationalprodukt pr. beskæftigelse) er nok ved at være udtømt i højteknologiske lande som Danmark. Der er en naturlig grænse for, hvor meget man kan presse sin arbejdskraft, uden at den begynder at tage skade. Omfanget af stressrelaterede sygdomme er allerede stort i Danmark.«
Ingen af de 20 økonomer, der har deltaget i enqueten, peger på det at få arbejdskraften til at løbe hurtigere som en realistisk mulighed, der bør forfølges.
Derimod mener flere, at der er et produktivitetspotentiale i at gøre arbejdet ’smartere’.
»Der er stadig gode vækstmuligheder, hvis vi får de bedste talenter til at tage ingeniør- eller science-uddannelser,« siger for eksempel professor Jakob Brøchner Madsen, Monash University.
At gøre arbejdet smartere »afhænger af uddannelse, forskning og udnyttelsen af ny viden/hjemtagning af ny viden,« anfører Peder Andersen tilsvarende.
»Der er jo ingen tegn på, at forskningen står stille – og dermed heller ingen grund til at fremføre den vurdering, at mulighederne for fortsatte produktivitetsstigninger skulle være udtømt.«
Når nogle alligevel indtager det standpunkt, er det ifølge professoren »ikke fagligt velbegrundet.«
Sværere med nye opfindelser
Fraværet af ’lavthængende frugter’, der kan give mærkbar produktivitetsvækst, handler ifølge flere blandt andet om vanskelighederne ved til stadighed at skabe nye teknologier med stort effektiviseringspotentiale.
»Formentlig er det store ’opfindelser’ af generel karakter, der kan skabe høje vækstrater, men for at fastholde høje vækstrater må der jævnligt komme sådanne store ’opfindelser’. Mulighederne for vedvarende at lave sådanne store ’opfindelser’ er måske for nedadgående,« bemærker professor Bo Sandemann Rasmussen, Institut for økonomi på Aarhus Universitet.
Det er således kommet bag på mange, at it-revolutionen med computere og internet ikke har muliggjort et spring i produktiviteten og dermed væksten af nær samme omfang som tidligere tiders store teknologiske gennembrud: dampmaskinen, forbrændingsmotoren, elektricitet, telefonen, rindende vand med mere.
»Den lavere vækst siden begyndelsen af 1970’erne er overraskende, især fordi det gennem it-teknologi særligt siden 1975 har været muligt at revolutionere og effektivisere erhvervslivet,« siger professor Finn Østrup, Center for kreditret og kapitalmarkedsret på CBS.
Professor Carl-Johan Dalgaard, Økonomisk Institut på Københavns Universitet, hæfter sig ved, at »it-revolutionen har haft meget større gennemslag i USA end i Europa i forhold til produktiviteten.«
Dalgaard mener blandt andet på den baggrund, at »mulighederne for produktivitetsvækst (i Europa, red.) ikke kan være opbrugt for nærværende.«
»Det, der så står tilbage, er at forstå, hvorfor USA har været skrappere end Europa til at nytænke og udnytte de nye teknologiske muligheder, som blandt andet internettet frembragte.«
En del af forklaringen på, at it-revolutionen ikke har givet større produktivitetsvækst kan ifølge flere forskere være, at en stadig større andel af økonomien samtidig er rykket fra industri til servicesektoren, herunder også finanssektoren.
»Langt flere personer i dag er beskæftiget med ’uproduktivt’ arbejde, f.eks. reklame og opfyldelse af offentlige regler,« noterer Finn Østrup således.
»Det er nok sværere at nå en høj vækst med den sammensætning af efterspørgslen, vi har set gennem de sidste årtier. Væksten i efterspørgslen finder i stigende grad sted inden for tjenesteydelser (turisme, restauranter, hjemmeservice med videre). Hidtil har det ikke været muligt at opnå de samme produktivitetsstigninger på disse områder som inden for vareproduktion.«
Professor emeritus Søren Kjeldsen-Kragh, Fødevareøkonomisk Institut på KU, påpeger tilsvarende:
»Det har hidtil været vanskeligere at opnå produktivitetsstigninger i servicefagene end i landbruget og industrien. Når servicefagene relativt set spiller en stadig større rolle, vil det betyde en lavere vækstrate.«
»Der vil fortsat være produktivitetsvækst,« mener hans kollega, professor og tidligere overvismand Niels Kærgård, »men det har altid været sådan, at produktivitetsvæksten har været størst i den materielle produktion og mindre i service m.v., herunder det meste af den offentlige sektor.«
Der er for eksempel produktivitetsstigninger at hente i bilproduktion, men ikke i at opføre strygekvartetter.
»Og jo rigere samfundene bliver, desto mere bliver kultur og service med små produktivitetsstigninger. Produktivitetsstigningerne bliver derfor sandsynligvis lidt lavere i fremtiden,« konkluderer Kærgård.
Henrik Plaschke, lektor ved Institut for statskundskab på Aalborg Universitet, påpeger risikoen for, at man som reaktion på denne strukturudvikling i økonomien nu går på jagt efter produktivitetsvækst i bl.a. den offentlige sektor på bekostning af ’produktet’:
»Voksende produktivitet i servicesektoren bør ikke ses uafhængigt af krav til kvaliteten af serviceydelser, og man kan jo frygte, at ’produktiviteten’ søges fremmet uden hensyntagen til produktets kvalitet,« siger Plaschke og henviser til den aktuelle debat med lærerne om flere timer i folkeskolen.
»Hvis lærerne blot skal undervise mere med de samme ressourcer til forberedelse, vil lærernes produktivitet (antal underviste elevtimer pr. lærer) måske vokse, men det vil kvaliteten af produktet ikke nødvendigvis.«
Også professor Frede Hvelplund, Institut for planlægning, Aalborg Universitet, understreger, at »erhvervsstrukturen er ret afgørende for, hvor meget arbejdsproduktiviteten kan forøges.«
»Hvis man for eksempel vil fordoble arbejdsproduktiviteten i folkeskolen, kan det i den slags statistik kun gøres ved at halvere lærerandelen i forhold til elevtallet. Tilsvarende for hospitaler, plejehjem, børnehaver med videre. Men hvis et land har valgt at have offentlige hospitaler, skoler med videre, er det vanskeligere fra det ene år til det andet at opnå store arbejdsproduktivitetsstigninger,« påpeger Hvelplund.
Forbedringer registreres ikke
Omvendt vil faktiske forbedringer i børnenes grundlæggende færdigheder – læsning, skrivning, regning – ikke kunne registreres som produktivitetsforbedringer.
»Kvalitative forbedringer i et lands offentlige servicesystem tælles ikke med som produktivitetsforbedringer. Så hvis man vælger at forbedre kvaliteten i disse institutioner, vil det ikke fremstå som produktivitetsstigninger,« noterer han
Professor Jesper Jespersen, Institut for samfund og globalisering, RUC, betoner samme dilemma omkring produktivitetsstigninger i den offentlige sektor.
»Hidtil er disse blevet negligeret, hvilket notorisk har ’underrated’ væksten i BNP, da den offentlige sektor fylder meget,« siger han.
»Et på mange måder parallelt problem knytter sig til den finansielle sektor, der heller ikke har et umiddelbart markedsføringsvenlig og salgbart produkt. Her er man ikke lige så langt fremme med at opgøre produktivitetsstigninger, blandt andet fordi den aktuelle finanskrise synes at have vendt op og ned på ’værdien af det, der produceres i den finansielle sektor’.«
Ressourceproduktivitet
Jesper Jespersen mener overordnet, »at omstillingen fra landbrugssamfund via industrisamfund til servicesamfund ikke mindst BNP-statistisk fører til lavere vækstrater, jævnførende ovenfor vedrørende problemer med at registrere produktivitetsstigning i serviceerhverv.«
Inge Røpke, professor ved Center for Design, Innovation and Sustainable Transitions på Aalborg Universitet, går et skridt videre.
»Generelt er spørgsmålet (om muligheden for fortsatte produktivitetsstigninger, red.) meget svært at svare på, fordi det er så uklart, hvad produktivitet egentlig er, og hvordan den kan måles. Hvordan måler man kvalitetsforbedringer? Hvordan måler man produktivitet i den finansielle sektor? Giver det mening at sammenligne lande med forskellige sociale strukturer som USA og Danmark,« spørger hun.
»Ofte diskuteres BNP, produktivitet osv., som om vi ved, hvad vi taler om. Men reelt er begreberne luftige og baseret på statistiske konventioner, der måske ikke er relevante for de problemstillinger, vi står over for i dag,« skriver Inge Røpke.
Hun mener for eksempel, at det stærkt ensidige fokus på arbejdsproduktivitet ikke længere er tidssvarende, og at der i stedet bør gives mere vægt til at analysere og forbedre ressourceeffektiviteten, dvs. værdiskabelsen pr. input af energi eller råstof.
»Den stigende arbejdsproduktivitet har meget at gøre med en teknologiudvikling, der har været knyttet til adgangen til billig energi og andre ressourcer. Det vil blive vanskeligere fremover. Der er heller ikke så meget at hente ved at kopiere andres teknologiske fremskridt. Til gengæld kan ressourceproduktiviteten ventes at stige, fordi teknologiudviklingen i stigende grad må drejes i den retning,« vurderer Røpke.

