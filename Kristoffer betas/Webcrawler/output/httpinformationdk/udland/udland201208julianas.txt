Julian Assange beder Obama om at stoppe heksejagt
WikiLeaks’ grundlægger opfordrede fra Ecuadors ambassade i London USA’s præsident til at lade FBI indstille efterforskning


 For første gang, siden WikiLeaks’ grundlægger, Julian Assange, for to måneder siden søgte tilflugt på Ecuadors ambassade i London, trådte han søndag offentligt frem. I en tale opfordrede han indtrængende USA’s præsident til at lade WikiLeaks være i fred.
»Jeg opfordrer præsident Obama til at gøre det rigtige. USA må afstå fra dets heksejagt på WikiLeaks,« sagde Assange og opfordrede FBI til at indstille dets efterforskning af organisationen.
Julian Assange talte fra en balkon på Ecuadors ambassade i London, hvor han siden 19. juni har opholdt sig uden for de britiske myndigheders rækkevidde. Assange er internationalt efterlyst af de svenske myndigheder, men han mener, at efterlysningen handler om mere end det.
Assange hævder, at beskyldningerne mod ham er politisk motiverede og insisterede i sin tale på, at USA ønsker ham stillet for retten for at have røbet statshemmeligheder.
»USA må garantere, at vores medarbejdere eller tilhængere ikke vil blive retsforfulgt. Hvis Bradley Manning har gjort, hvad han er beskyldt for, så er han en helt og helt uvurderlig for os alle.«
Den amerikanske soldat Bradley Manning har tilbragt over 800 dage i varetægtsfængsel uden at være blevet stillet for en dommer. Det lovlige maksimum er 120 dage. Mannings brøde er, at han har videregivet en række interne amerikanske dokumenter til WikiLeaks, som har offentliggjort dokumenterne. I USA er Manning sigtet efter en spionageparagraf.
Fra ambassadebalkonen i London benyttede Assange også lejligheden til at hylde folket i Ecuador og særligt landets præsident, Rafael Correa.
»Jeg takker præsident Correa for det mod, han har vist ved først at overveje og siden give mig politisk asyl,« sagde Assange til verdenspressen, der var samlet foran det sydamerikanske lands ambassade i et velhaverkvarter i London.
At den 42-årige whistleblower ikke benyttede fordøren som talerstol, skyldtes, at korridoren ind til ambassaden ikke regnes for at høre under ecuadoriansk suverænitet. Assange ville blive anholdt på stedet, hvis han opholdt sig dér.
Efter en afgørelse i den britiske højesteret er landets myndigheder indstillet på at udlevere ham til Sverige, hvor han er efterlyst for at have krænket to kvinder seksuelt.
»Ligesom WikiLeaks er truet, er også ytringsfriheden det og alle vore samfunds helbred. Vi er nødt til at gribe dette øjeblik til at udtrykke det valg, som den amerikanske regering har,« sagde Assange og uddybede:
»Vil det vende tilbage til og bekræfte de revolutionerende værdier, det var bygget på? Eller vil USA lade det forsvinde i afgrunden og trække os alle ind i en farlig og undertrykkende verden, hvor journalister trues til at holde mund af frygt for forfølgelse, og borgere er tvunget til at hviske i mørket,« sagde Assange.
Til amerikanernes store fortrydelse har WikiLeaks stået bag offentliggørelsen af titusindvis af hemmelige dokumenter om blandt andet krigene i Irak og Afghanistan. WikiLeaks offentliggjorde også en kontroversiel video af et amerikansk angreb i Irak samt en række indberetninger fra USA’s ambassader verden over.
Ritzau

