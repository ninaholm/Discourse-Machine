Demokrater på selvdestruktiv kurs
Topledere i partiet frygter, at den skærpede tone mellem Hillary Clinton og Barack Obama vil rive begge kandidater ned og gavne Republikaneren John McCain.


 PITTSBURGH - Det krævede ikke en særlig følsom antenne at pejle sig frem til den vrede, som ulmede blandt tv-seerne i den lokale bar under Demokraternes tv-debat sidste onsdag aften.
Næsten alle de fremmødte var sorte partiaktivister i Pittsburgh. Få lagde skjul på, at de enten arbejdede som frivillige for Barack Obama eller i hvert fald ville stemme på ham. Og frustrationen over Hillary Clintons fremfærd mod sin rival og de aggressive spørgsmål fra tv-kanalen ABC's to udspørgere, George Stephanopoulos og Charles Gibson, var til at føle på.
"Jeg er målløs. Hvorfor skal vi blive ved med at høre referencer til Obamas præst," sagde en afroamerikansk kvinde, der arbejder på Obamas lokale kontor i Pittsburgh. 
"At præsten Jeremiah Wright en enkelt gang har forbandet Amerika for dets forbrydelser, er noget alle sorte præster gør. Det er noget, mange amerikanere tænker."
En ældre sort kvinde sad og tog noter til debatten: "Jeg er interesseret i, hvad Hillary finder på at sige denne gang," sagde hun. 
"De (Clinton-parret) har jo givet ordre til mord på modstandere (sic!). Hun er skrupuløs. Hun vil ikke lægge fingrene imellem for at vinde."
Clintons fryd
Den sidste tv-debat mellem de to demokratiske præsidentkandidater vil efter alt at dømme blive den mest omtalte og mest kritiserede i denne uendelig lange valgsæson. Når den definitive historie om Demokraternes valgkamp anno 2008 engang skal skrives, kan de kritiske spørgsmål, som haglede ned over den måbende Obama, gå hen og blive kaldt et vendepunkt.
Nej, ikke et vendepunkt i rivaliseringen mellem Clinton og Obama om den endelig pris - kåringen som det Demokratiske Partis præsidentkandidat. Snarere synes tv-debatten at kunne blive højdepunktet i en stadig mere negativt betonet valgkamp, hvor begge kandidater risikerer at skade hinandens chancer over for deres republikanske modstander, John McCain, til november.
Blandt de sorte gæster på værtshuset i Pittsburgh og afro-amerikanske vælgere landet rundt kan forbitrelsen over Clintons tilsyneladende frydefulde medvirken i de to tv-journalisters kritik af Obamas venskab med sin præst og kendskab til en formodet amerikansk terrorist (nu universitetsprofessor i engelsk) let betyde et drastisk frafald i valgdeltagelsen i november, hvis hun bliver Demokraternes præsidentkandidat. En ren katastrofe, fordi sorte er den mest loyale vælgergruppe i partiet. (Clinton blev selv grillet af journalisterne om hendes urigtige gengivelse af en rejse i 1995 til Tuzla, Bosnien, hvilket hun undskyldte).
Demokratiske patrioter
På den anden side kan Obamas fraternisering med en præst, der har lagt skylden for terrorangrebet 11. september på USA's udenrigspolitik, sende Clinton-tilhængere blandt konservative patriotiske Demokrater over i McCains lejr, hvis Obama skal bære partiets fane i november.
"Der er alt for meget ævl og kævl mellem de to Demokrater," siger Tom Gharing, en Demokratisk vælger og industriarbejder i Latrobe, Pennsylvania. 
"Arbejdervælgere er begyndt at vende det døve øre til. Nogle af dem kunne finde på at stemme på McCain."
Indtil tv-debatten hældede Gharing i retning af Clinton. Nu ved han ikke længere.
"Hun er bagefter Obama i antal partidelegerede, så jeg forstår, at hun går til angreb. Men hendes tone er blevet for alt for negativ. Toprådgivere i hendes kampagne forlader den synkende skude. Hun er måske ikke en, vi skal have som præsident, når hun ikke kan genfinde kursen. Obamas synes derimod at følge en støt kurs. Der er ingen slinger i valsen," mener han.
Racistiske røster
På den anden side kan det blive svært for visse arbejdervælgere at stemme på en sort præsidentkandidat.
"Desværre finder man en ret åbenlys racisme blandt ufaglærte arbejdere i en stat som Pennsylvania. Det samme gør sig gældende i Massachusetts. Det tror jeg var en årsag til, at Obama tabte i Massachusetts med så overraskende en stor margin," siger Alan Wolfe, professor i statskundskab og sociologi på Boston College. Han er vokset op i Pennsylvania.
Af og til på talkradio kan man i vestlige Pennsylvania høre disse antisorte vælgere løfte deres røst og advare amerikanerne mod at stemme en sort præsident ind i Det Hvide Hus. En lytter påstod f.eks., at USA's sorte befolkning vil gå amok og løbe ud på gaderne og starte et voldeligt oprør, hvis Obama taber i november. En anden sagde, han emigrerer til Canada, hvis Obama vinder.
Sådan som landet ligger lige, befinder Det Demokratiske Parti sig i et frygteligt dilemma. Eftersom ingen af de to kandidater kan vinde et kvalificeret flertal partidelegerede i de 50 delstater, bliver de superdelegerede tungen på vægtskålen. De skal vurdere, hvem der har størst chance for at slå McCain. 
Hvad er værst? At tabe en god portion stemmer fra moderate og konservative demokrater i en håndfuld midtveststater eller risikere at miste en måske større portion sorte og unge vælgere, der er tændt på Obama? Indtil videre synes de fleste superdelegerede at vurdere, at Obama har størst chance for at slå McCain. Men det synspunkt kan ændre sig efter primærvalgene i Pennsylvania tirsdag og i Indiana og North Carolina den 5. maj.
Partiformand Howard Dean har indtil for nylig givet de superdelegerede indtil den 1. juli at bestemme sig. Men i sidste uge skiftede en tydelig nervøs formand mening og vil gerne have, at de tager stilling nu, sagde han.


