Nobelpris-økonomer til grækerne: Stem nej!
Trojkaen fastholder politikken med nedskæringer over for Grækenland, som man indledte i 2010, og som siden har hindret Grækenland i at skabe vækst og komme ud af krisen, siger fremtrædende økonomer
 Grækere samlet udenfor det græske parlament for at demonstrere for et nej ved søndagens planlagte folkeafstemning i Grækenland om et ja eller et nej til spare- og reformkravene fra landets kreditorer i den såkaldte trojka: EU-Kommissionen, Den Europæiske Centralbank og Den Internationale Valutafond


 »Jeg ville stemme nej,« siger den amerikanske nobelpristager i økonomi, professor ved Princeton University Paul Krugman, i en kommentar til søndagens planlagte folkeafstemning i Grækenland om et ja eller et nej til spare- og reformkravene fra landets kreditorer i den såkaldte trojka: EU-Kommissionen, Den Europæiske Centralbank og Den Internationale Valutafond (IMF).
»Spørger man mig, er det udtryk for monstrøs dumhed fra kreditorregeringer og -institutioner, at man har presset tingene til dette punkt,« siger Krugman.
Han forklarer sit standpunkt i New York Times og får følgeskab af en anden nobelpristager i økonomi, den tidligere vicepræsident for Verdensbanken, professor Joseph Stiglitz, som i The Guardian siger, at ingen af alternativerne ved folkeafstemningen er nemme eller risikofri.
Men hvor et ja til trojkaens krav ifølge Stiglitz vil indebære en »nærmest endeløs depression«, kan et nej i det mindste lægge grækernes skæbne i deres egne hænder: »Jeg ved godt, hvad jeg ville stemme,« skriver Stiglitz og efterlader ingen tvivl om, at det ville være ’nej’.
Krugman og Stiglitz er to blandt en række fremtrædende økonomer, som retter en stærk kritik mod trojkaens udspil til Grækenland.
Læs også: Økonomer: Vi lader som om Grækenland kan betale
Blandt øvrige markante kritikere er en tredje nobelpristager, professor ved Harvard University Amartya Sen, professor Simon Wren-Lewis, Oxford University, og professor James Galbraith, University of Texas, der har fulgt den græske krise på nærmeste hold.
Også de hjemlige økonomiprofessorer Jesper Jespersen og Christen Sørensen er blandt de udtalte kritikere af trojkaens linje.
Meget opsigtsvækkende har den tidligere direktør for IMF, den franske økonom Dominique Strauss-Kahn, netop erkendt, at han og IMF begik fejl, da man i 2011 dikterede Grækenland den første skrappe nedskæringspakke.
»Vi behøver en radikalt anderledes retning for at ændre rammerne for forhandlingerne med Grækenland,« skriver Strauss-Kahn i en tekst, han selv formidlede via twitter i lørdags, parallelt med forhandlingssammenbruddet i eurogruppen.
Den tidligere IMF-direktør anbefaler »en generøs forlængelse af forfaldstidspunktet (for den græske gæld, red.) og en betydelig nominel gældsreduktion fra den offentlige sektor (dvs. IMF og ECB, red.)« og han kalder det »økonomisk og politisk uansvarligt« at insistere på en græsk økonomisk opstramning i den nuværende situation.
Strangulering
Kritikerne fokuserer på, at den hidtidige trojkastrategi kun har forværret de græske problemer. Ifølge Joseph Stiglitz har spare- og reformkravene fra 2011 gjort den økonomiske krise »afgrundsdyb, resulterende i 25 pct. reduktion af landets BNP.«
»Jeg kan ikke komme i tanke om nogen depression nogensinde, der har været så tilsigtet og haft så katastrofale konsekvenser: Grækenlands ungdomsarbejdsløshed er nu f.eks. over 60 pct.,« bemærker Stiglitz.
»Det allermest overraskende er, at Europas ledere end ikke har lært« af forløbet efter 2011, skriver han med henvisning til de nye krav til Alexis Tsipras’ regering, der bl.a. omfatter, at Grækenlands såkaldte primære budgetbalance skal udvise et overskud på 3,5 pct. af BNP i 2018.
»Økonomer verden over har fordømt dette mål som en straffeforanstaltning, fordi det uvægerligt vil resultere i en dybere nedtur, hvis man sigter efter det.«
Jesper Jespersen, professor i samfundsøkonomi ved RUC, forklarer de sandsynlige konsekvenser af dette krav:
»Den såkaldt primære budgetbalance opnås, når indtægter svarer til udgifter, efter at udgifter til rentebetaling er trukket ud af regnskabet. At stille krav om et overskud på balancen på 3,5 pct. i en situation med dyb recession er det samme som at foretage endnu en åreladning af den græske økonomi.«
»Overskudskravet til den offentlige sektor handler om, at investorer vil have deres afdrag og renter, men et sådan overskud kan kun – hvis overhovedet – etableres ved at presse den økonomiske aktivitet yderligere ned via en stram finanspolitik. Men hvis der er noget, der styrtdykker ved en stram finanspolitik, så er det de private investeringer, sådan som det er sket hidtil i Grækenland. Når de private investeringer styrtdykker, skaber det arbejdsløshed, som medfører øgede sociale udgifter og mindskede skatteindtægter – en fortsat nedadgående spiral med faldende BNP og strangulering af økonomien,« siger Jesper Jespersen og påpeger, at »Grækenland allerede nu fører den strammeste finanspolitik i Europa.«
Falder BNP fortsat, vil den græske gæld givetvis vokse til mere end de aktuelle, rekordhøje 180 pct. af BNP og paradoksalt nok gøre det endnu sværere for kreditorerne at få deres tilgodehavender, vurderer den danske økonom.
Det samme siger Simon Wren-Lewis, Oxford University, på økonom-hjemmesiden Mainly Macro:
»Hvis man gør lagkagen mindre, falder sandsynligheden for, at du får den bid af kagen, du har krav på.«
Fejlen i 2010-11
James Galbraith, der har rådgivet den græske regering under krisen, mener, at trojkaen tilbage i 2010-11 gjorde den fundamentale fejl at låne Grækenland en masse penge via sin store hjælpepakke i stedet for at eftergive Grækenland noget af gælden.
»Det er et grundlæggende finansielt princip, at man ikke giver nye lån til én, der er bankerot. Det man gør, konfronteret med insolvens, er at sanere gælden. De IMF-medarbejdere og -bestyrelsesmedlemmer, der dengang forstod dette, blev kørt over. I stedet slog de europæiske ledere sig sammen om en enorm løgn: Illusionen om, at den græske gæld kunne serviceres,« skriver Galbraith i American Prospect.
Han noterer, at man valgte hjælpepakken med nye lån betalt af EU-skatteydere frem for gældssaneringen for at sikre, at især franske og tyske banker kunne få noget af deres tilgodehavende hos den græske regering. Joseph Stiglitz er enig:
»Stort set intet af det enorme beløb, som blev lånt til Grækenland, er reelt endt der. Det er gået til at betale kreditorer i den private sektor, inklusive tyske og franske banker.«
En europæisk tragedie
I den aktuelle konflikt har trojkaen afvist gældseftergivelse og i stedet gjort forlængede tilbagebetalingsfrister for de græske lån betinget af nye spare- og reformtiltag, herunder besparelser på pengene til græske pensionister samt et udvidet momssystem.
I den plan, premierminister Alexis Tsipras forleden forelagde trojkaen, skulle 92 pct. af den tilstræbte budgetforbedring komme via skatteforhøjelser, fordi skatteforhøjelser giver staten nye indtægter og dermed bedre basis for at investere i vækst. IMF har imidlertid krævet, at 80 pct. af budgetforbedringen sikres ved offentlige besparelser og kun 20 pct. ved skattestigning.
Det vil ifølge den græske regering uvægerligt indebære mere nød, større ulighed og flere barrierer for vækst. Og det ville af samme årsag være umuligt for Alexis Tsipras at bære gennem sin regering og det græske parlament.
»Trojkaen har tydeligvis lavet en ’omvendt Corleone’: De gav Tsipras et tilbud, han ikke kan acceptere, og det har de formentlig gjort helt bevidst. Så ultimatummet var reelt en manøvre for at få udskiftet den græske regering. Selv hvis man ikke bryder sig om Syriza, må det være foruroligende for enhver, der tror på europæiske idealer,« skriver Paul Krugman i New York Times.
»Dette er ikke en græsk tragedie. Det er en europæisk tragedie,« tilføjer Jesper Jespersen.
Læs også: Den græske nedsmeltning tager fart

