Støtte til Lissabontraktaten falder i Irland



 Den irske regerings kampagne for et ja ved folkeafstemningen om Lissabontraktaten i Irland den 12 juni bider ikke på vælgerne.
En meningsmåling i avisen Sunday Business Post viser, at 35 procent af vælgerne vil stemme ja til traktaten. Det er et fald på ja-siden på otte procent i forhold til en tilsvarende måling for to måneder siden.
31 procent af vælgerne siger, at de vil stemme nej, og det er syv procentpoint flere end ved forrige måling.
Irland er det eneste EU-land, hvor vælgerne skal til folkeafstemning om traktaten.
Dick Roche, Irlands minister for europæiske anliggender, finder målingen "skuffende, men ikke helt overraskende".
"Det er stadig tidligt i kampagnen," siger han.
David Cochrane, kampagnechef for gruppen Libertas, der kæmper imod traktaten, mener, at årsagen til den øgede modstand blandt andet skal findes i, at nej-siden diskuterer kendsgerninger i traktaten, mens ja-siden efter hans mening mere taler om, hvor meget EU har gjort for Irland. 

