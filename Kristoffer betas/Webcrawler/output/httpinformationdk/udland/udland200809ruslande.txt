Rusland: EU har truffet en ansvarlig beslutning
Det russiske udenrigsministerium beklager, at EU's ledere har udskudt forhandlinger om ny partnerskabsaftale, men er tilfredse med at slippe for sanktioner
En pansret mandsskabsvogn med russiske soldater kørte i går igennem landsbyen Tirdnisi nær Gori i Geogien. Ruslands præsident Medvedev roste i går EU-landene for ikke at have vedtaget sanktioner mod Rusland.


 Den russiske præsident, Dmitrij Medvedev, roste i går EU-landene for ikke at have vedtaget sanktioner over for Rusland på mandagens møde om Ruslands invasion i Georgien.
Præsidenten kaldte dog samtidig resultatet af mødet flertydigt, fordi EU efter hans opfattelse stadig ikke har forstået baggrunden for Ruslands militære aktion i Georgien i begyndelsen af august.
"Det er trist, men ikke fatalt, for ting ændrer sig her i verden, sagde Medvedev."
Han hæftede sig dog først og fremmest ved, at der ikke var enighed om sanktioner mod Rusland blandt de 27 EU-lande.
Samtidig kaldte russiske diplomater EU's tilgang for ansvarlig og tolker beslutningen i retning af, at EU valgte vejen mod partnerskab, skriver det tyske nyhedsbureau dpa.
"Det vigtigste er, at flertallet af EU-landene valgte en ansvarlig fremgangsmåde og bekræftede deres kurs hen imod et nyt partnerskab med Rusland," lød det i en udtalelse fra det russisle udenrigsministerium i Moskva. Dermed nedtoner russerne betydningen af, at EU samtidig med udelukkelsen af sanktioner, valgte at udskyde forhandlingerne om en ny partnerskabsaftale med Rusland, der er en af EU's største handelspartnere og ikke mindst er en stor leverandør af energi.
Større skepsis
Der blev første gang indgået en partnerskabsaftale mellem EU og Rusland i 1997, men den udløb i 2007, og derfor skulle der midt i denne måned have været forhandlinger om en ny aftale.
Men det sker altså ikke. Og det kan være uheldigt, mener lektor i statskundskab ved Syddansk Universitet Jens-Jørgen Jensen. "Hvis de kanaler for dialog, der er blevet skabt med partnerskabsaftalen, tørrer ud, kan det betyde mere skepsis mellem EU og Rusland," siger Jens-Jørgen Jensen.
I hans øjne har de vigtigste resultater af partnerskabsaftalen været oprettelsen af formelle fora og afholdelsen af regelmæssige møder, som har skabt mulighed for at løse praktiske problemer. For eksempel inden for handel.
"Det er på handelsområdet og energiområdet, at partnerskabsaftalen har vist de største resultater," siger Jens-Jørgen Jensen.

 De bliver indgået mellem Rusland og de enkelte lande.
 - Men i de fora, som partnerskabsaftalen har haft, har man kunnet diskutere praktiske problemer. Hvordan man for eksempel løser forskellige standarder for fødevarer eller problemer med fragttrafik fra EU-lande ind i Rusland. Partnerskabsaftalen har gjort, at den slags problemer har kunnet løses hurtigere end ellers, siger Jens-Jørgen Jensen og tilføjer, at Danmarks bekymringer om russiske tankskibe uden dobbelt skrog, som sejler tæt på Danmark, også har været bragt op inden for partnerskabets rammer.
 Han frygter nu blandt andet, at også de embedsmandskomitéer, der er blevet etableret, nu måske ikke vil leve videre.
 Ruslands ambassadør i Bruxelles, Vladimir Tjisjov, tager dog ikke udskydelsen særligt tungt. Tjisjov siger uanfægtet til nyhedsbureauet Itar-Tass, at det næste forhandlingsmøde allerede kan finde sted den 16. september.
