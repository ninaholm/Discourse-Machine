Bagsiden: Vaseline beskyldes for racisme i Indien
I en service på Facebook tilbyder kosmetikfirmaet Vaseline sine fans, at de kan blege deres profilbilleder. 'Racisme,' mener brugere. Vaseline kalder det 'kulturelt relevant'
Vaseline tjener penge på den racisme, der er i det indiske samfund, lyder kritikken af kosmetikfirmaets seneste reklame-fremstød, en Facebook-applikation, der tilbyder brugere   at blege deres profilbilleder.


 Har du alligevel givet den for meget gas på stranden, kan du nu afblege dig selv igen. På Facebook.
Cremegiganten Vaseline tilbyder nemlig en applikation, hvor man kan få en lysere hudfarve på sine billeder. Tryk blot »Lighten my Skin«, og dit ansigt vil nu fremstå moderigtig hvidt, tilbyder Vaseline. Men det er faldet mange i Indien for brystet. Servicen er nemlig del af Vaselines reklame for en hudblegecreme, som det engelsk-hollandske firma lancerer i Indien.
Det er »racistisk«, skriver en bruger af det sociale medie. »Forestil jer den ballade, der var blevet, hvis det her var sket i et vestligt land.«
En anden mener, at Vaseline straks skal lukke applikationen:
»De udnytter og skaber profit ud af den bias, der desværre eksisterer i det indiske samfund«.
Boomende marked
Inden for de seneste fem år har omkring 240 lignende hudblegecremer fundet vej til de indiske hylder. I alt vurderes det, at en inder, der ønsker en mere bleg hud, har mere end 2.800 forskellige mærker at vælge imellem. Derfor forsvarer Vaseline også sin Facebook-reklame med henvisning til cremernes popularitet.
»Ligesom selvbrunere i Nordamerika og Europa er hudblegecremer kulturelt relevante i Indien,« hedder det i en udtalelse fra firmaet.
Vrøvl
Kunnath Santhosh, en forretningsmand fra Bangalore, som har startet sin egen Facebook-side i protest mod hudeblegecremen, mener, at den indiske regering skal rette henvendelse til Vaseline. Det er noget vrøvl at sammenligne med selvbrunere og solarier, mener han.
»Ikke-brun hud er jo ikke grundlag for diskrimination i USA og Europa. Der er det et livsstilsvalg. I USA finder man jo ikke nogen, der leder specifikt efter en brud, der er solbrændt, gør man?,« spørger han med reference til de mange kontaktannoncer i Indien, der udpensler, at bruden skal være 'lys'.
Han har haft effekten af diverse hudblege-reklamer helt inde på livet.
»Min søn så en reklame for en af cremerne med den populære bollywood-stjerne Shahrukh Khan og fortalte mig, at han ville være lysere, og at han mente, at han var grim,« fortæller Kunnath Santhosh.

