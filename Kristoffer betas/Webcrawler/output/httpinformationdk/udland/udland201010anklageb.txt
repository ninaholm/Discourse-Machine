Anklage: Briter torterede fanger taget under dansk-britisk operation
Tre brødre blev taget til fange efter dansk-britisk operation i Irak. De tre anklager nu britiske soldater for omfattende mishandling under næsten halvandet års fængsling uden dom. En dansk sprogofficer fulgte de anholdte irakere til briternes base, og ifølge anklagen overværede danskeren dele af mishandlingen
En britisk soldat fra den 7. panserbrigade  slæber afsted med en irakisk fange med bind for øre og øjen i Basra i det sydlige Irak, hvor danske og britiske styrker arbejdede sammen om bla. tilfangetagelse af irakere. Personerne på billedet har ikke nogen forbindelse med de omtalte i artiklen.


 En dansk-britisk operation i juni 2006 nord for den sydirakiske by Basra forløb efter planen: Tre brødre, der mentes at være terrorister, lå og sov i samme hus, da de blev vækket af larm og lyset fra soldaternes lasersigte. De gjorde ingen modstand.
Som det var normal praksis på dansk-britiske operationer i Irak, stod briterne for anholdelserne. Ifølge senere vidneudsagn fra de tre mænd spurgte en kvindelig soldat, der talte gebrokkent arabisk, om deres navne og alder, og de blev placeret op ad en mur og fik maske for øjne og ører, så de mistede orienteringen.
Under transporten i først båd og siden helikopter hævder de at være blevet slået, sparket og slæbt langs den stenede jord. På den britiske base Basra Airbase blev de udsat for yderligere vold og placeret med krydsede ben i stresspositioner i den bagende hede. Stadig berøvet både syns- og høresans blev de beordret til at holde armene ud strakt foran sig, og ændrede de position på grund af udmattelse, kastede soldaterne sten på dem eller bankede dem med knipler.
Tidligt om morgenen blev de tre brødre ifølge eget udsagn afhørt enkeltvis og forsøgt truet til tilståelse. Men ingen af dem tilstod.
Fredag fremlægger advokatgruppen Public Interest Lawyers et omfattende sagskompleks på 142 individuelle vidneudsagn fra forhenværende irakiske fanger i britisk varetægt ved domstolen High Court i London. Kravet er en offentlig undersøgelse af britisk fangemishandling i Irak.
Anklagerne indeholder ifølge The Guardian 11 tilfælde af tortur ved elektrisk stød, 39 eksempler på tvungen nøgenhed, 122 sager om høreberøvelse, 131 om synsberøvelse ved hjælp af masker, 59 sager om brug af stofhætter, 52 eksempler på søvnberøvelse samt 18 anklager om brug af pornografiske dvd'er til at holde fangerne vågne.
Overgrebene skal være sket på bl.a. Shaibah Log Base og Basra Airbase i det sydøstlige Irak. To baser, hvor de danske soldater holdt til i henholdsvis 2006 og 2007, og hvor fangerne fra de fælles dansk-britiske operationer ifølge de lækkede militærlogs oftest ender.
Det ser da også ud til, at den danske Irak-styrke har visse aktier i sagen om britisk fangemishandling.
Ordren lød: Klæd dem af
I løbet af 2006 og 2007 var danske soldater ifølge de lækkede militærlogs fra Wikileaks med til at tage mindst 48 fanger, der ifølge Informations kilder, blev overladt i britisk varetægt. Og ved at krydstjekke oplysninger fra de lækkede logs med de enkelte vidneudsagn, der fredag bliver fremlagt i London, har Information kunnet fastslå, at de tre brødre, som blev taget til fange under den dansk-britiske operation i juni 2006, er blandt de irakere, som nu anklager den britiske stat for tortur.
Anklagerne om mishandling stemmer i de tre konkrete sager overens med afhøringsmanualer fra den britiske hær, som tidligere er blevet lækket til The Guardian:
»Klæd dem nøgne,« står der i en Power Point-manual fra september 2005. »Lad dem forblive nøgne, hvis de ikke adlyder ordrer«.
Ydmygelser ved fotografering af fanger, der er blevet tvunget nøgne er en del af anklagerne i sagen med de tre brødre. Senere manualer beskriver forhørsteknikker som syns- høre og søvnberøvelse, desorientering, intimidering og forskellige ydmygelser. Teknikker, som britiske soldater angiveligt er blevet undervist i, og som de tre brødre ifølge eget udsagn også blev udsat for.
»Der er mange forhold, der støtter fangernes forklaringer. Vi har 140 klienter med meget ens beskrivelser af overgreb, og anklagerne stemmer helt overens med, hvad soldaterne er blevet trænet til,« siger Sam Jacobs, der arbejder med sagerne for Public Interest Lawyers.
Både de lækkede manualer og beviser, der kom frem i en retssag mod britiske soldater, der stod bag drabet på den irakiske hotelreceptionist Baha Mousa, bekræfter ifølge Sam Jacobs systematikken. Baha Mousa døde i 2003 som fange i britisk varetægt med spor efter 93 tilfælde af vold på sin krop:
»Under den sag blev det klart, hvilken træning og hvilke regler som soldaterne var underlagt i Irak. De blev trænet i ulovlige teknikker,« forklarer han. »Hvor systematisk overgrebene rent faktisk var, er noget vi håber den offentlige undersøgelse kan klarlægge«.
Hvad vidste danskerne?
Hvad, danske soldater vidste om de britiske soldaters håndtering af fanger, er stadig uvist. Ifølge Informations kilder blandt de udsendte soldater, holdt den danske styrke sig generelt væk fra fangefaciliteterne på de dansk-britiske baser.
»Vi ved ikke med sikkerhed, hvad danske soldater vidste om overgrebene. Men vi ved, at det var helt standardpraksis, når fangerne blev leveret til f.eks. fangefaciliteten på Basra Air Station, at de blev placeret uden for i stresspositioner knælende på den stenede jord med hætte over hovedet, så de hverken kunne se eller høre,« siger Sam Jacobs.
»Fangerne blev placeret midt i solen i et åbent område, så jeg mener, man kan sætte stort spørgsmålstegn ved, om danskerne kan have været helt uvidende om, hvad der foregik.«
Ingen af de soldater, som Information har talt med, kan imidlertid huske at have set den slags fangemishandling på de dansk-britiske baser, selv om mishandlingen altså delvist skulle have fundet sted udenfor.
Genkendte dansk tolk
Politiken kunne lørdag fortælle, at en forhenværende irakisk fange hævder at være blevet mishandlet i britisk varetægt under overværelse af en dansk militærtolk. Det fremgår af mandens sagsakter, som avisen har fået fra Public Interest Lawyers. Historien fik omgående Forsvarets Auditørkorps til at undersøge den danske militærtolks rolle i sagen.
Hvad, der imidlertid ikke kom frem, er, at manden er en af de tre brødre, som blev taget til fange under den dansk-britiske operation i juni 2006.
Under afhøringen genkendte han militærtolken på den danske uniform.
Da han ikke ville tilstå, blev han hevet ud af teltet, hvor han blev afhørt. Her blev hans hoved banket ind i en betonblok, og han blev slået og sparket i omkring 30 minutter. Under torturen gled hans maske ned, og han så igen den danske militærtolk, som stod og kiggede på. Han mistede bevidstheden kort efter. Også en af hans brødre fortæller om en militærtolk, der var til stede under afhøringen. Han kan se, at tolken ikke er brite på uniformen og genkender militærtolken som den person, der talte arabisk og tog hans navn under anholdelsen.
Oplysningerne om den danske militærtolks tilstedeværelse stemmer overens med, at kilder blandt de danske soldater siger til Information, at en dansk sprogofficer efter den dansk-britiske anholdelsesoperation, tog med briterne og de tre fanger til den britiske base, hvor afhøringen foregik.
Information er bekendt med sprogofficerens identitet, men vedkommende ønsker ikke at udtale sig, da sprogofficeren allerede er involveret i auditørundersøgelsen af sagen. Om sprogofficeren har indberettet den angivelige mishandling til det danske forsvar er derfor fortsat uklart.
Urinerede på fange
Efter de indledende afhøringer blev de tre tilfangetagne brødre kørt til Shaibah Log Base i tre forskellige biler.
En af brødrene beskriver turen som »et helvede«. Soldaterne udsatte ham ifølge ham selv for grov vold og urinerede ud over ham, mens han lå i bunden af jeepen med maske for ansigtet, så han hverken kunne se eller høre.
En anden af fangerne fortæller, at han blev sparket ud af jeepen med hænderne bundet. Begge hans fortænder knækkede, da han ramte asfalten.
Overgrebene fortsatte i varierende grad i omkring halvandet år i forskellige britiske fangefaciliteter, og ifølge Public Interest Lawyers foreligger der billeddokumentation af blandt andet ar og knækkede tænder.
Hærens Operative Kommando udsendte efter operationen en pressemeddelelse, hvor det fremgår, at de tre fanger blev anholdt efter »sikre indikationer på kriminelle aktiviteter«. Men der blev aldrig ført nogen sag imod dem, og den lange fængsling blev begrundet med, at de udgjorde »en sikkerhedsrisiko«.
I efteråret 2007 var sikkerhedsrisikoen åbenbart drevet over. De tre brødre blev løsladt uden nærmere begrundelse. Den ene af dem en uge før helligdagen Eid:
»Jeg blev spurgt om de samme spørgsmål som før. Det føltes som om, de prøvede at finde en måde at løslade mig på. En britisk officer undskyldte over for mig. Jeg nægtede at acceptere hans undskyldning og fortalte ham, at fængslingen har ødelagt hele mit liv,« forklarer han i vidneudsagnet.
Oplysningerne i artiklen bygger på tre vidneudsagn, der er en del af den britiske retssag, som starter på fredag samt på lækkede militærlogs fra Wikileaks. De tre fanger og den danske sprogofficers identitet er Information bekendt. 


