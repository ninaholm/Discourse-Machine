Pakistan under anklage
Var gerningsmændene i Mumbai lovløse terrorister - eller en gruppe med magtfulde venner i det pakistanske efterretningsvæsen?


 Hvem stod bag terrorangrebene i Mumbai? Ifølge de indiske myndigheder samler hovedmistanken sig om gruppen Lashkar-e-Toiba, der er den største og voldeligste af de islamistiske grupper, som kæmper mod Indien for Kashmirs løsrivelse. Gruppen har i gennem årene opbygget tætte forbindelser til al-Qaeda og ISI, den pakistanske efterretningstjeneste. 
Det er Lashkars mange bombeattentater og skudangreb mod Indien såvel som Kashmir, der har ført de to atommagter Pakistan og Indien mod randen af deres værste konflikt i flere år. Forbindelsen til ISI, der ofte betegnes som en stat i staten i Pakistan, kan meget vel få de anstrengte relationer mellem Indien og Pakistan til igen at nå et faretruende niveau - især hvis der kommer dokumentation for, at ISI var involveret i angrebet. 
Delhi har gentagne gange beskyldt Islamabad for aktivt at bistå gruppens angreb og har truet med gengældelse. Pakistanerne afviser anklagen og påpeger, at organisationen er forbudt i landet. Dette argument til Pakistans forsvar er dog tvivlsomt, påpeger analytikere. Det er ganske vist korrekt, at gruppen officielt blev forbudt af Pervez Musharraf som et resultat af amerikansk pres i 2002 efter en række bombeattentater i Delhi. 
Men Lashkar fortsatte blot under det nye navn Jama'at-ud-Da'wah. Det ser endvidere ud til, at selv landets militærregime har meget lidt kontrol over klientorganisationen ISI og de fundamentalister, som endnu fastholder en vis tilstedeværelse i de væbnede styrkers hierarki, hvortil kommer, at den nuværende civile regering står langt ringere rustet til at dæmme op for de militante grupper, som den pakistanske stat en gang havde sin store andel i at fremelske. 
Lashkar og lignende grupper finansieres og hverver rekrutter fra Kashmir såvel som fra brede lag i det pakistanske samfund. Et af dens mere berygtede medlemmer var Rashid Rauf, som var eftersøgt af britisk politi i forbindelse med et komplot om at sprænge transatlantiske passagerfly i luften, og som for nylig blev meldt dræbt under er luftangreb i Nordwaziristan. Nogle af de midler, som blev doneret af vestlige indsamlere og - ironisk nok - også af Indien efter jordskælvet for tre år siden, er angiveligt blevet kanaliseret videre til Lashkar. Gruppen modtager ifølge pakistanske og vestlige analytikere også anselige summer fra ISI. Lashkar plejer tætte forbindelser til al-Qaeda og andre jihad-organisationer. Nogle af dens krigere blev dræbt i en al-Qaeda-lejr, da præsident Clinton gav ordre til et missilangreb imod Osama bin Laden efter al-Qaedas bombning af den amerikanske ambassade i Kenyas hovedstad. Og organisationens lejr i Muridke ved Lahore blev brugt som skjulested af to højtstående al-Qaeda-medlemmer, Ramzi Yousef og Mir Aimal Kansi. 
Kræver sharialov indført
Selv om organisationens ultimative mål er at drive de indiske styrker ud af Kashmir, blev den oprindeligt grundlagt i Afghanistans Kunar-provins i 1991 af Hafiz Muhammad Saeed med det mål at bekæmpe den daværende marxistiske regering i Kabul. Den har da også sendt flere af sine helligkrigere af sted for at kæmpe side om side med Taleban i Afghanistan. Til gengæld er pakistanske såvel som arabiske og tjetjenske krigere blandt de Lashkar-styrker, som i Kashmir er blevet sat ind mod indiske styrker. 
Hafiz Muhammad Saeed er fortsat åndelig leder for gruppen, der har Maulana Abdul Wahid Kashmir som sin militære chef. Gruppen kæmper for at tilintetgøre Indien og Israel og har også som erklæret formål at skabe et islamisk styre overalt på kloden, hvor der på et eller andet tidspunkt i historien måtte have været en betydelig muslimsk befolkning, hvilket også omfatter Spanien og dele af Rusland og Kina. 
Lashkar kræver desuden indførelse af sharialoven og den universelle muslimske 'ummah' i de muslimske immigrantsamfund i Vesten, herunder Storbritannien. 
Det er imidlertid Kashmir og Indien, som har været skueplads for de fleste af gruppens aktiviteter, om end flere af dens operationer i selve Indien er gennemført i samarbejde med 'hjemmedyrkede' islamistiske grupper som Indisk Mujaheddin. Gruppens synderegister er langt. Den anklages for at stå bag massedrab på sikher og hinduer i Kashmir, for bombeattentatet mod et marked i Delhi, som dræbte 60 mennesker, for 90 menneskers død ved bombeeksplosioner i hindupilgrimbyen Benares, for yderligere 211 drab på passagerer på tog i Mumbai og for angrebet på parlamentet i Delhi i 2001, som samme år førte Indien og Pakistan på randen af krig. 
© The Independent og InformationOversat af Niels Ivar Larsen

