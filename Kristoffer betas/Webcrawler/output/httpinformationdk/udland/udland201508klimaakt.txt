Klimaaktivister konfronterer kulindustrien
1.000 europæiske aktivister vil i weekenden blokere driften af en af Tysklands gigantiske brunkulsminer i frustration over den manglende politiske handling mod klimatruslen
Det er her, i RWE’s åbne kulmine Garzweiler nær Köln, at klimaaktivister fra en række lande vil trænge ind i og blokere de enorme gravemaskiner.


 Aktiekursen tog et nydeligt spring opad, og koncernledelsen åndede lettet op, da den tyske regering den 2. juli meddelte, at den store energi- og minekoncern RWE ligesom andre energiselskaber slipper for den afgift på kulkraftværker, som ellers var bebudet af den tyske vicekansler, SPD’s økonomiminister Sigmar Gabriel.
Afgiften var en del af vicekanslerens opskrift på at sikre Tysklands klimamål på 40 pct. CO2-reduktion i 2020, men en heftig lobbyindsats fra bl.a. RWE, der er landet største producent af el baseret på brunkul, fik Gabriel og kansler Angela Merkel til at bøje af. Ifølge RWE ville Gabriels forslag have kostet mindst 30.000 arbejdspladser i brunkulsindustrien og betydet lukning af to af RWE’s store kulminer foruden lukning af 40 pct. af alle Tysklands fossile kraftværker.
Meddelelsen fra den tyske regering i begyndelsen af juli var, at afgiften droppes, og at man i stedet vil nå CO2-målet ved at gennemføre energieffektiviseringer samt placere en række af de ældre tyske kulkraftværker i en reserveposition – mod en kompensation til elselskaberne på 1,7 mia. kr. – med lukning af disse værker i 2021 som mål.
En vred tysk miljøminister og partifælle til Sigmar Gabriel, Barbara Hendricks, kaldte i avisen Die Welt regeringstoppens model en dyr løsning og betegnede energiselskabernes lobbyisme og modstand som en »afvisning af fremtiden.«
»En passende måde« at nå klimamålet, lød til gengæld kommentaren fra en tilfreds RWE-talskvinde, Stephanie Schunck, med henvisning til, at RWE’s tre store brunkulsminer nu vil kunne forblive i drift.
Med mindre nogen forhindrer det.
Hertil og ikke længere
På lørdag vil efter planen 1.000 klimaaktivister fra en række lande trænge ind i RWE’s åbne kulmine Garzweiler nær Köln og blokere de enorme gravemaskiner, der æder sig ind i kullagene med en hastighed af op til 240.000 kubikmeter pr. dag for den største af maskinerne.
’Ende Gelände!’ – ’Hertil og ikke længere’ – lyder mottoet for aktionen, der er planlagt med opbakning fra 40 tyske og internationale miljø- og klimaorganisationer, borgergrupper, politiske grupperinger m.fl. Blandt dem er også det globale klimanetværk 350.org, der står i spidsen for den internationale kampagne for afvikling af aktieinvesteringer i den fossile energiindustri.
»Det gør mig så glad at se mennesker trække en streg i kulfelterne og stoppe de største kulgravemaskiner på planeten. Vi drives ikke af ideologi, men af fysik: Det er simpelthen ikke muligt at afbrænde al dette brunkul og samtidig holde klimaet intakt,« siger Bill McKibben, den amerikanske klimaaktivist og -forfatter, der har grundlagt 350.org.
McKibben kalder aktivisterne ved Garzweiler-minen for »livreddere for en truet planet« med henvisning til, at op til 80 pct. af de kendte fossile energireserver ifølge FN’s klimapanel, IPCC, skal forblive i undergrunden, hvis der skal være en rimelig chance for at holde den globale temperaturstigning under den FN-vedtagne smertegrænse på to grader.
Gigantiske maskiner
RWE’s Garzweiler-mine er et gigantisk åbent brud, der p.t. strækker sig over 31 kvadratkilometer – mere end fire tusind gange Parkens areal – oven på et kulfelt på 114 kvadratkilometer. Næsten 1.600 mand er beskæftiget i minen, der har syv gravemaskiner til rådighed – den største med en længde på 210 meter, en højde på 96 meter samt en diameter på godt 21 meter for selve det skovlhjul, der skræller landskabet og kullagene væk i retning mod vest.
P.t. brydes der årligt 35-40 millioner ton kul, som går til RWE’s kraftværker, hvor det bliver til el og CO2. Energiselskabet planlægger at udvide minen markant mod vest – bl.a. på bekostning af flere eksisterende landsbyer – for at udvinde de i alt 1,3 milliarder ton brunkul, der stadig ligger under overfladen og er nok til at holde minen i drift frem til 2045. Hvis det hele graves op og brændes af i kraftværker, vil det ifølge klima- og energimedarbejder Tarjei Haaland, Greenpeace, give anledning til en samlet CO2-udledning på omkring to milliarder ton CO2. Det svarer til ca. 50 gange Danmarks årlige udledning.
Dertil kommer andre miljømæssige omkostninger.
»Grundvandet vil være påvirket i hundreder af år, og beboede områder bliver ødelagt,« skriver den tyske naturfredningsforening, BUND, i et notat om Garzweiler-minen og den af RWE-planlagte udvidelse.
»Midt i det 21. århundrede vil omkring 45.000 mennesker være blevet forflyttet, hvis energiselskabets nuværende planer realiseres.«
Blokaden
Står det til de tyske og internationale aktivister, kommer det ikke dertil. I øjeblikket ligger de ca. 1.000 aktivister i klimalejr tæt på minen med en ’sommerskole’ om klimapolitik og alternativer til vækstøkonomien. I morgen, fredag, ventes busser med flere aktivister fra Tyskland og andre europæiske lande at ankomme, og man vil begynde at træne til den civile ulydighedsaktion. Lørdag ventes blokaden indledt.
Ifølge talsmand for Ende Gelände, Martin Weis, har arrangørerne forberedt sig gennem måneder, og det er et centralt princip for den civile ulydighedsaktion, at ingen må bringes i fare og ingen maskiner ødelægges. En del af aktivisterne vil udgøre en fredelig demonstration mod kulminedriften, mens andre vil trænge ind i selve det åbne brud og søge at blokere de enorme gravemaskiners arbejde.
»Dette er en ikkevoldelig aktion. Vi ønsker ikke nogen eskalation, men vi stopper heller ikke ved hegnet,« siger Martin Weis til Information.
»Det er et meget stort og åbent område, som det ville kræve massive politistyrker at holde isoleret, så vi er fortrøstningsfulde i forhold til at kunne komme ind.«
På Ende Geländes hjemmeside anerkender arrangørerne, at aktionen er ulovlig.
»Vi er fast overbeviste om, at dette er en nødvendig og legitim aktion, konfronteret med de alvorlige klimaændringer og vore såkaldte lederes rystende passivitet,« hedder det.
»Vi er dødtrætte af passivt at være vidner til, hvordan levevilkårene for millioner ødelægges, og hvordan den allerede massive sociale ulighed vil forstærkes som følge af klimaændringerne.«
Blandt de ca. 40 civilsamfundsorganisationer, der bakker op om aktionen, er naturfredningsforeningen BUND og Oxfam Tyskland. Fra Danmark deltager omkring 25 aktivister ifølge Informations oplysninger.
Den canadiske klimaaktivist og -forfatter Naomi Klein siger i en støtteerklæring, at Tysklands overordnede beslutning om at omstille energisystemet fra sort til grøn energi i sig selv er en model for resten af verden.
»Men så længe Tysklands politiske ledere insisterer på at bruge massivt maskineri på at flå jorden op og give anledning til kontinentets største enkeltkilde til CO2-udledning, vil denne omstilling være sørgeligt ufuldstændig,« skriver Naomi Klein og kalder klimalejren ved Garzweiler-minen »det vigtigste sted at være i august«.
I foråret deltog 6.000 mennesker i en symbolsk menneskekæde langs en del af Garzweiler-minens periferi. Omtrent samtidig deltog ifølge tyske medier 15.000 medarbejdere fra den tyske mineindustri i en demonstration i Berlin for fortsat kulkraft, kulminedrift og de dertil knyttede arbejdspladser.

