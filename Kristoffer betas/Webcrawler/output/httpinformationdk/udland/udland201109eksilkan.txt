I eksil kan diktatorer let forpurre det nye styre
Hvis Muammar Gaddafi går i landflygtighed  i en nabostat som Niger, vil han sikkert blive  en torn i øjet på det nye libyske styre og muligvis en fremtidig militær trussel. Derfor  vil de nye magthavere i Libyen for alt i verden fange ham  levende eller død
De libyske oprørsstyrker er meget opsatte på at få fat i Muammar Gaddafi, der formodes stadig at befinde sig i Libyen. Og det gør de klogt i, for historien viser, at diktatorer i eksil fortsat kan have både ressourcer og indflydelse til at gøre livet besværligt for et nyt styre.


 Det er ikke svært at forstå, hvorfor de libyske oprørs-myndigheder har omringet de sidste to formodede Gaddafi-bastioner i Libyen byerne Bani Walid og Sirte.
Den forsmåede libyske diktator skal for alt i verden fanges, inden han kan flygte med sine to krigersønner Saif og Muassim over på den anden side af grænsen til Niger, hvor krigere fra Tuareg-stammen kunne give ham asyl og ressourcer til at starte en væbnet kamp mod Libyens nye magthavere.
Fra en base i det nordlige Niger vil Gaddafi ikke alene være en torn i øjet på et nyt demokratisk Libyen; han vil ydermere kunne mobilisere kræfter i andre afrikanske lande, der stadig anser ham for at være en antiimperialistisk helt og indtil videre har afvist at anerkende det nationale overgangsråd som Libyens legitime repræsentant.
Napoleons comeback
Historien vrimler med eksempler på afsatte diktatorer, som er blevet tvunget i eksil og straks gået i gang med at planlægge et come-back eller som et minimum har prøvet at forpurre det nye regimes chance for at overleve. Kejser Napoleon blev af de allierede magter i Europa frataget sin trone i 1814 og sendt i eksil på Middelhavsøen Elba. Mindre end et år senere landede han i det sydlige Frankrig, hvor et regiment der skulle have taget ham til fange i stedet bragte Bonaparte i triumf til Paris og afsatte den nylig indsatte konge. Efter nederlaget ved Waterloo blev Napoleon sendt i eksil på den fjerntliggende Atlanterhavs-ø Skt. Helena.
I post-koloniale Afrika er listen lang over diktatorer, som fra deres eksil har prøvet at genvinde magten, mange af dem endog med hjælp fra Muammar Gaddafi.
Ugandas brutale militære diktator Idi Amin (1971-79) der skal have været ansvar-lig for massemord på fjendtligt indstillede etniske grupper søgte i 1979 tilflugt i Libyen og slog sig senere ned i eksil i Saudi-arabien.
Allerede et år senere, i 1980, prøvede Amin at krydse ind i Uganda fra nabostaten Congo, men inden kupplanen kunne føres ud i livet, blev han arresteret af den congolesiske præsident Mobutu og sendt retur til Saudi-arabien.
Parallellen til Libyen er interessant, fordi Amin søgte støtte fra loyale officerer og soldater tilhørende en nubisk befolkningsgruppe, der lever med en fod i det nordlige Uganda og en anden fod i sydlige Sudan. Disse til dels fremmede nubier havde op-rindeligt været med i den koalition, der bragte Amin til magten ved et militærkup.
Gaddafis Tuareg-krigere
Tilsvarende har dele af nomadefolket Tuareg i Sahel-regionen, især dem bosat i det sydlige Libyen og nordlige Niger, tjent som Gaddafis lejesoldater i Tchad, Sudan og endda Libanon.
Under det sidste halve års oprør kunne den libyske diktator regne med støtte fra bl.a. nigerske Tuareg-krigere, der traditionelt har været en undertrykt minoritet i Sahel-landene, herunder i Libyen. Gaddafi har støttet Tuareg-folkets kamp for politiske og økonomiske rettigheder i Niger og Mali, mens han er blevet beskyldt for diskrimination mod Tuareg i Libyen.
Ifølge Farouk Chothia fra BBC's Afrika-afdeling har den nigerske Tuareg-oprørs-leder, Rhissa ag Boula, i de sidste par måneder kæmpet på Gaddafis side med flere tusinde Tuareg-krigere og er nu vendt tilbage til nordlige Niger. Som en betydelig politisk magtfaktor i landet, vil ag Boula utvivlsomt kunne give ly til den landflygtige libysk leder.
Selv en international arrestordre mod Gaddafi og hans to sønner vil ikke nødvendigvis hindre dem i at finde eksil i et naboland og med deres medbragte nationale rigdomme i form af guld og fremmedvaluta fra den libyske nationalbank planlægge et oprør mod det nye styre i Tripoli.
Afrikansk solidaritet
Niger har underskrevet Rom-traktaten og er derfor formelt forpligtet til at udlevere de tre Gaddafier til den internationale straffedom-stol i Haag. Muligvis vil Frankrig hvem Niger er stærkt økonomisk afhængig af som tidligere koloni kunne lægge et uophørligt pres på centralregeringen.
Men tør de nigerske myndigheder sætte sig op mod Tuareg-krigsherren ag Boula og risikere en ny borgerkrig i landet?
Gaddafi-mændene kan vælge at slå sig ned i Burkina Faso, der ifølge BBC's korre-spondent har tilbudt dem eksil. Selv Nigeria og Syd- afrika står på listen over mulige asyllande, skønt de ville være formelt forpligtede til at udlevere dem til Haag.
I de sidste 15-20 år har Gaddafi været den Afrikanske Unions største finansielle bidragsyder; han er endog meget populær blandt mange afrikanske regeringschefer og statsoverhoveder for sin antikoloniale og antiimperialistiske politik og retorik. Nelson Mandela har rosende tituleret Gaddafi som »bror-leder«.
»Mange af de siddende statsoverhoveder i Afrika har været ledere i deres landes frihedskamp mod koloniherrerne, og for dem er indbyrdes solidaritet en del af den frigørelsesmytologi, som legitimerer deres styrer,« siger forfatteren Peter Godwin fra Zimbabwe.
Protegé Charles Taylor
Den notoriske liberianske leder Charles Taylor der i dag er stillet for en særdom-stol i Haag er endnu et eksempel på den udfordring, de nye libyske myndigheder står overfor. Taylor gik i eksil i Nigeria i 2006 med to borgerkrige i sit land og med-ansvar for den blodige borgerkrig i Sierra Leone på sin samvittighed.
Trods en lang anklageliste over hans forbrydelser mod menneskeheden afviste Nigeria en anmodning fra Interpol om at arrstere Taylor og sende ham til Haag. Da Liberias nye præsident, Ellen Johnson Sirleaf, begærede Nigeria om hans udlevering, forsvandt Taylor fra et velbevogtet bygningskompleks, hvilket skabte frygt i Liberia og dets nabolande for fornyet væbnet konflikt. Efter stærkt pres fra USA blev Taylor tre dage senere arresteret ved en nigeriansk grænseovergang til Kamerun. Hans bil havde diplomatiske nummerplader. Det er aldrig blevet opklaret, hvem i Nigeria der lod Taylor undslippe.
Som i så mange andre samtidige afrikanske konflikter og borgerkrige havde Gaddafi med sine olierigdomme også haft en finger med i spillet i Liberia og Sierra Leone. Taylor blev anset for én af den libyske herskers mange afrikanske protegéer. Liberianeren havde fået sin militære træning i Gaddafis Libyen.

