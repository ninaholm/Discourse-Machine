’Jeg er bange, ude af mig selv’
Dagbog fra Gaza: ’De ni dage, denne luftkrig har varet, har fået mig til at mindes de to forrige krige i 2009 og 2012. Og mindes en smerte og en skræk, jeg havde fortrængt’, skriver Wedad Naser fra Gaza. Hun har ført dagbog under de seneste dages krig
En palæstinensisk familie på flugt fra deres hjem søger mod en skole, hvor de håber at finde beskyttelse, i Khan Younis i den centrale del af Gaza-striben. Mindst 24 palæstinensere blev natten til fredag dræbt og mange flere såret, da Israel optrappede sin offensiv med landtropper. Under kampene i det nordlige Gaza mistede den første israelske soldat livet.


 Dagbog fra krigen
16/07: Døden slår ned alle vegne
Har besvær med at skille ugedagene fra hinanden. Husker dog stadig datoer. For et par dage siden tog det mig et stykke tid at huske, hvilken ugedag det var – jeg måtte se på min mobiltelefon for at finde ud af det. Lige fra begyndelsen af denne krig har dagene lignet hinanden, kun intensiteten i angrebene har skiftet dag for dag og nat for nat. Vi holder os inden døre, vi tør ikke gå ud. Det er ikke spærretid, men kun de færreste vover sig udenfor. Ingen ønsker at være på det forkerte sted på det forkerte tidspunkt.
I dag går krigen ind i sin niende dag uden at bare et håb om en våbenhvile er i syne. I dag gik der ellers rygter om snarlig våbenhvile, men den drøm gik snart i sig selv igen. Vi Gaza-borgere har ikke andet valg end at forberede os på, at krigen kan rase videre på ubestemt tid.
For ti dage siden førte vi en relativt normal tilværelse. Vi gik på arbejde, besøgte venner og familie, købte ind, tog med familien til stranden. Vi forsøgte at overbevise os selv om, at alting var i orden, og at vi kunne komme videre med vores liv, selv om vi inde i os selv også vidste, at denne ’ro’ kan være forbi fra den anden dag til den anden, og at vores hverdags få rettigheder og glæder kunne blive taget fra os hvad øjeblik det skulle være.
De ni dage, luftkrigen har varet, har fået mig til at mindes de to forrige krige i 2009 og 2012. Og mindes en smerte og en skræk, jeg havde fortrængt.
Fra krigens første dag indså alle, at det igen ville blive voldsomt, og at civile som altid ville komme under angreb der, hvor de bor. Det israelske militær bruger tre metoder: Enten ringer deres soldater til beboerne i et hus, og siger, at de skal skynde sig ud, for om lidt kommer kampflyene og bomber det, eller også affyrer flyene en lille raket imod deres hus som varsel om det angreb, det kommer. Den tredje og værste metode er, når flyene bombarderer huset og dets beboere uden varsel.
18/07: Dør børn af missiler?
Min yngste datter, der bliver fem år den 27. i denne måned, spurgte mig her til formiddags, om børn dør af missiler. Jeg løj og sagde til hende, at det gør de ikke. Men hun har alligevel opsnappet, at der i går var børn, som legede på stranden, og som blev udsat for et målrettet angreb og slået ihjel. Og hun har set de grædende mødre og børn, hvilket fik hende til at spørge: ’Hvorfor gør israelerne sådan noget’? Jeg sagde intet, for jeg vidste ikke, hvad jeg skulle svare. Hun er for længst blevet fortrolig med lyden af bombardementer og kampfly og siger endda til sin søster, at hun bare kan lege videre, fordi eksplosionerne er langt væk. Hendes søster bliver otte næste gang og har allerede oplevet tre krige indtil videre. Gad vide, hvor mange hun vil have oplevet, når hun bliver 20?
Torsdag aften ventede vi på, at der skulle komme våbenhvile i dag (i går, red.), for det gik der rygter om, så alle blev overrasket, da Israel indledte sin landoffensiv mod Gaza. Granater har i dag slået ned fra alle retninger, fra artilleri, fly og krigsskibe. Ved grænsen bliver der skudt fra kampvognskanoner konstant, og vi har hørt, at der skal være mange sårede og være blevet ringet efter flere ambulancer. Nogle af de sårede blev straks bragt til hospitalet, men andre kunne ambulancerne ikke nå på grund af vedvarende massiv beskydning. Situationen er ekstremt anspændt og uforudsigelig. Ingen ved rigtigt noget. Jeg følger med i nyhederne og får tårer i øjnene, hver gang jeg hører, nogen er blevet dræbt.
Natten var tung af komme igennem, og vi var bange, fordi vi ikke anede, hvor angrebene ville komme. Klokken 3.30 slog fem missiler, der var affyret fra to forskellige positioner, ned i vores naboejendom med massive ødelæggelser og endnu mere frygt til følge. Et redningshold kom hurtigt frem for at se, om der var sårede, men nogle af redderne siges at være blevet såret, da det udbombede hus igen blev beskudt fra luften. Eksplosionerne fra de missiler, kampflyene affyrede, var så kraftige, at børnene blev meget bange. De lå ellers og sov, men vågnede, opskræmte, og vidste ikke, hvordan de skulle reagere. Jeg må sige, at jeg føler det som en velsignelse, at jeg stadig er i live og har mine børn uskadte hos mig.
For at være helt ærlig findes der ikke ord, som kan beskrive, hvad jeg føler, så stor er den forvirring, vi i dag lever i. Beskydningen er intensiv både dag og nat, og står på, mens jeg skriver dette her. Uvisheden er det eneste sikre i denne uforudsigelige situation.
Klokken var 3.20 og jeg hørte radio for at følge med i nyhederne om, hvor der blev angrebet, da jeg pludselig hørte et mindre brag. Jeg tænkte straks, at det måtte være varselsraketten, men kunne ikke være sikker. Jeg begyndte at se mig om, men hvordan skulle jeg kunne vide, hvor et eventuelt angreb ville komme? Vi bor i en bygning på ni etager, og naboejendommen er på 14. I begge bygninger bor der tilsammen over 200 mennesker. Imens jeg spekulerede, lød der pludselig en stor eksplosion. Jeg gik i panik og løb så hurtigt, jeg kunne, ind til mine to døtre. Min mand var hurtigere, han var allerede i soveværelset i gang med at få dem ud af sengen. Vinduerne var smadret på grund af lufttrykket fra eksplosionen, og han var såret i ansigtet og på nakken af glasskår.
Det var mørkt, fordi strømmen var gået. Missilet var slået ned i lejligheden lige over for os. Jeg måtte vente til kl. 6, før jeg kunne danne mig et overblik over ødelæggelserne. Der var knust glas alle vegne, også dørene, ja selv køleskabsdøren var blæst op. Jeg begyndte at gå i gang med at gøre rent, hvilket har taget det meste af dagen. Hvordan jeg har det? Jeg er forvirret, bange, ude af mig selv. Jeg kan knap nok fatte, at jeg og min familie er i live!
Oversat af Niels Ivar Larsen

