’Der er brug for en ny vision for Europa’
Professor Mary Kaldor er enig med ECB-præsident Mario Draghi i, at der er brug for større politisk integration i eurozonen, men tror ikke på, at yderligere harmonisering og centralstyring er svaret. I stedet er der brug for en ny vision for Europa, siger hun
 »Der er en alvorlig mangel på ledelse. Der er ingen, som virkelig tænker over, hvad der er bedst for os alle sammen. De tænker alle på, hvordan de kan blive genvalgt,«
Mary Kaldor



 Den Europæiske Centralbanks (ECB) præsident, Mario Draghi, drømmer om en bedre europæisk valutazone. En mindre »uperfekt« zone. For en uperfekt eurozone »er skrøbelig, sårbar og leverer ikke alle de fordele den kunne, hvis den var fuldført«, sagde han i torsdags i Frankfurt og tilføjede, at »vi bør nu tage afgørende skridt mod yderligere integration«.
Mary Kaldor, professor i globale styreformer fra London School of Economics, drømmer også om en bedre europæisk union og en mere integreret eurozone. Men mens Draghis vision bygger på yderligere harmonisering af eurozonelandenes finanspolitikker, yderligere suverænitetsafgivelse og inden for 10 år – ifølge De Fem Præsidenters rapport – et fælles finansministerium i eurozonen, lyder Kaldors vision helt anderledes.
Hun mener, at det hverken er ønskeligt eller realistisk at forestille sig, at noget land vil gå med til yderligere suverænitetsafgivelse efter den måde, Grækenland er blevet behandlet på under forhandlingerne.
»Manglen på respekt for det græske folk er simpelthen rædselsfuld. Det har skabt så stor splittelse i Europa og så dybe følelser. Det er en katastrofe,« siger hun fra sit hjørnekontor med udsigt til en solbeskinnet park fuld af glade, unge nyudklækkede bachelorer – den generation hun håber vil frembringe de nødvendige ændringer.
»Jeg mener, der er behov for en politisk union, men det handler ikke om harmonisering. Det vil ikke fungere,« fortsætter hun.
Stort EU-budget
Mary Kaldors vision er, at de uligheder, som valutasamarbejdet skaber mellem så forskellige økonomier som Tyskland og Grækenland, skal justeres gennem overførsler til de fattigste dele af unionen. Ikke ved brug af tyske, finske, estiske eller franske skatteyderes penge, men derimod med EU’s egne midler. Midler rejst gennem skatter på f.eks. finansiel spekulation og CO2-udledning og direkte opkrævet af EU.
 »Der er en alvorlig mangel på ledelse. Der er ingen, som virkelig tænker over, hvad der er bedst for os alle sammen. De tænker alle på, hvordan de kan blive genvalgt,«
Mary Kaldor


»Jeg mener, at der er brug for en helt anden vision for Europa, hvor du har et langt, langt større EU-budget, som kan bruges til at udligne uligheder. Landbrugspolitikken og EU’s regionalstøtte var begge gode mekanismer til at udligne uligheder, men de er begge blevet beskåret. Økonomer siger, at en valutaunion har behov for et budget svarende til syv procent af BNP. Lige nu er det europæiske budget kun på to procent af BNP,« siger hun og argumenterer for, at det er nødvendigt med en indbygget stabilisator i eurozonen, hvis euroen skal overleve.
»Hvad jeg finder fuldstændig utroligt, er de tyske politikeres manglende evne til at forstå dette. De tror, at hvis de slipper af med Grækenland, så kan de løse problemet ved at påtvinge Spanien og Frankrig den samme disciplin, men det kan de ikke. Det er begyndelsen på enden, hvis de fortsætter med den politik,« siger Kaldor.
Ingen superstat
Hun afviser dog, at en amerikansk model, der bygger på overførsler mellem staterne, er svaret på Europas problemer. I stedet drømmer hun om en ny model for et globalt samarbejde.
»Den måde, udligningen mellem rige og fattige landsdele foregår på inden for et enkelt land og i USA, er, at du har en progressiv indkomstskat, og du har offentlige udgifter, som gavner de fattigste. Det er ikke det, jeg foreslår. Det skal fortsætte på landsniveau. Jeg foreslår ikke, at vi skaber en ny europæisk superstat, men derimod en ny model for et globalt samarbejde med det mål at tæmme globaliseringen,« forklarer hun.
Finanspolitisk suverænitet
Som Mary Kaldor ser det, er problemet først og fremmest, at de europæiske lande allerede har mistet deres finanspolitiske suverænitet på grund af de globale markeder.
»Det er ikke på grund af den måde, tyskerne opfører sig på. Og Grækenland vil ikke få sin suverænitet tilbage ved en grexit. Men hvis Europa forsøger at kontrollere de globale markeder – hvilket det har kapaciteten til at gøre i samlet flok – så kunne vi faktisk få finanspolitisk suverænitet tilbage. Det store EU-budget skal bruges til at beskytte de lokale niveauer mod konsekvenserne af global finansiel spekulation,« forklarer hun.
Spørgsmålet er, hvordan næste skridt mod yderligere integration i EU realistisk set kan tages i lyset af den græske krise, hvor de europæiske stats- og regeringschefer som følge af hjemligt politisk pres har indgået en aftale, som seriøse økonomer, inklusive Den Internationale Valutafond (IMF), påpeger ikke vil løse problemerne.
»Der er en alvorlig mangel på ledelse. Der er ingen, som virkelig tænker over, hvad der er bedst for os alle sammen. De tænker alle på, hvordan de kan blive genvalgt,« siger Kaldor frustreret og mener, at der er behov for en ny politisk elite, hvis EU skal have en chance for at blive reformeret.
»Hvordan kan det realiseres? Mit håb er, at det vil ske som resultat af pres fra offentligheden. Du har en hel bølge af aktivisme blandt unge mennesker rundt om i Europa. På en måde er Syriza og de demokratiske eksperimenter, vi ser i Spanien, et alternativ, og i Storbritannien er der Scottish National Party, som er et nyt progressivt fænomen. Hvad der bekymrer mig er, at de alle vil blive knust, hvis Tyskland fortsætter som nu. Men jeg tror, at de er vores bedste chance for en ny politisk elite,« siger hun og tilføjer, at det er afgørende, at nedskæringspolitikken bliver udfordret.
»Hvis bare vi havde et eksempel på et alternativ til nedskæringspolitikken, så tror jeg, det ville blive afsløret, at denne dogmatiske neoliberalisme er falsk. Og det kunne rokke dramatisk på tingene. Jeg prøver at lede efter håb,« siger hun med en tør latter.
Voldsom splittelse
Én ting er, hvordan en bedre og mindre uperfekt union kan eller bør se ud. Noget andet er, om nogen form for integration er realistisk i lyset af den splittelse, der er blevet skabt i de seneste fem år i Europa.
»Den nye splittelse er frygtelig – de antigræske følelser på den tyske højrefløj og den anden vej. Det gør mig meget pessimistisk. Det vil blive virkelig svært at overvinde,« siger Kaldor. »Jeg er bange for, hvad der vil ske i Grækenland. Det er ufatteligt. De bærer den tungeste byrde i forhold til immigranterne,« tilføjer hun og sukker.
»Hvis jeg skal være ærlig, så tror jeg, at vi vil opleve en voldsom opløsning. Jeg tror, at tingene vil blive meget værre. Det er muligt, at virkeligt frygtelige ting vil udvikle sig i Grækenland, og så vil der opstå pres på Spanien og Frankrig. Og i Frankrig har de Front National. Spaniens fantastiske nye demokratiske eksperimenter vil blive knust, og det vil føre til et langt og deprimerende alternativ,« siger den anerkendte professor og udtrykker håb om, at hun tager fejl.
»Det er muligt, at pres fra USA og IMF vil få dem (kreditorerne, red.) til at ændre retning i Grækenland. Hvis en antinedskæringsholdning bliver stærkere i Europa, kan vi måske nå rundt om hjørnet og skifte spor. Så der er den mulighed, at Europa vil klare sig igennem og nå frem til noget bedre. Det er det optimistiske scenarie.«
 

