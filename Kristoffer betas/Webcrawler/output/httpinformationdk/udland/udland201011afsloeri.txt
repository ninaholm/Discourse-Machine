Afsløring kan puste til oprustning i Golfen
Afsløringer i Wikileaks' gigantiske læk af diplomatiske indberetninger vil medføre en diplomatisk krise mellem Iran og Saudi-Arabien på et tidspunkt, hvor oprustningen i golflandene er rekordhøj
Det iranske atomprogram har bekymret flere arabiske landet så meget, at de gentagne gange har opfordret USA til at angribe Iran. På billedet er den iranske præsident Mahmoud Ahmadinejad


 Flere arabiske lande har gentagne gange opfordret USA til angreb på Iran for at få stoppet landets omstridte atomprogram. Det fremgår ifølge The Guardian af diplomatiske indberetninger, som Wikileaks har lækket til fem store internationale medier. Det lækkede materiale giver et unikt indblik i de diplomatiske bekymringer i hele Mellemøsten over Irans atomprogram.
Den saudiarabiske Kong Abdullah bliver i de lækkede indberetninger citeret for »ofte at have tilskyndet USA til at angribe Iran for at stoppe landets atomprogram«:
»Han fortalte jer (amerikanerne), at i skulle hugge hovedet af slangen,« berettede den saudiske ambassadør i Washington DC Adel al-Jubeir fra et møde mellem Kong Abdullah og den amerikanske general David Petreaus i april 2008.
Ifølge Peter Viggo Jakobsen, lektor i international politik på Københavns Universitet vil de nye oplysninger utvivlsomt medføre »en diplomatisk krise« mellem Saudiarabien og Iran.
»Det kommer til at betyde en alvorlig nedkøling af landenes indbyrdes forhold, som i forvejen ikke er for godt,« siger Peter Viggo Jakobsen. Han understreger, at det dårlige forhold længe har været en offentlig hemmelighed. De lækkede diplomatiske indberetninger viser også hvordan både Jordan og Bahrain har krævet Irans atomanlæg stoppet med alle midler, mens De Forenede Arabiske Emirater og Egypten har betegnet Iran som »ond« og en magt »der kommer til at få os i krig«.
»Det har været kendt, at der uofficielt fra flere af landenes side er blevet lagt pres på amerikanerne for at få det stoppet - og en repræsentant fra Bahrain kom for nylig til at sige det offentligt. Så det her er ikke dybt overraskende, men det er klart, at det er ikke noget, man offentligt har villet være ved.«
Israel opsatte på angreb
Også Israels bekymringer over det iranske program fremgår af de lækkede indberetninger. Ifølge en rapport fra den amerikanske ambassadør James B. Cunningham vurderede den israelske forsvarsminister Ehud Barak i juni 2009, at verden havde »mellem seks og 18 måneder til at få stoppet Iran fra at få atomvåben«. Skete det ikke ville »en militær løsning resultere i uacceptable følgeskader,« lød det fra Barak.
Dokumenterne fra Israel viser, at der er forskellige holdninger i den israelske regering, men at specielt det israelske forsvar opfordrer til en hård kurs.
»Hvis iranerne fortsætter med at styrke beskyttelsen af sine atomfaciliteter vil det blive sværere at ramme og skade dem,« vurderer forsvaret ifølge det amerikanske ambassadedokument fra november 2009:
»Det israelske forsvar virker mere opsatte end nogensinde på at militært angreb, enten fra Israel eller fra os er den eneste måde at ødelægge eller forsinke Irans planer.«
Risikerer atomkapløb
De internationale forhandlinger om Irans atomprogram er efter over et års diskussioner uden resultat sat til at starte den 5. december. Men amerikanerne er også ved at miste tålmodigheden fremgår det af et referat fra et møde mellem den amerikanske forsvarsminister Robert Gates og den italienske udenrigsminister. På mødet sagde Gates, at verden ville se grundlæggende anderledes ud, hvis Iran fik lov til at udvkle atomvåben, da et våbenkapløb ville starte i hele regionen. Ifølge dokumentet havde Kong Abdullah direkte advaret amerikanerne om konsekvenserne hvis Iran fik lov til at udvikle våbnene: »Alle i regionen vil gøre det samme, inklusive Saudi Arabien,« advarede han.
Ifølge Peter Viggo Jakobsen er den frygt begrundet:
»Det har længe været kendt, at flere af golflandene gerne så, at amerikanerne angreb Iran for at få fjernet den stigende trussel. Der er et voksende våbenkapløb i gang i regionen, hvor golflandene igennem de sidste 10 år har købt avancerede konventionelle våben som sindssyge og brugt mange flere penge på våbenindkøb end iranerne, fordi de i stigende grad er bekymrede over iranernes udenrigspolitik og især deres atomvåbenprogram,« siger han
Talsmand for det amerikanske udenrigsministerium Philip J. Crowley siger til The Guardian, at regeringen har taget en beslutning om ikke at kommentere på de lækkede dokumenter.
Se The Guardians redaktør Alan Rusbridger og Timothy Garton-Ash diskutere Cablegate-lækken:

