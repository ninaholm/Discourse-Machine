'Nationerne har sejret'
Selv nationalisterne er en del af den fælles europæiske offentlighed, de ellers selv fornægter, siger historieprofessor Uffe Østergård. Han ser ingen revolution i søndagens EU-skeptiske valgresultat


 De borgerlige vælgere er blevet mere EU-skeptiske, og Socialdemokraterne taber terræn. Sådan gik Europa-Parlamentsvalget ikke kun i Danmark, men over store dele af Europa ved parlamentsvalget i søndags.
Selv om sagerne, partierne og personerne er vidt forskellige fra land til land, så er der en påfaldende ensartethed i måden, de europæiske befolkninger vælger at reagere på, siger professor på CBS Uffe Østergård, der i flere år har beskæftiget sig med europæisk identitetsdannelse.
"Det er vældigt interessant, at sådan en udvikling springer i øjnene, samtidig med at alle går rundt og siger, at der ikke er en fælles europæisk offentlighed." 
Ser man på de enkelte europæiske socialdemokratier, er de oplagte forklaringer på tilbagegangen at finde i de enkelte lande: Frankrigs Socialistparti er i krise, Gordon Browns Labour-parti har spillet sig alle kort af hænde, SPD i Tyskland er lammet og så videre.
Men disse "parallelle nationale forklaringer", som Østergård kalder dem, er alligevel udtryk for en europæisk ensartethed - og sådan var det også i 90'erne, da hele Europa var "lyserødt", og i 80'erne, da det var de borgerlige, der satte dagsordenen.
Mere ens end ventet
"Europa er på en sjov måde meget mere ens, end man skulle tro - og som den økonomiske forskellighed tilsiger," siger Uffe Østergård.
Den stigende EU-skepsis, som borgerlige partier over hele Europa har oplevet, er udtryk for præcis det samme. 
"Det er en logisk konsekvens af slaget om det indre marked - om det indre markeds udbredelse skal medføre mere lovgivning eller en sejr for de frie markedskræfter," siger Østergård med henvisning til, at de oprindeligt skeptiske socialister i høj grad i dag har taget markedet til sig og bruger det som motor til at foreslå stadig mere regulering. 
"Det er ikke bare sådan, at bussen entydigt er kørt i den ene eller den anden retning. Men nu ser vi en mere bastant - ikke kun national, men også markedskonservativ reaktion," siger Uffe Østergård.
Og det er den samme udvikling der - i hvert fald i Danmark og enkelte andre steder - giver mere nationalistisk orienterede partier vind i sejlene. 
"Nationalister er nogle af dem, der ligner hinanden allermest, når de understreger de nationale forskelle. For det er altid den samme slags forskelle, som de understreger," siger Uffe Østergård.
Han betegner en stor del af den nationale skepsis for ubegrundet. For hvor der i slutningen af 80'erne og start-90'erne blev lagt mange kræfter i at udvikle en ny form for europæisk "national-identitet" med flag, hymne og så videre, så har EU i høj grad skiftet spor. 
"Frygten for Europas Forenede Stater er ikke død - men det burde den være. Muligheden for det er efter min bedste overbevisning ikke-eksisterende," siger Uffe Østergård og henviser til hele mottoet for EU: "Enhed i mangfoldighed". 
Nationerne har sejret
"Dette parlamentsvalg er vand på de fleste landes mølle. For det styrker den dagsorden, der allerede har sejret: at EU er de samarbejdende nationalstaters projekt", siger Uffe Østergård - og henviser til, at der i EU hele tiden foregår en magtkamp mellem Ministerrådet og de mere føderale ideer, som Parlamentet repræsenterer.
"Den kamp har ministerrådet efter min mening stort set vundet. Men det er der bare en hel masse vælgere, der ikke tør tro på - så derfor stemmer de på nogen, der råber gevaldigt op," siger Uffe Østergård.


