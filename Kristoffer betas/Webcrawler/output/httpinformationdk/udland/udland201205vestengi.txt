Vesten gider ikke flere militære interventioner
Stilheden om det syriske blodbad var nærmest larmende på de seneste dages NATO-topmøde. Mens Libyen-aktionen kortvarigt lignede en triumf for FN’s princip om at beskytte civilbefolkninger mod regimers overgreb, har Vesten – og USA især – i dag tabt lysten til militære interventioner som middel til at opnå politiske mål


 Mens NATO-lederne i to dage talte om Afghanistan, smart defense, cybertrusler og missilskjold, mistede minimum 66 mennesker ifølge de syriske modstandsgrupper livet i løbet af søndag og mandag, herunder 34 civile under et angreb i Hama-provinsen.
Forskellen på fredsproces og borgerkrig kan være meget svær at få øje på i Syrien, og i går udgav Amnesty International en rapport, hvor de anklager landets styre for at have begået forbrydelser mod menneskeheden under opstanden. De fleste politiske iagttagere af konflikten i Syrien tøver ikke med at karakterisere Kofi Annas plan for en våbenhvile som en fiasko.
Alligevel eksisterer der ikke rigtig en plan B på den anden side af den tidligere FN-generalsekretærs indsats, for en sådan plan ville med stor sandsynlighed indebære en form for international intervention. Og det er der ingen vestlige lande, der er interesseret i.
Slet ikke USA, hvor selv republikanske høge har været meget tavse omkring situationen i Syrien, og kun folk som John McCain og Lindsey Graham har talt for en intervention, mens topfolkene John Boehner og præsidentkandidat Mitt Romney har været afvisende.
»For at være helt ærlig tror jeg, det er nærmest umuligt at forestille sig USA intervenere militært i Syrien,« siger sikkerhedsanalytikeren Michael O’Hanlon fra tænketanken Brookings, som var en af mest prominente liberale intellektuelle, der støttede invasionen af Irak i 2003, men som i dag har et andet syn på militære interventioner.
»Jeg tror, folk har svært ved at forstå, hvor udmattet i hvert fald USA er efter så mange år med militær konflikt, selv om jeg ikke mener, indsatserne i Irak og Afghanistan har været så nytteløse, som nogle mener. Oven i det har vi et kæmpe budgetunderskud og en mulig konfrontation med Iran lurende. Vi er ikke på udkig efter en ny krig i dag,« siger han.
I Libyen-aktionen blev FN-princippet om responsibility to protect i hvert fald retorisk genoplivet, men det synes at have tabt kraft i dag, knap halvandet år senere.
Mentalitetsforandring
En af de stemmer, der har talt imod en intervention, er politologen Aaron David Miller, der i dag er tilknyttet Woodrow Wilson International Center for Scholars, og som har en fortid som toprådgiver for både Bill Clinton og siden George W. Bush, hvor USA blandt andet har stået bag interventioner i Somalia, Bosnien, Irak, Afghanistan og Libyen.
»Jeg tror, der er sket en væsentlig mentalitetsforandring på alle niveauer, både hos befolkningen og hos politikere og embedsmænd. Der er ingen, der ønsker at bruge militær magt som politisk middel i dag, medmindre der er et politisk udbytte, som modsvarer indsatsen, og erfaringen fra Irak og Afghanistan er, at det ikke er det værd. Vi har lært vores lektie, som alle store nationer skal. Vi ønsker ikke at ’eje’ et land,« forklarer David Miller og afviser samtidig modeller som den libyske, hvor NATO var i stand til hovedsageligt at gennemføre en aktion næsten udelukkende fra luften og derefter trække sig igen.
»Hvis man ser på NATO’s efterfølgende evalueringsrapporter, ser man jo, at det var en dybt dysfunktionel kampagne, og at USA alligevel kom til at spille en meget større rolle, end det ønskede, fordi de andre nationer ikke kunne løfte opgaven,« siger han.
Hvis en intervention i Syrien skulle komme, ville det sandsynligvis være igennem en ’koalition af villige’, sandsynligvis med Tyrkiet i spidsen og NATO og arabiske nationer som en væsentlig ingrediens.
Fra alle eksperter, Information har talt med, lyder det imidlertid, at proaktive arabiske nationer som Saudi-Arabien og Qatar ikke kan eller vil løfte opgaven, og at en NATO-aktion helt og holdent afhænger af USA’s vilje til at engagere sig.
»Den humanitære situation er langt værre i Syrien, end den var i Libyen, men alligevel er der absolut ingen vilje til intervention. Den enighed, der eksisterede om at angribe Libyen, findes bestemt ikke omkring Syrien. Nok også fordi det er væsentlig mere kompliceret og svært at forudse følgerne, selv om mange lande geopolitisk har større interesse i et syrisk regimeskifte, end de havde i Libyen. Økonomien spiller selvfølgelig også en stor rolle, både fordi finanskrisen presser landene, og fordi man ikke som i Libyen har en udsigt til med olien at få noget økonomisk ud af det,« mener den eksilsyriske analytiker Barah Mikail fra den spanske internationale tænketank FRIDE, som i forrige uge deltog i en stor Syrien-konference arrangeret af Dansk Institut for Internationale Studier.
Fare for kortslutning
Det er imidlertid også farligt, at så mange lande så kategorisk afviser militær intervention, mener Heiko Wimmen fra den tyske Stiftung Wissenschaft und Politiks Mellemøstafdeling, som også deltog i den samme konference.
»Jeg kan godt være bange for, at vi kortslutter hele debatten om militær intervention, fordi vi i Vesten er bange for at ryge ned ad slidsken og pludselig befinde os som part i en konflikt, vi ikke har lyst til at befinde os i. Det er farligt, fordi det syriske styre så nemt kan se igennem vores bluff,« siger mellemøstanaytikeren, der selv er modstander af en militær intervention, men samtidig erkender, at det standpunkt hurtigt kan blive gjort irrelevant af begivenhederne på jorden i selve Syrien.
»Nogle gange kan det føre til flere dræbte at vente. Den humanitære situation kan hurtigt udvikle sig så drastisk, at vi ikke kan undgå intervention. Og det er sværere at lave en fornuftig planlægning, når antallet af dræbte pludselig stiger fra 50 om dagen til 500, og man er nødt til at improvisere en plan.«
En vurdering Aaron David Miller for så vidt er enig i:
»Det er vigtigt at være meget fast besluttet. Hvis præsidenten vurderer, at det er en vital amerikansk interesse at blande sig i situationen i Syrien, må man lægge en klar strategi hurtigt og agere efter den resolut. Ikke vælge en halv løsning, som for mig at se er, hvad man gør nu, hvor man lader sig lede henad vejen til en flyforbudszone og humanitære zoner. Så må man gå hele vejen.«

