Floden tager alt med sig i Brisbane
Situationen blev i går dramatisk forværret i millionbyen Brisbane, hvor 12 meldes dræbt. Folk er meget bange for de truende vandmasser, fortæller dansk øjenvidne. Vandmasserne fra den svulmende flod rev både, biler og containere med sig. Myndighederne advarer om de værste oversvømmelser nogensinde, og i alt savnes 67 mennesker i Australien
Brisbanes centrum står under vand.


 Australiens tredjestørste by, Brisbane med to millioner indbyggere er hårdt ramt, da floden af samme navn svulmede dramatisk op, gik over sine bredder og rev både, biler og containere med sig.
Lokale medier rapporterer, at vandmasserne har kostet 12 mennesker livet alene i Brisbane-området, deriblandt en fireårig dreng, der druknede, da han faldt ud af en redningsbåd.
Mere end 30.000 huse er truet af vandet. Imens fortsætter regnvejret over store dele af det nordøstlige Australien, og mange meteorologer og klimaforskere vil ikke udelukke, at den globale opvarmning kan spille en rolle. Vandet har sendt flere end 200.000 australiere på flugt fra deres hjem.
Tusindvis af mennesker søgte mod højereliggende områder, da vandmasserne trængte over digerne i Brisbanefloden og oversvømmede mere end 50 forstæder.
Den 70-årige dansker Kurt Christensen, der har boet i Brisbane siden 1957, stod onsdag aften lokal tid på en trappe uden for sit hus i forstaden Hawthorn kun få meter fra den rasende Brisbane-flod.
»Floden løber meget, meget hurtigt. Det er meget voldsomt,« sagde han. Hans trappe, som går ned til en bådebro, var oversvømmet af floden.
»Nu driver der en båd forbi med bagenden først. Heldigvis rammer den ikke broen. Der kommer hele tiden både, biler og pontonbroer drivende forbi. Floden tager alt med, og folke er bange,« fortalte Kurt Christensen på en telefon til Ritzau.
Oversvømmelserne i Brisbane ventes at toppe ved højvande her torsdag morgen lokal tid. Ifølge eksperter på stedet stiger Brisbane-flodens vand med 5,2 meter. Dermed vil oversvømmelsen ikke slå den katastrofale rekord fra 1974, da vandet steg med 5,45 meter og skyllede 6.700 boliger væk.
Har regnet i en måned
Det har regnet i det nordøstlige Australien siden sidste måned. Det sker i forbindelse med vejrfænomenet La Niña, der opstår ved kolde havtemperaturer i Stillehavet. Det sender regn til den vestlige del af den sydlige stillehavsregion og tørke til nogle områder i den østlige del. Det omvendte fænomen kaldes El Niño og opstår ved høje havvandstemperaturer i Stillehavet. La Niña og El Niño er fænomener, der kommer og går hele tiden.
Flere meteorologer og klimaforskere mener, at noget mere kan være på spil denne gang i Australien, og de peger på den globale opvarmning.
Wilhelm May, der er klimaforsker hos DMI i København, vil ikke udelukke, at det er et sammenspil af La Niña, høje vandtemperaturer lige ud for det østlige Australien og den globale opvarmning, der har ført til så megen regn.
»De kan forstærke hinanden. De kan tilsammen spille i den samme retning og give de ekstra store nedbørsmængder i år,« siger han. Avisen Sydney Morning Herald skrev i går, at samtlige af Brisbanes forstæder er i fare for at blive ramt
»Det her er ikke nogen turistbegivenhed. Dette er en yderst alvorlig naturkatastrofe,« lød det alvorligt det fra delstaten Queenslands premierminister, Anna Bligh. Imens løb de tilbageværende indbyggere storm på byens supermarkeder og kæmpede med at skubbe indkøbsvogne fyldt med mad gennem oversvømmede gader. Flere supermarkeder er løbet tør for varer som mælk og brød, og i ét indkøbscenter vadede folk ifølge Reuters rundt i vand til skuldrene, mens de forsøgte at sikre deres varer.
En flodbølge skyllede mandag gennem byen Toowoomba, 127 kilometer vest for Brisbane. Et timelangt regnskyl sendte en otte meter høj mur af vand gennem gaderne. Huse blev revet med, mens biler og fodgængere blev skyllet væk. Queenslands' politichef siger, at 57 mennesker i Toowoomba-regionen i går fortsat var meldt savnet, og mindst 10 mennesker skal have mistet livet. Queensland står for 28 pct. af landets frugt og grønt, og de fleste af afgrøderne står under vand, så man forudser prishop på 20-30 pct. Samtidig er er både hvede og kuleksporten sat helt i stå. Det skønnes, at koste landet 51 mia. kr. i tab i alt.

