En kamp at få amerikanere uden sygesikring dækket
Barack Obamas sund-hedsreform er kommet dårligt og sløvt fra start. En uforudset udfordring er at tiltrække de dårligt informerede og mindre bemidlede sociale lag, som traditionelt nærer mistro mod myndighederne
Det er svært at sikre, at alle amerikanere får de nødvendige informationer om Obamacare. Især de mindrebemidlede er svære at nå.


 
	Sharon Morgan hører til kun en håndfuld indbyggere i det gigantiske sociale bolig-byggeri Co-Op City i New York-amtet Bronx, der har besluttet at benytte en sen eftermiddag i november til at orientere sig om præsident Barack Obamas omstridte sundhedsreform.

	I dagens anledning er boligbyggeriets fællescenter, Dreiser Community Center, blevet indrettet som en markedsplads, hvor ’kunderne’ dels kan få råd om sundhedslovens komplicerede detaljer hos forbundsansatte ’navigatorer’ og dels tegne en forsikring hos et af de fem tilstedeværende konkurrerende selskaber. Men først har den midaldrende sorte kvinde et presserende anliggende. Hendes kusine i South Carolina har for nogle få dage siden fået konstateret kræft, og fordi hun ikke er forsikret, har et hospital i Charleston afvist at behandle hende.

	»Hun har da ret til hjælp – ellers dør hun,« siger Morgan til en anden sort kvinde, Morri Whitfield, der repræsenterer forsikringsselskabet Health First.

	»Det gør mig virkelig ondt at høre,« svarer repræsentanten i en forarget tone.

	»Hospitaler kan ikke bare afvise et alvorligt sygt menneske. De er forpligtet til at hjælpe hende.«

	Whitfield fortæller Morgan, at hendes kræftramte kusine i South Carolina bør søge advokathjælp. Der findes endda en landsdækkende organisation, der tilbyder gratis advokatbistand til folk med lav indkomst.

	I gamle dage var det alt, hvad en sygdomsramt amerikansk borger uden forsikring kunne gøre i sådan en situation – søge juridisk bistand. Men fra 1. januar 2014 vil situationen være en hel anden, forklarer Health Firsts repræsentant.

	»Under Obamas sundhedsreform er din kusine sikret behandling af kræft om to måneder. Problemet er, hvad hun skal gøre indtil årsskiftet,« siger Morri Whitfield.

	Markedspladser

	Siden begyndelsen på Obamas sundhedsreform 1. oktober har fokus næsten udelukkende været på det føderale websites softwaredefekter.

	Det er på denne onlinemarkedsplads, at indbyggerne i 36 delstater kan tegne forsikringer. De resterende 14 delstater har lavet deres egne websites, der i øvrigt har været plaget af færre softwareproblemer end den føderale hjemmeside.

	Sideløbende har de enkelte stater med bistand fra forbundsregeringen organiseret ’markedspladser’ i områder og bykvarterer, hvor et højt antal indbyggere med en lav indkomst bor.

	Co-Op City er et oplagt mål for sundhedsmyndighederne. Af ’byens’ 43.000 beboere er 60 pct. sorte og 28 pct. latinoer. Ledigheden er høj. Her bor forholdsvis mange ældre og et stort tal enlige mødre.

	Mange af indbyggerne i Co-Op City er allerede dækket af pensionisternes statslige sygesikring, Medicare. Børnefamilier med en indkomst på eller under den føderale fattigdomsgrænse modtager sygesikring fra det føderale program, Medicaid.

	Men myndighederne og forsikringsselskaberne går ud fra, at tusinder af beboere ikke er klar over, at den nye sundhedslov faktisk udvider Medicaid til omfatte alle borgere med en indkomst på op til 138 pct. af fattigdomsgrænsen, hvilket for et enkeltindivid svarer til15.000 dollar og en familie på fire er 31.300 dollar. Førhen var kriteriet for optagelse i Medicaid, at husholdningens indkomst lå på eller under fattigdomsgrænsen. Mange formodes heller ikke at vide, at de kan få nedsat deres præmier betydeligt, hvis deres indkomst falder mellem 138 og 400 pct. over fattigdomsgrænsen svarende til mellem 15.000 og 46.000 dollar for enkeltindivider og mellem 31.300 og 94.200 dollar for en familie på fire.

	Lav frekventering

	At få kontakt til de mange forsikringsløse, som opfylder dækningskravene, er imidlertid en kæmpe opgave.

	»Vi har været her hele eftermiddagen og må rapportere, at kun få er dukket op. Det drejede sig mest om ældre, som allerede er dækket af Medicare. Folk er ikke velinformeret,« fortæller Katie Engst fra Community Health Advocates – en gruppe, der bistår ’kunder’ med at navigere rundt om de mange skær i sundhedsreformen.

	Udover det generelt lave informationsniveau i det sociale boligbyggeri er det til tider svært at bedømme, om et individ eller en familie er berettiget til at modtage subsidier i form af skattelempelser til den månedlige præmieudbetaling: »Typisk varierer deres indkomst fra måned til måned. Mange beboere er ansat i deltidsjob og har flere job på en gang. Ofte kan de ikke oplyse, hvor høj deres indtægt vil være i næste uge eller i næste måned. Det gør det svært at beregne, hvorvidt de kvalificerer sig til støtte eller ej,« siger Milo Primeaux fra Community Health Advocates.

	Oveni det skal lægges mindrebemidlede gruppers historisk dybe mistro til autoriteter. Det kan give udslag i manglende vilje til at give øvrighedspersoner oplysninger om private anliggender.

	Sharon Morgan er et typisk eksempel på, hvor stor en udfordring det kan blive for Obama-regeringen at få optaget alle borgere i en sygesikring i løbet af få år. Indtil for halvandet år siden havde hun været ansat som kontormedarbejder i Bank of New York i 23 år til en hæderlig årsløn på 50.000 dollar. Så blev hendes stilling flyttet til Indien, hun blev afskediget og måtte overleve på arbejdsløshedsstøtte.

	Det drastiske fald i Morgans indkomst berettigede hende til at få Medicaid under Obamas sundhedsreform. Hun valgte Health First som sit forsikringsselskab (det indebærer en lav eller ingen præmie, lav risikofri udbetaling og et lavt gebyr pr. lægebesøg). Tidligere i år fik hun problemer med sit syn. Man opdagede et hul i en øjenhinde. Medicaid dækkede operationsomkostningerne, men den mislykkedes.

	»Inden jeg kunne blive skrevet op til en ny operation, skulle min Medicaid-dækning fornyes, og det turde jeg ikke gøre,« fortæller Sharon Morgan, mens hun står i en lang gang uden for Dreiser Community Center.

	Morgans begrundelse for at undlade at søge om fornyelse af sygesikringen er hendes uvilje mod at give oplysninger om hendes indkomst, som hun frygter vil blive brugt imod hende senere.

	»Jeg kan ikke få arbejdsløshedsstøtte mere, så det seneste halve år har jeg måttet tære på min pensionsopsparing og penge, jeg havde lagt i en investeringsfond,« fortæller hun.

	Hendes pointe er, at politikerne allerede har planer om at ændre den statslige pensionsordning, så måske vil de også ’røre’ hendes private pension. Det lyder ikke særligt sandsynligt, og én af ’navigatorerne’, Katie Engst, afviser da også bestemt, at det skulle være tilfældet.

	Umulig at overbevise

	Men Engsts forsikringer overbeviser ikke Sharon Morgan.

	»Jeg kan ikke forny min Medicaid, med mindre jeg giver dem samtlige oplysninger om min formue, men det tør jeg ikke gøre,« forklarer hun senere.

	Efter besøget på markedspladsen ved hun hverken frem eller tilbage. På den ene side kan hun på grund af problemerne med synet ikke søge job. Hun bør have en øjenoperation inden, men det kan kun lade sig gøre, hvis hun bliver optaget i Medicaid i gen. På den anden side vægrer Morgan sig ved at give myndighederne oplysninger om sine økonomiske forhold.

	»Jeg vil hellere vente, indtil jeg finder en ny stilling, som giver mig en privat sygesikring,« siger hun.

	Men jobbene hænger ikke på træerne i New York, og hendes opsparing slipper op ved udgangen af indeværende år. Risikoen for, at hun falder gennem hullet i det sociale sikkerhedsnet, er reel.

	»Jeg kan bare håbe på, at tingene ordner sig, og at jeg klarer den,« siger hun.

	Sharon Morgan er blot et eksempel på, hvor mange forhindringer, der skal klares, førend Obamas sundhedsreform kan kaldes en succes.

