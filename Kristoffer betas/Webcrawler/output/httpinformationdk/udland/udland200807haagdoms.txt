Haag-domstol vil have Bashir



 Krigsforbryderdomstolen i Haag (ICC) vil have Sudans præsident, Omar al-Bashir, anholdt og stillet til regnskab for folkedrab i Darfur. Det skriver Washington Post. 
ICC vil søge anholdelsesordren udstedt mandag, siger diplomater og FN-embedsfolk til avisen. Det vil være første gang, at domstolen, der ligger i Haag, tager skridt til at anklage et siddende statsoverhoved for sådanne forbrydelser. Men nogle FN-embedsfolk er bekymrede over, at en anholdelse kan hæmme den skrøbelige fredsproces i Sudans Darfur-region. Sudans FN-ambassadør siger til avisen, at en anholdelse vil "tilintetgøre" fredsprocessen. 
ritzau/AFP

