Endnu en gevinst, der er for god til at være sand
Alt er ganske, som det plejer at være i den arabiske verden - også stemmeprocenterne: Algeriets præsident har atter fået formidabel folkelig tilslutning til at forlænge sin embedsperiode
Sejren til Algeriets 72-årige leder, Abdul Aziz Bouteflika, var forudsigelig. Det eneste spørgsmål ved de nordafrikanske - og næsten alle arabiske - valg er cifrene, den siddende statsleder vinder med.


 Med angivelige 90,24 procent af stemmerne i egen favør salvede Algeriets 72-årige leder, Abdul Aziz Bouteflika, sig selv til en tredje embedsperiode, hvilket er uden historisk fortilfælde og muligvis i strid med landets forfatning og da også fremprovokerede uroligheder i den berberiske region Kabylien øst for Algiers og affødte international skepsis uden for den arabiske verden. 
Det algeriske parlament var blevet presset til i hast at godkende forslaget om at give Bouteflika chancen for en tredje periode, således at den gamle fyr kunne ride på bølgerne af sit påståede demokratiske mandat frem til 2012, hvor han - hvem ved - velsagtens vil vide at bringe en fjerde periode i stand. For en præsident, hvis hospitalsindlæggelse i Frankrig for ikke længe siden skabte frygt for hans livsduelighed, kan weekendens succes muligvis blive til en ny livseliksir. 
Bouteflika fulgte så afgjort ånden i riggede arabiske valgprocesser. I 1993 'vandt' Egyptens Hosni Mubarak 96,3 procents stemmeopbakning til en tredje seksårig periode, mens hans fjerde sejr, i 1999, blev på blot 93,79 procent, hvad der bragte ham tættere på Bouteflikas ydmygende 90,24 procent. 
100 procent opbakning
Det bør dog også ihukommes, at den algeriske præsident kun gjorde krav på at have fået beskedne 73,8 procent af stemmerne i 1999 - intet under, at hans indenrigsminister var så begejstret over søndagens forøgede tilslutning. 
Selvsagt har kun de færreste kunnet hamle op med Anwar Sadats ekstraordinære 99,95-sejr ved en egyptisk folkeafstemning I 1974. Ikke desto mindre hævdede Saddam Hussein at have 99,96 procent af stemmerne bag sit præsidentkandidatur i 1993 (vi ved stadig ikke, hvem de forræderiske 0,04 procent var), og opnåede knusende 100 procent ved valget i 2002, hvilket unægtelig i nogen grad gør Bouteflikas præstation til skamme. 
219 modstandere
I 2005 vandt Mahmoud Abbas 62,3 procent af stemmerne ved valget til posten som palæstinensisk selvstyrepræsident, hvilket jo næsten kunne lyde troværdigt, om end få kan slå Hafez al-Assads 99,98 procents tilslutning til en ny syvårig periode som syrisk præsident I 1999. Blot 219 borgere var tåbelige nok til at stemme imod ham (eller stemme blankt).
Bouteflikas præsidenttid har udmærket sig ved en mindskelse af volden i den brutale krig mellem hans regering (den famøse og korrupte pouvoir) og de islamistiske oprørere, hvor en generel amnesti gjorde det muligt for at mange af regeringens væbnede modstandere at overgive sig. Amnestien tillod imidlertid også det algeriske sikkerhedspolitik at slippe ustraffet for den tortur og de massakrer, det gjorde sig skyld i årene efter 1992.
USA's allierede
Bouteflikas to foregående perioder har endvidere udmærket sig ved massive civile byggeprojekter, i hovedsagen finansieret ved store olie- og gasindtægter. Ifølge de seneste meningsmålinger møder han ingen politisk modstand af betydning. Algerierne beklager sig dog over, at de lokale myndigheder afviste at give dem byggetilladelser, medmindre de kunne fremvise stemplede stemmesedler, hvilket kan forklare regerings påstand om en valgdeltagelse på 74 procent. 
Det bør selvfølgelig noteres, at alle ovennævnte arabiske præsidenter enten er eller har været allierede af De Forenede Stater, Saddam indbefattet. Bouteflika er endnu et 'sikkert kort' i 'Krigen mod Terror', selv om den betegnelse nu er blevet bandlyst af Det Hvide Hus. 
© The Independent og InformationOversat af Niels Ivar Larsen

