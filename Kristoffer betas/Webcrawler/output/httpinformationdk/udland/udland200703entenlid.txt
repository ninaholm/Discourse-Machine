Enten for meget- eller alt for lidt
Klasseskel. En masse franske børn har nærmest ikke tid til overs til bare at lege, mens andre har alt for megen tid til at hænge i gaden. Uskrevne regler i det franske skolesystem fastholder kraftige klasseskel, som skolen ellers skulle opløse


  
Når man presser sig ind i den parisiske metro i myldretid, er det blevet mere og mere almindeligt, at de reklamer, man står med snuden ind mod, handler om lektiehjælp. Den stressede forælder, på vej hjem fra arbejde ved 19-tiden om aftenen sammen med alle de andre stressede forældre, har dårlig samvittighed. Der er ikke tid til at hjælpe poden derhjemme med lektierne. Men der er hjælp at hente. I Frankrig er der inden for de seneste par år opstået en veritabel privat industri for lektiehjælp. Sandsynligvis i takt med at den hjemmegående husmor begynder at være en uddøende race. Når den franske Homo Sapiens bliver Homo Forælder undergår en del af arten en forvandling, der sætter et spil i gang, som en dansker vil have svært ved at forstå. Det er ligesom at blive grebet af at spille matador. Der er nogle rigtige træk at foretage sig, naturligvis en del hasard, men hver eneste forælder på et vist socialt niveau kender spillet udenad og begynder at spille det. Vil man have sit barn frem til de høje uddannelser starter maratonløbet fra børnehavealderen. Ingen synes at få den tanke at stå af. En enig fransk front kræver lektier fra første klasse. Gennemsnitligt laver et fransk barn i 12-årsalderen lektier to timer om dagen.
Det står ikke skrevet nogen steder. Faktisk står der skrevet det modsatte, de offentlige retningslinjer for skolen stipulerer, at der slet ikke bør gives lektier for indtil sjette klasse. Men forældrene, eller i al fald en del af dem, ved, at man skal ligge blandt de første i klassen og lige fra starten, hvis man vil have de gode stillinger et sted ude i fremtiden.
"Vi bliver grebet af en slags kollektiv mangel på realitetssans," forklarer Yves Mariani, ansvarlig for det pædagogiske observatorium for katolsk undervisning, til dagbladet La Croix.
"Vi er ustandselig i gang med at fremme barnets udvikling - vi vil lære den fire-årige at læse og forberede dem til gymnasiet, allerede fra de er 10."
To timers lektier ville måske ikke være så slemt på et dansk skoleskema. Men realiteten for en stor del franske skolebørn synes nu at være, at hver eneste time af dagen er besat af en eller anden type fast aktivitet.
Dagen starter klokken 8.30 og slutter hen mod 16.30. Indtil klokken 18 tilbyder skolen så lektiehjælp mod betaling, et tilbud langt de fleste udearbejdende forældre tager imod. Onsdag går man ikke i skole, det gør man til gengæld lørdag formiddag.
Så kunne man tro, at de franske unger kunne slappe af om onsdagen. Det er ingenlunde tilfældet. Traditionelt set er det dagen, der er sat af til, at katolske børn går til katekismus, idet der ikke undervises i religion i den verdslige franske skole. Men en anden religion synes at have fået overtaget. Onsdag dyrkes fritidsinteresserne. Barnepiger, hjemmegående mødre og i sjældne tilfælde fædre har her en særdeles heftig dag med at hente og bringe børn fra dans, ridning, klaverspil, tennis eller svømning. Er der flere børn, går dagen med det. Ofte har børnene indtil flere tidskrævende fritidsinteresser, som i høj grad afhænger af forældrenes sociale status, kan man læse i en rapport af sociologen Marie Cecile Misak skrevet på baggrund af tal fra det statistiske institut INSEE fra 2005.
For meget - eller for lidt
Det er ikke uden grund, at det var franske sociologer, der i 70'erne opfandt begreber som 'felt' og 'habitus'. Et felt kan være sådan noget som skolen. Og en habitus er så det regelsæt, der nærmest ubevidst er indskrevet i en person, og som bestemmer, hvorledes denne person opfører sig i feltet.
For selv om langt størstedelen af franske børn går i den offentlige skole, er den sociale baggrund altafgørende for, hvordan man klarer sig. Da forstæderne brændte sidste år, blev det klart, hvor katastrofalt det stod til med at følge med i skolen for børn, der lever i disse kvarterer. Den 'sociale elevator' som den fælles 'republikanske' skole skulle fungere som, virker ikke og har måske aldrig nogen sinde gjort det. I forstæderne hænger ungerne på gaden eller foran fjernsynet. Samtlige tal viser, at det at lykkes i skolen er omvendt proportionalt med den tid, man tilbringer foran skærmen.
Et af problemerne er, at der skal kompetente forældre til den type lektiehjælp, der batter noget. Det har i årevis været hjemmegående, men veluddannede husmødre, der tog sig af denne opgave. Indtil gymnasiet er det stadig for over 70 procents vedkommende mor, der hjælper med lektierne.
For det er slet ikke nok bare at slynge et "har du lavet dine lektier" ud. Man skal selv have været god til at sætte stregerne rigtigt på papiret og forstå et grammatisk spørgsmåls formulering for at hjælpe ungen. Og for at gøre det endnu mere kompliceret, skal man selv vide, at man ved det og måske ikke har tid til det, nu hvor mor også arbejder.
Lektiehjælpsindustrien
Det er nemlig ikke i de hårdt trængende franske forstæder, den betalte lektiehjælps industri blomstrer. Det er ikke engang andre steder de rigtigt dårlige elevers 'habitus', man prøver at rette op på. Det, der foregår, er, at de dygtige børn bliver endnu dygtigere, mens store grupper af franske børn dropper ud i en mekanisme, som ingen rigtig synes at være herre over.
Hvis der er noget, der kører løbet, synes det at være angst. Som direktøren for en lektiehjælpsentreprise, Jean François Crochet, skriver det i et katalog for lektiehjælp, "er samfundet nu til dags angstfremkaldende". 
"Forældrene befinder sig i et miljø af konkurrence og daglige krav om effektivitet." Men Crochets virksomhed har løsningen, hvad børnene angår. 
"En garanti for, at lektierne bliver lavet, at manglerne udbedres, og at børnene klarer sig i skolen, fjerner en del af familielivets spændinger."
I stedet er det børnene, der bliver stressede. Visse franske børn er nu så spændt op, at forskere har påpeget, at det decideret fører til søvnmangel.
Men mens de sociale klasser i Frankrig således i angstfremkaldende cirkler reproducerer sig selv, er det ikke på nogen måde sikkert, at det i øvrigt er produktivt for Frankrig. Den kreativitet, der på længere sigt bærer et samfund fremad, er der overhovedet ikke tid til i den franske skole. Og heller ikke i fritiden.
Foreløbig gribes stort set samtlige franske forældre af samme feberagtige tilstand, når de får børn. For ellers kunne det jo være, at netop deres barn ikke klarede sig.

