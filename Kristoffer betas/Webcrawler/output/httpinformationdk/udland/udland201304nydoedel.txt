Ny dødelig virus i Kina afslører både fremskridt og dyb skepsis
WHO roser den kinesiske regerings håndtering af en ny farlig fugleinfluenza, men den kinesiske offentlighed og medierne er ikke imponerede. Reaktionerne afslører, at Beijings mørklægning af sars-epidemien for et årti siden stadig underminerer kinesernes tiltro til myndighederne
Den kinesiske regering har svært ved at overbevise befolkningen om, at der er styr på det nye udbrud af fugleinfluenza, der indtil nu har medført mindst ni dødsfald.


 Nervøsiteten i Kina over en ny dødelig fugleinfluenza er intensiveret, efter at ni kinesere nu er døde, og 20 andre er blevet smittet. De kinesiske myndigheder meddelte for lidt over en uge siden, at H7N9-virussen for første gang var blevet fundet i mennesker.
Den nye virus fremkalder i Kina smertefulde minder om sars-epidemien, som hærgede landet for et årti siden, og selv om regeringen nu lover at være så åbne som muligt om den nye sygdom og hurtigt frigive informationer til offentligheden, forbliver mange kinesere skeptiske. For de kan stadig huske, hvordan Beijing i 2003 var medskyldig i, at sars-smitten bredte sig så voldsomt, som den gjorde. Dengang forsøgte myndighederne i ugevis at skjule eksistensen af den nye smittefarlige sygdom, og befolkningen blev ikke informeret om faren. Centralregeringens hemmelighedskræmmeri forsinkede fatalt indsatsen for at bremse den globale epidemi. Sars-udbruddet endte med at smitte 5.237 kinesere, og af dem døde 329. Epidemien forårsagede næsten 40 mia. dollar i økonomiske tab, og på verdensplan døde i alt 774 personer.
Den kinesiske regering siger nu, at den har lært af fejlene for 10 år siden, og at den nu ved, at åbenhed er nødvendig for at bekæmpe den nye fugleinfluenza.
Og verdenssundhedsorganisationen WHO, der for et årti siden kritiserede den kinesiske regering for sin lukkethed og manglende samarbejdsvilje, udtrykker nu »stor tilfredshed« med de kinesiske myndigheders transparens.
»Kina fremviser deres evne til at håndtere problemet hurtigt,« siger WHO’s repræsentant i Kina, dr. Michael O’Leary, med henvisning til H7N9-virussen.
Væmmelige løgne
Men for den kinesiske regering er det langt sværere at imponere den kinesiske befolkning og også i høj grad landets medier, som stadig ikke er kommet sig over det alvorlige tillidsbrud, som regeringen begik under sars-epidemien, og som i stigende grad pr. automatik betragter udmeldinger fra regeringen som utroværdige.
»Dengang som nu er regeringen mere optaget af at feje problemer ind under gulvtæppet end at beskytte befolkningens ve og vel,« skriver en kineser på mikrobloggen Weibo.
Kinesiske internetbrugere og aviser sætter spørgsmålstegn ved, hvorfor det tog myndighederne flere uger at offentliggøre den nye smittefare, specielt da to personer allerede blev syge i februar, og regeringens forklaring om, at den behøvede tilstrækkeligt med tid til korrekt at identificere den nye virus, bliver ikke accepteret.
»Folk er i bund og grund ikke så bekymrede for fugleinfluenzaen som sådan, men for at de bliver ført bag lyset, og at der er mangel på gennemsigtighed. Mistilliden til regeringen er langt mere skræmmende end H7N9,« skrev en anden kineser på Weibo.
Og Wu Yan, en populær internetkommentator og forfatter, skrev i denne uge, at fugleinfluenzaen, sars og en lang række fødevareskandaler kombineret med korruption i systemet gør det umuligt for kineserne at stole på regeringens »væmmelige løgne«.
»Den mest forfærdelige kinesiske virus er fortsat ikke blevet kureret: Et regime, som ikke vil fortælle sandheden,« skriver Wu Yan.
Kritik i medier
Opfattelsen af en regering, der lider af et troværdighedsproblem, har oven i købet spredt sig til mange statskontrollerede medier. Shanghai Business Daily skriver i en leder, at myndighederne fortsat ikke er åbne nok. Qingnian Bao, den kommunistiske ungdomsligas officielle avis, sætter spørgsmålstegn ved, om regeringen har givet offentligheden tilstrækkeligt med informationer. Og avisen Dushi Kuaibao i Zhejiang-provinsen, der også er ramt af den nye fugleinfluenza, skriver, at sars-epidemien »ikke har ændret« forholdene i Kina, og at den kinesiske regering er »ukvalificeret«, hvis den ikke lærer af tidligere fejltagelser.
Ledere højt oppe i systemet er tilsyneladende klar over, at der er en udbredt mistillid til regeringen, og mandag i denne uge opfordrede vicepremierminister Liu Yandong til større gennemsigtighed omkring H7N9-smitten. Regeringen har samtidig tilskyndet medier og offentligheden til at »overvåge« myndighedernes arbejde med at bekæmpe fugleinfluenzaen – en usædvanlig udmelding, da det kinesiske kommunistparti normalt afviser at lade sig kontrollere af andre end sig selv.
Ingen grund til panik
Alle de bekræftede tilfælde af personer smittet af den nye fugleinfluenza er i den østlige del af Kina – i provinserne Zhejiang, Jiangsu og Anhui og i storbyen Shanghai, som er hårdest ramt med 11 smittede og fem døde. Myndighederne siger, at de ikke ved, hvordan virussen spredes, men det menes dog, at den er gået fra fugle til mennesker. Blandt dem, som er blevet smittet, har adskillige været i nærkontakt med fjerkræ. WHO siger, at der ikke er noget bevis for, at H7N9 overføres mellem mennesker.
WHO roser samtidig Kina for at have mobiliseret ressourcer i hele landet for at bekæmpe smittefaren – bl.a. ved at masseslagte titusinder af fjerkræ og overvåge hundreder af personer, som har været i kontakt med smittede. Shanghai og provinserne, som er ramt af smitten, har forbudt salg af levende fjerkræ.
»Reelt har vi indtil videre kun set sporadiske tilfælde af en sjælden sygdom, og måske vil det forblive på den måde. Så på nuværende tidspunkt er der ikke grund til en overreaktion eller panik,« forsikrede WHO’s Michael O’Leary tidligere på ugen.
Den kinesiske regering siger da også, at den er sikker på, at »vi effektivt kan kontrollere situationen«. Og Kina har også et bedre beredskab end under sars-epidemien, som fik myndighederne til at iværksatte et mere effektivt rapporteringssystem. Kinas center for sygdomskontrol har nu et budget på cirka 92 mio. kr., sammenlignet med nogle få millioner for et årti siden. Og mellem 2003 og 2006 spenderede centralregeringen næsten 24 mia. kr. på at opgradere faciliteter til at håndtere sundhedskriser og smitsomme sygdomme.
Det lader dog til, at der skal mere til at overbevise befolkningen om, at regeringen gør nok.

