Sarkozys grande finale?
Rettens tilbageholdelse af Nicolas Sarkozy på en mistanke om korruption viser især svaghederne i den femte republik, og udelukker ikke ekspræsidentens comeback
Den tidligere franske præsident er endnu engang involveret i en skandale, der i sidste ende kan koste ham en tilbagevenden til Élyséepalæet.


 Flere franske dagblade har ikke kunnet modstå fristelsen og har sat et ældre billede af en ubarberet, nedslået Nicolas Sarkozy som illustration på dagens nyhed.
Tirsdag morgen blev den tidligere franske præsident tilbageholdt af politiet ved retten i Nanterre, som en simpel forbryder under mistanke for korruption og forsøg på indflydelse på rettens gang. Det er første gang i den femte republiks historie, det vil sige, siden Charles de Gaulle i 1958 formulerede rammerne for det nuværende franske regime, med store beføjelser til præsidenten, at en præsident er tilbageholdt.
Den tidligere og hjerneblødningsramte præsident Jacques Chirac fik i 2011 en betinget dom for underslæb fra sin tid som borgmester i Paris, men han var aldrig tilbageholdt.
Den 59 årige Nicolas Sarkozy får brug for sine evner i det advokatfag, han efter præsidentembedet er vendt tilbage til. Dagen før Sarkozys tilbageholdelse var det nemlig hans egen advokat og fortrolige gennem tredive år, Thierry Herzog, der blev arresteret. Derudover blev også de to implicerede anklagedommere, Gilbert Azibert og Patric Sassoust, hentet af politiet.
Der er mistanke om, at Nicolas Sarkozy ulovligt har forsøgt at korrumpere Gilbert Azibert med lovning om en ønskepost i Monaco til gengæld for oplysninger om en anden sag, Sarkozy muligvis var involveret i. Den handler om undersøgelsen af de store brune konvolutter fyldt med millionvis af euro, Sarkozy angiveligt skulle have modtaget fra den halvsenile l’Oreal-milliardøse Liliane Bettencourt, i dennes hjem under præsidentvalgkampen i 2007.
Det er et særkende ved den femte franske republik, at de højeste dommere, samt desuden de offentlige anklagere udnævnes af den siddende justitsminister, og i sidste ende skal godkendes af præsidenten. Denne fremgangsmåde blev oprindeligt indført for at undgå den indspiste dommerstand, der kendetegnede det tidligere regime. Proceduren forklarer en del om de politiske spil, der i øjeblikket foregår i Frankrig.
Ny instans første sag
Bettencourt-sagen faldt på grund af manglende beviser. Men en anden sag fortsatte: Sarkozys valgkamp i 2007 blev muligvis finansieret via ulovlige midler fra den libyske præsident Gadaffi.
Sarkozy var åbenbart underrettet om politiets aflytninger i den forbindelse og kommunikerede hemmeligt med sin advokat på en mobiltefon, under dæknavnet Paul Bismouth.
Disse samtaler udgør grundlaget for disse dages tilbageholdelse og mulighed for anklage. Den nye korruptionssag er den første, den nyskabte retsinstitution Parquet National Financier, PNF, har iværksat. PNF blev skabt som svar på den socialistiske regerings egen korruptionsskandale, da finansminister Cahuzac i 2013 blev afsløret for skattesvig.
Undersøgelsesdommerne i PNF er udnævnt af justitsminister Taubira – altså i sidste ende udnævnt af den siddende magt.
Det er dette, som delvist forklarer, hvordan Nicolas Sarkozy på den ene side kan være involveret i så mange sager, at han som almindelig dødelig ville være at druknet i dem, men samtidig for en stor del af oppositionen og vælgerne fremstår som juridisk martyr.
Alene omkring Sarkozys præsidentkampagner har der både været Bettencourt- og Gaddaffisagen og som det sidste den store Bygmalons-sag, hvor formanden for Sarkozys UMP-parti, François Copé, måtte gå af. Foreløbig undersøges Copés ansvar i sagen, hvor falske bilag, med eller uden Sarkokys’s viden, skaffede millionvis af ulovlige euro til præsidentkampagnen i 2012.
Martyr eller hæmsko
Indtil partiets generalforsamling til efteråret styres det store højreparti af et triumvirat af tidligere premierministre. Der har været store forventninger til, at den stærke og karismatiske Sarkozy ville få comeback både som partiformand og præsidentkandidat i 2017.
Spørgsmålet er, om tirsdagens tilbageholdelse sætter en stopper for en fortsat så energisk ambition om en ny præsidentkarriere.
De svækkede socialister nyder tavst synet af en splittet højrefløj, der ikke kan beslutte, om Sarkozy er martyr eller hæmsko. Front National fortsætter sin himmelflugt næret af befolkningens foragt for korrupte politikere.
Og Frankrig burde måske omsider få en skovl under dommerstandens afhængighed af magten.

