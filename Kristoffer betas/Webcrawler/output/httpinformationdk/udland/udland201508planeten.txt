Planeten har brug for deleøkonomi
En af de vigtigste fordele ved deleøkonomien er, at vi for første gang kan tale om en forbrugsstruktur og kultur, der ikke handler om at eje flest mulige ting


 Hvedebrødsdagene er ovre for de ellers tiljublede og populære deleordningstjenester. Senest er det taxiordningen Uber, der har været i mediernes søgelys, hvor den kritiseres for at underminere arbejdsmarkeds- og lønmodtagerrettigheder i de etablerede taxafirmaer. Hele deleøkonomien med Uber som spydspids kritiseres for at underminere skattegrundlaget for velværdstaten og udgøre en snigende trussel mod det ordnede arbejdsmarked og de hårdt tilkæmpede arbejdstagerrettigheder, som i dystre forudsigelser vil erstattes af rettighedsløse daglejere og freelancere i fremtiden. Deleøkonomi er blevet en samfundsskadelig aktivitet, hvis man tror kritikerne.
Det er godt at få en mere nuanceret debat om fordele og ulemper ved den nye deleøkonomi, men det er forfejlet at tro, at vi kan presse de gamle reguleringsmodeller ned over deleøkonomien, endsige tro, at digitaliseringen, som er deleøkonomiens motor, kan standes. Digitaliseringen vil forandre samfundet ligesom trykpressen, dampmaskinen og telegrafen har gjort det tidligere. Deleøkonomien vokser allerede eksponentielt – for brugerne er glade for tjenesterne. Det er billigt, nemt og det udfylder et konkret behov. Samtidig indfrier det for nogle også en længsel efter at udfordre den ressourcetunge forbrugskultur i en tid, hvor flere og flere får øjnene op for, hvor meningsløst det er, at vi alle skal eje hver sin bladpuster, hækkeklipper, saftpresser eller sous vide, som mestendels lever meget stilfærdige tilværelser i carporten eller bagerst i køkkenskabet.
Vi har brug for deleøkonomi
Deleøkonomien har mange spændende perspektiver, som bør veje tungt i vægtskålen, når dens fordele og ulemper vejes op imod hinanden. Et af de vigtigste, mener jeg, er, at vi for første gang har skabt en åbning i den traditionelle økonomiske diskurs for at tale om en forbrugsstruktur og kultur, der ikke er baseret på en grundideologi om, at vi skal eje flest mulige ting. Digitaliseringen muliggør en konkret mulighed for at skabe en hel ny type forbrug, hvor mere forbrug ikke nødvendigvis fører til mere forurening og nedslidning af kloden. Digitaliseringen muliggør nu for den enkelte at dele næsten alt. Fra helt almindelige forbrugsgoder til ens stue. Den ideologiske nedbrydning af ejerskab, som grundlag for forbrug, giver også virksomheder helt nye grønne forretningsmuligheder. I stedet for at sælge produkter i form af vaskemaskiner eller cykler kan man med fordel sælge serviceydelserne ’rent tøj’ og ’mobilitet’. Vaskemaskinefabrikanter kunne leje vaskemaskiner ud, samt stå for afholdelse af vand og elregning. Så har fabrikanten pludselig et incitament til at designe vaskemaskinen, så den kan holde længst muligt, bruge så lidt strøm og vand som muligt, samt at vaskemaskinen efter endt brug kan skilles ad og materialerne bruges til nye produkter.
Selve ideen med at etablere forretninger på baggrund af fælles behov og gensidig ressourceudnyttelse er ikke ny. Tænk eksempelvis på andelsbevægelsen i 1800-tallet, som også udsprang af en idé om at gå sammen i kooperativer på basis af de samme behov for derved at økonomisere og effektivisere. I Danmark bør vi derfor om nogen kunne tage imod den nye deleøkonomi og dens muligheder.
Ingen ønsker et samfund, hvor velfærdsgrundlaget eller arbejdstagerrettigheder udhules, men det betyder ikke, at vi krampagtigt skal forsøge at regulere deleøkonomien, så den passer til den eksisterende gamle model. Det er at sætte struktur over opgavens rette løsning. Vi må derfor opfinde en ny model, som imødekommer den nye virkelighed. For planeten har brug for deleøkonomien og de nye måder, man kan forbruge på, som den med den rette styring kan skabe.
Signe D. Frese er miljøchef i Coop

