Al-Jazeeras direktørs afgang vækker undren
Gik al-Jazeeras generaldirektør på grund af Wikileaks-afsløringer om samarbejde mellem ham og USA, eller var der andre grunde? Det hersker der forskellige spekulationer om
Al Jazeera-tv siges at have omkring 40 til 50 millioner seere dagligt i den arabiske verden, som omfatter næsten 400 mio. mennesker. Popularitetskurven er siden begyndelsen i 1996 gået op trods en del kontroversielle sager, men ingen angriber sagligheden. Stationens hovedsæde er i Doha , hovedstaden i Qatar.


 I forgårs trådte den arabiske tv-station al-Jazeeras generaldirektør, Wadah Khanfar, tilbage efter otte år på posten. Otte år, hvor han har stået i spidsen for en udvikling af tv-stationen, som har gjort den til et af verdens stærkeste brands inden for sin branche.
Hans afgang kommer i kølvandet på Wikileaks' frigivelse af dokumenter, der ifølge New York Times blandt andet viser, at han havde tætte forbindelser til USA, og at han skulle have medvirket til at fjerne USA-kritisk redaktionelt indhold fra Al-Jazeera.
I et referat beskriver den amerikanske ambassadør i Qatar, Chase Untermeyer, hvordan han gav Khanfars kritiske rapporter om al-Jazeeras dækning af Irak-krigen videre til den amerikanske efterretningstjeneste.
Generaldirektøren bad følgelig den amerikanske ambassadør om, at en aftale mellem USA og tv-stationen skulle slettes. På mødet kom det også frem, at Khanfar mindst én gang har ændret i al-Jazeeras dækning på opfordring fra amerikanerne og på den måde bortcensureret USA-kritisk indhold fra hjemmesiden.
Al-Jazeeras nye generaldirektør bliver sheik Akmad bin Jasem bin Muhammad al-Thani, en forretningsmand fra Qatar, der er medlem af landets emirfamilie.
Ingen reaktion
Tv-stationen undgår at nævne Wikileaks-dokumenterne i pressemeddelelsen om generaldirektørens afgang, og heller ikke Khanfar selv ønsker at tage stilling. Efter officielt at have meddelt, at han havde »besluttet at komme videre og prøve noget nyt,« tweetede han dog i går:
»(Jeg) underholdes af de mange rygter, der går om, hvorfor jeg er trådt tilbage. Hvad tror du? :-)«
Hvorvidt hans afgang skyldes de belastende Wikileaks-dokumenter eller hvorvidt de udelukkende skyldes dokumenterne er endnu ikke til at sige.
Den prisvindende amerikanske journalist og mediekritiker Danny Schechter mener, at der er al mulig grund til skepsis, når det kommer til denne slags læk.
»Man må have in mente, at de diplomatiske indberetninger også er et udtryk for amerikanske diplomaters forsøg på at påvirke mediedagsordenen og manipulere med informationer. Med andre ord: De er ikke nødvendigvis nøjagtige eller den fulde historie. Jeg er sikker på, at Khanfar er blevet presset af Qatars regering, da den blev presset af den amerikanske regering,« siger han.
Bredt spektrum
Danny Schechter leverer artikler til mange forskellige medier, heriblandt al-Jazeeras engelsksprogede hjemmeside, som med hans ord »indeholder et bredt spektrum af synspunkter, hvoraf mange helt sikkert pisser den amerikanske regering af og generer magthaverne der.«
Også derfor betvivler han præmissen om, at Al-Jazeera skulle være 'i lommen' på USA eller nogen som helst andre.
Denne holdning deles dog ikke af chefredaktøren på Foreign Policy, Blake Hounshell. På sin blog hæftede han sig i går ved det faktum, at Al-Jazeera bruger »mistænkeligt lidt tid« på at dække Golf-landenes politik. Han pointerer blandt andet, at kritikken af den saudiarabiske kongefamilie faldt betragteligt, efter Qatar forsonede sig med Saudi-Arabien, og han anklager tv-stationen for decideret at forskelsbehandle de arabiske lande.
»Al-Jazeeras vanlige kritik har været påfaldende fraværende, når det har handlet om Bahrain. Khanfar er en kontant mand, der bestemt har sine egne ideologiske tanker, og ideer, og det er svært at forestille sig, at han vil have lyst til at fortsætte med at levere den slags. Så måske var han bare træt af at lystre. Men uanset hvad grunden er, bliver det spændende at se, om hans efterfølger vil strække al-Jazeeras vinger,« skrev han med henvisning til den ny generaldirektør, qatarske Shek Akmad.
En central medspiller
Danny Schechter mener ikke, at hverken sheik Akmads nationalitet eller hans tætte forhold til kongehuset vil ændre på tv-stationens redaktionelle linje.
»Han har arbejdet side om side med Wadah Khanfar i mange år, og han kender organisationen ud og ind. Som korrespondent er han frygtløs og tapper, og jeg er sikker på, at dette forsøg på at rakke ham ned blot afspejler de frustrationer, som Wikileaks har haft med ham,« siger han og understreger, at der bag ethvert medie sidder ejere, der forsøger at påvirke dækningen.
»I forhold til mange andre medier, jeg har arbejdet for, formår Al-Jazeera stadig at opretholde en forbilledlig uafhængighed og redaktionel diversitet,« siger han.
Al-Jazeera har mødt kritik for at dække konflikter i de arabiske lande især i dette forår ensidigt. Ifølge lækkede diplomatiske indberetninger fra USA tilbage fra 2010 beskrives tv-stationen som et redskab i det qatarske diplomati. I den forbindelse blev det sagt, at Al-Jazeera har været en central medspiller i opbygningen af den store prestige, som den lille, velhavende Golf-stat i dag nyder.

