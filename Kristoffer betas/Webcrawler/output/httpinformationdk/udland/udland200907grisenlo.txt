Grisen er løs i Kabul
Afghanistans eneste gris er på fri fod igen efter to måneder i karantæne, men gæsterne i Kabul Zoo er dybt skeptiske over for det besynderlige dyr


 KABUL - Svineinfluenza må komme fra svin. Denne enkle logik har kostet Afghanistans eneste gris to måneder bag lås og slå. Efter adskillige henvendelser fra zoologiske haver verden over er Khanzir eller Gris, som den otte-ni år gamle gris kaldes, nu endelig på fri fod igen og kan rode rundt i mudderet i sin normale indhegning.
»Vi forstod ikke, at denne sygdom kun overføres fra menneske til menneske. Vi var derfor bange for, at svineinfluenzaen skulle sprede sig her fra haven, fordi vi har Khanzir,« siger direktøren for Kabul Zoo Aziz Gul Saqib.
»Flere andre zoologiske haver i udlandet har sagt til os, at vi ikke skal være bekymrede for smitte. Nu er vi så klar over, at sygdommen ikke kommer fra svin og har besluttet at slippe ham ud i det fri igen.«
Guds straf
Khanzir selv ser ud til at nyde friheden og muligheden for at rode i mudder igen i sit indelukke, men frigivelsen af det besynderlige dyr, som muslimer betragter som ekstremt ulækkert og urent af muslimer, overbeviser ikke gæsterne i Kabul Zoo om, at den er ufarlig.
En ung mand holder omhyggeligt sin T-shirt over næse og mund, mens han kigger på det underlige dyr.
haramred.»En gris er det mest beskidte af alt og kan måske smitte mig med sygdomme,« siger Razza på 17. »Grise er meget  (forbudte, ) og burde end ikke kigges på. Jeg synes faktisk ikke engang, der burde være grise her i Zoo«, siger Nassim, en anden besøgende.
Svineinfluenza betragtes af mange muslimer som Allahs straf over den svine- spisende del af verden, men Fatimah, der er 22 og studerer biologi på Kabuls Universitet, tror ikke på den sammenhæng og vil gerne se nærmere på Khanzir.
»Man kan ikke bruge grise til noget, de er jo urene og må ikke spises, men jeg synes alligevel, det er et meget interessant dyr, ikke mindst fordi det ser temmelig besynderligt ud,« siger hun.
Løven og krigen
Kabul Zoo har med nød og næppe overlevet borgerkrigen og Taleban-årene, men er nu ligesom resten af byen ved at komme på fode igen.
Under borgerkrigen var kun løven Marjan og en enkelt grib tilbage i haven. Dådyr, kaniner og andre spiselige dyr blev fortæret af sultende Kabul-borgere, og havens eneste elefant og akvariet blev ramt af bombestykker. Krigen igennem holdt den gamle dyrepasser Muhammed liv i den enøjede løve, der blev et symbol på det liv og den normalitet, der en dag måtte vende tilbage til den sønderbombede by. På sin cykel kørte Muhammed gennem byen efter mad til løven, bombardementer eller ej, og da Taleban i 1996 overtog byen, var den stadig i live. Seks år senere, kort efter Talebans fald, døde Marjan dog af alderdom - uden at Kabul Zoo var blevet genopbygget.
Det sker nu, takket været genopbygningsstøtte fra bl.a. Kina og North Carolina Zoo i USA.
I dag har Kabul Zoo også et nyt løvepar, udryddelses- truede afghanske leoparder og mange andre pattedyr, fugle og fisk indfanget i Af- ghanistan eller doneret af andre zoologiske haver. Khanzir, historiens hovedperson. er også en gave. Han kom til Kabul fra Kina i 2002 sammen med sin mage, der desværre døde for et par år siden.
Svineinfluenza har landet til gengæld ikke fået. Så måske har Khanzirs karantæne alligevel fået Gud til at holde hånden over det hårdt plagede land på dette punkt.


