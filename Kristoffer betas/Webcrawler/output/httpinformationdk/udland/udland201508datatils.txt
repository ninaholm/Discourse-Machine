Datatilsyn undersøger DSB-læk



 DSB’s håndtering af 10.500 kunders oplysninger bliver nu undersøgt af Datatilsynet.
Det skriver Version2, som har offentliggjort en skrivelse fra tilsynet til DSB. Her fremgår det, at tilsynet af egen kraft har besluttet at rejse sagen efter henvendelser fra borgere og omtale i medierne.
Sagen udspringer af loyalitetsprogrammet DSB Plus, hvor rejsende kan få fordele i form af personlig trafikinformation, optjening af point ved rejser og rabat i 7-Eleven-butikkerne på de danske stationer. Men i starten af august modtog en gruppe DSB-kunder en mail fra DSB Plus, der var stilet til andre kunder og indeholdt oplysninger som telefonnummer og adresse på de fremmede personer. Ifølge DSB kan der højst være tale 10.500 personer, der har modtaget de vildfarne mails med fremmedes oplysninger.

