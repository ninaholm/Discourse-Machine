Fogh afviser anklager om tortur
'Jeg står ved alle svar til Folketinget,' siger tidligere statsminister Anders Fogh Rasmussen i sagen om irakiske fanger, der blev udleveret, selv om de risikerede tortur


 Den tidligere statsminister og nuværende generalsekretær for NATO, Anders Fogh Rasmussen, ser ikke noget problem i den danske behandling af fanger i Irak.
Flere medier har beskrevet, hvordan regeringen og Folketinget fra sommeren 2004 lod irakisk politi eller britisk militær om at tilbageholde fanger. Formålet var at friholde Danmark for et folkeretsligt ansvar.
Men Anders Fogh Rasmussen vil ikke høre tale om, at Danmark løb fra sit ansvar for fangerne, skriver berlingske.dk.
»Det kan jeg fuldstændig afvise. Danmark har optrådt i henhold til international lovgivning,« siger Anders Fogh Rasmussen til berlingske.dk.
Information kunne ellers i går fremvise et nyt dokument i sagen. Dokumentet viser, at den danske ambassadør i Irak, Torben Gettermann, allerede den 1. juni 2005 holdt et møde med landets indenrigsminister om det irakiske politis drab på terroristen Abbas Allawi, som var blevet taget til fange af britiske soldater under en danskledet operation.
Det viser ifølge flere eksperter og oppositionspolitikere, at Foghs regering dengang kendte til mishandlingen af fanger. Den tidligere statsminister forsøger dog at holde sig på afstand af debatten om regeringens ansvar for de udleverede fanger.
»Jeg står ved de svar, jeg har givet til Folketinget. Så er det i øvrigt en intern dansk debat, som jeg ikke vil blande mig i,« siger Anders Fogh Rasmussen, der i går deltog i en konference i København om kvinders rolle i global sikkerhed.
»Jeg forstår, at regeringen vil udarbejde en samlet redegørelse om sagen. Den, synes jeg, alle bør afvente i stedet for at basere diskussionen på løsrevne dokumenter,« tilføjer Anders Fogh Rasmussen til berlingske.dk.
Socialdemokraterne tror ikke på Anders Fogh Rasmussen. Ifølge forsvarsordfører John Dyrby Paulsen (S) viser et brev fra daværende forsvarsminister Søren Gade, at regeringen i 2005 kendte til mishandling af fanger. I brevet skriver Gade, at han er bekymret over, at en fange er død i irakisk politis varetægt. Irakeren blev fanget i forbindelse med en operation, hvor danske soldater også deltog.
»Når Fogh i dag siger, at han ikke kendte til tortur, så må det enten være, fordi han husker forkert, eller fordi han ikke har fået den information, som Forsvarsudvalget har fået. Det ville være fuldstændigt naturstridigt med tanke på Foghs optagethed af de her sager,« siger John Dyrby Paulsen.
Ifølge den konservative forsvarsordfører, Helge Adam Møller, viser brevet fra Gade, at oppositionen blev orienteret om sagen. Men Møller erkender, at Gade gav et elendigt svar til Enhedslisten, da han i 2007 oplyste, at han ikke havde kendskab til mishandling af fanger.
Den socialdemokratiske ordfører erkender, at partierne i Folketinget blev orienteret om den konkrete sag. Men brevet gav samtidig politikerne en forventning om, at Gade også fremover ville orientere om lignende sager, men det skete ikke. ritzau

