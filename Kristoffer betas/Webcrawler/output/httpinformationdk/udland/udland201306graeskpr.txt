Græsk professor: Selv om jeg blev   sortlistet af tv, er det stadig et tab
Den græske økonom Yanis Varoufakis har oplevet politisk pression og selvcensur fra den offentlige græske tv- og radiostation ERT. Men det er stadig et tab, at medievirksomheden nu er blevet lukket af regeringen. Grækerne er overladt til et samfund med private Berlusconi-lignende medier, mener han


 
	Yanis Varoufakis er blevet bedt af en græsk studievært om at undgå politisk følsomme ord i et interview på en af det græske stats-tv ERT’s kanaler (ERT – Ellinikí Radiofonía Tileórasi, der oversat betyder Græsk Radio Fjernsyn). Og han har overværet en talsmand for regeringen true en tv-medarbejder, fordi talsmanden ikke var tilfreds med Yanis Varoufakis’ deltagelse i en tv-transmitteret debat. »I et års tid irriterede jeg regeringen i medierne ved at sige, at staten og bankerne var gået bankerot. Til at starte med blev det tolereret. Nok fordi magthaverne følte, at de var i stand til at overbevise almindelige grækere om, at det ikke var tilfældet,« siger Yanis Varoufakis.

	Han er professor i økonomi og tilknyttet universitetet i Athen. Lige nu er han på orlov, fordi han arbejder i USA, men over sommeren er han tilbage i Grækenland.

	Yanis Varoufakis bliver anset for at være venstreorienteret, og han anerkender, at han har spillet en yderligtgående rolle i den offentlige opinionskamp. »På en måde udfyldte jeg nok rollen som excentriker i debatterne, og det var der altid plads til i starten, men da min holdning vandt mere og mere opbakning, fortalte tv-producere mig flere gange, at de fik at vide direkte fra regeringen, at de skulle bandlyse mig fra stationerne, hvis jeg blev ved med at gentage mine synspunkter.«

	På sin blog og til Information fortæller Yanis Varoufakis, at han for et par år siden var i en ophedet debat om den græske økonomi med den daværende regerings talsmand, George Petalotis.

	Petalotis var netop hjemvendt fra Bruxelles og fortalte på tv-debatten med Varoufakis, at den græske delegation havde overbevist EU-landene om at indføre en finansskat, hvor overskuddet blandt andet skulle gå til at hjælpe Grækenland.

	’Sig ikke ordet gældssanering’

	»Jeg afbrød ham og sagde, at det ikke var i orden at misinformere befolkningen. Den aftale var ikke blevet indgået, for så ville det have stået på forsiden af Financial Times. Sandheden var, at de havde diskuteret det,« genfortæller Yanis Varoufakis.

	Da kameraerne slukkede var talsmanden ifølge Yanis Varoufakis violet i hovedet af raseri og råbte direkte til tv-produceren, at hvis han nogensinde inviterede Varoufakis inden for dørene igen, ville han komme i alvorlige problemer.

	»Så sagde jeg til ham: ’Undskyld, men engang havde vi koncentrationslejre her i Grækenland. Måske skulle vi indføre dem igen til folk som mig’?« siger Yanis Varoufakis, tydeligt fornøjet med sin provokerende indstilling.

	Men han blev ikke umiddelbart bandlyst fra den offentlige medievirksomhed. Det skete først senere, da en tv-vært inden en udsendelse bad ham om at undgå ordet ’gældssanering’ i et interview om den græske økonomi.

	Det blev dog et af de første ord, han svarede med. Siden har han opfattet sig selv som værende bandlyst fra alle tv-kanaler hos medievirksomheden, undtagen en enkelt kanal, der ifølge ham selv ikke har fået budskabet om at droppe ham som kommentator.

	Yanis Varoufakis mener, at lukningen af ERT, midlertidig eller ej, er et historisk tilbageskridt.

	»Tragedien med ERT er, at det ikke kun har været statsstøttet. Det har også altid været styret af regeringen. Men i løbet af de seneste 20 år blev radio- og tv-stationer mere pluralistiske og demokratiske,« siger Yanis Varoufakis.

	Han mener dog, at den positive retning gik fløjten, da krisen øgede spændingerne i landet og førte til, at ledelsen i ERT gerne ville behage regeringen.

	Tilbage står grækerne, indtil ERT muligvis genopstår i en mindre udgave, med et medielandskab, hvor der ikke er meget tilbage, siger Yanis Varoufakis:

	»De private medier, der er tilbage, er overfladiske, kulturelt ødelæggende og Berlusconi-agtige.«

