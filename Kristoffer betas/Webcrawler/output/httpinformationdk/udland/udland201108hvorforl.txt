Hvorfor libyerne og NATO blev undervurderet af tvivlere
Det er på tide, at alle forudindtagede, NATO-skeptiske pessimister vågner op og ser virkeligheden i øjnene


 Allerede inden FN's godkendelse af en flyveforbudszone og NATO's intervention i Libyen for fem måneder siden, var sortseerne på banen med dystre forudsigelser om, at alting ville gå ad h ... til. De arabiske masser ville strømme ud på gaderne i protest mod amerikanske og europæiske jagerflys bombardementer af et broderlands territorium. Den snu Muammar Gaddafi ville mobilisere sympati i Den Tredje Verden med beskyldninger om et nyt kolonialt og imperialistisk felttog mod Afrika. Vestlig indgriben ville sætte hele Det Arabiske Forår på spil.
Da så jagerflyene gik i luften, og oprørere og civile i Cyrenaica hyldede USA og NATO (helt specifikt: Frankrig, Storbritannien, Danmark og Norge) for at have reddet dem fra en brutal nedslagtning, utvetydigt bebudet af Muammar og sønnen Saif al-islam Gaddafi, vendtes kritikken mod rebellerne, der blev beskrevet som en flok amatører, der bare var ude at lege røvere og soldater. Libyen-kendere varslede en etnisk stammekrig og en opsplitning af landet i en østlig og vestlig del; militære analytikere udtrykte skepsis om, hvorvidt det Nationale Overgangsråd i Benghazi kunne sammentømre en effektiv hær og advarede mod væbnede militsgrupper her og der, herunder flere af islamistisk observans.
Den evige tvivl
Politiske eksperter betvivlede, at de libyske oprørere fra en dag til en anden kunne forvandles til demokrater. Udsendte mediekorrespondenter berettede, at oprørerne ikke var til at stole på: De havde et skødesløst forhold til kendsgerningerne. Nu da oprørere fra Misrata, Zawiyah, Nafusa-bjergene og i selve Tripoli har indtaget hovedstaden i en spektakulær militær knibtangsmanøvre fuld af overraskende momenter og Gaddafi og hans professionelle hær er trængt i defensiven og tæt på opløsning, stikker dommedagsprofeterne deres hoveder frem igen. De forudsiger kaos i magttomrummet, der vil følge afsættelsen af Gaddafi. Autokraten har tilintetgjort alle statslige institutioner bortset fra olieministeriet; ergo kan det Nationale Overgangsråd ikke løfte opgaven, selv med hjælp fra arabiske og vestlige lande, der i øvrigt er taget på sengen og ikke har planlagt noget som helst.
Hallo! Det er på tide, at alle forudindtagede, NATO-skeptiske pessimister vågner op, ser virkeligheden i øjnene og erkender, at det libyske folk imod alle odds et 42 år langt totalitært regime har udrettet det næsten umulige. Deres trang til at leve i frihed fra en diktator med storhedsvanvid opvejede alle andre hensyn. Tusinder af unge libyere har lidt en martyrdød for, at deres søskende, forældre, venner og landsmænd kunne virkeliggøre en drøm, som alle mennesker nærer: At bestemme over deres eget liv.
Det libyske diktatur var af en særlig art. Gaddafi-regimet overlevede i overordentlig lang tid, fordi det havde olie til at finansiere en modernisering af landet. En højere levestandard og bedre uddannelse overskyggede den repressive side og holdt modstanden i skak.
Den libyske forfatter Hisham Matar beskrev i sin fængslende roman Mændenes Land, hvorledes Gaddafi i 1970'erne indførte et rædselsregimente gennem offentlige henrettelser på sportsstadioner af systemkritikere; selv små fisk risikerede at ende i galgen. Et stikkersystem der var Stalintiden værdigt blev indført i Tripolis kvarterer. Ingen kunne føle sig sikker.
I denne uge tog Matar tråden op i en kronik i Frankfurter Allgemeine Zeitung, hvori han opfordrede sine landsmænd til at ære de faldne – også studenterne, der var blevet hængt på den plads i Tripoli, som oprørerne nu har omdøbt til Martyrernes Plads. »Vi har af egne kræfter vundet friheden og betalt med vores blod, ingen vil forsvare sejren mere standhaftigt end vi,« skriver Matar.
Imponerende kæmpet
Det er naturligvis ikke korrekt at give libyerne hele æren for deres imponerende dåd. Uden NATO ville denne borgerkrig have varet i mange år – det historiske gennemsnit er vist nok 10 år. Det er totalt forbløffende, at et gennem årtier så undertrykt folk har formået at nedkæmpe et totalitært regime, understøttet af en professionel hær og veltrænede elitestyrker, på kun seks måneder. I betragtning af oprørernes begrænsede militære erfaring og midler er det på kanten af det ufattelige.
Tilbage står spørgsmålet, hvorfor så mange intellektuelle, analytikere og stater pr. automatik valgte at distancere sig fra NATO's forvaltning af FN's mandat. Det har været dybt skuffende at opleve en regering i Sydafrika, der som oprørsbevægelse vandt friheden for den sorte befolkning, sympatisere med Gaddafi. Lige så deprimerende har det været, at Tyskland undlod at støtte FN-resolutionen. Tyskerne behøvede ikke at indsætte F-16 fly; blot de havde stemt ja, ville de have haft æren i behold. I stedet stemte en kynisk Angela Merkel nej sammen med Kina, Rusland, Indien og Brasilien – strategisk vigtige eksportmarkeder for hvilket hun i øvrigt er blevet stærkt kritiseret for i tysk presse.
Men hvad med kritikerne og skeptikerne i Vesten, der på forhånd dømte NATO's indsats en fiasko? Mener de virkelig, at andre folks frihed er mindre værd end vores i en situation, hvor Vesten kan gøre en forskel? Naturligvis kan vi ikke stille op med våben, hver gang et folk starter en opstand. Muligvis er Libyen et særtilfælde. Men uden NATO ville borgerkrigen have varet i årevis med kastrofale følger for middelhavslandene og Det Arabiske Forår. Med alle de dræbte in mente bør vi glæde os over, at det scenario blev afværget.

