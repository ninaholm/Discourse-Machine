EU-støtte kan give bagslag i Serbien
EU's opbakning til den provestlige fløj i Serbien umiddelbart inden valget kan få den modsatte effekt af, hvad EU ønsker, advarer iagttagere
Serbiens premierminister Vojislav Kostunica har flere gange fremhævet, at han betragter indgåelsen af en stabiliserings- og associeringsaftale med EU som landsforræderi.


 Der er belønninger i vente, hvis serberne stemmer på de proeuropæiske kræfter ved søndagens parlaments- og lokalvalg, lyder det lokkende fra Europa.
EU har i dagene op til valget viftet serberne om næsen med først en Stabiliserings- og Associeringsaftale (SAA), der er første skridt på den lange vej mod et EU-medlemskab. Derefter luftede 17 EU-lande, heriblandt Danmark, mulighed for, at serberne - på sigt, hvis en række betingelser opfyldes - kan rejse til de pågældende lande uden visum.
Men de lokkende toner risikerer at give bagslag, hvis de serbiske vælgere ser det som en lidt for åbenlys indblanding i valget.
"Det har den modsatte effekt. EU har formentlig skaffet de højrenationale kræfter 5-10 procent flere stemmer med de udtalelser. Det meste af, hvad EU har gjort i de seneste år, har været direkte kontraproduktivt," mener Ljubisa Rajic, der er professor på Beograds universitet og en af Serbiens kendte systemkritikere.
Han vurderer, at det bedste, man kan gøre i Vesteuropa, er at klappe i og lade være med at blande sig i de serbiske valg.
Skeptiske over for EU
Rundspørger, som analyseinstituttet Strategic Marketing and Media Research Institute (SMMRI) har foretaget, viser, at en del serbiske vælgere er skeptiske over for de mange fine tilbud fra EU umiddelbart inden valget.
"Serberne stiller spørgsmålstegn ved Europas motiver. Hvis det var kommet for et år siden, i en tid hvor der ikke var valg, ville det have virket mere ærligt," siger SMMRI's direktør, Srdjan Bogosavljevic.
Premierminister Vojislav Kostunica har kraftigt kritiseret den proeuropæiske fløj for indgåelsen af SAA-aftalen med EU så kort tid inden valget. Han er rasende over, at præsident Boris Tadic "har solgt Kosovo" til gengæld for drømmen om EU-medlemskab.
I går harcelerede Kostunica mod præsidenten og vicepremierminister Bozidar Delic for at have sat deres underskrifter på en foreløbig aftale med EU, som de endnu ikke har præsenteret for den serbiske regering.
"Ikke alene repræsenterer Solana-aftalen bedrag og afskrivelse af Kosovo, men Tadics og Delics underskrifter blev også sat på et medfølgende dokument, som vi endnu ikke har set," sagde premierministeren ifølge radio B92. ritzau


