I Malmø uden far og mor
Afghanske Rahman på 13 år er flygtet til Sverige uden sine forældre. Det er en skæbne, som han deler med de 14.057 andre uledsagede flygtningebørn, der er blevet registreret i Sverige i år, og som lægger et »ekstremt« pres på de svenske myndigheder
 Tina Rosen er leder af det private center for flygtningebørn.


 Vi møder Rahman på anden sal i et højhus af beton i ghetto-området Rosengård, en forstad til Malmø. Her bor han på et privat center for flygtningebørn og -unge. Centret har været hans hjem, siden han for tre måneder siden ankom alene til Malmø med toget fra København. Han er 13 år, og derfor går han under betegnelsen uledsaget flygtningebarn - altså et barn eller en ung under 18 år, der flygter uden sin mor og far. Rahman undgår øjenkontakt, når han giver hånden. »Iran,« svarer han på spørgsmålet om, hvor han er flygtet fra, mens han kigger ned i gulvet. »Afghanistan,« siger han, når man spørger ham om hans nationalitet.
Rahman er en af de mange uledsagede flygtningebørn, der på det seneste er kommet til Sverige, men flygtningemærkatet er ikke nyt for ham, for han blev født i Iran af afghanske forældre, der var flygtet fra Taleban i hjemlandet. I Iran blev hans far fanget af myndighederne og deporteret til Afghanistan, hvor han blev dræbt. Derefter måtte Rahman gå under jorden i Iran med sin mor og sine søskende, fordi de ikke havde råd til den opholdstilladelse, der kræves af afghanske flygtninge i Iran, og som skal fornys hvert halve år.
»Men politiet fangede mig. Og så mishandlede de mig,« siger han og forklarer, at hans mor herefter straks besluttede at sende ham ud af Iran og til Europa. Som han siger: »Hvis politiet fangede mig igen, så ville de dræbe mig.«
 Tusindvis af flygtningebørn venter lige nu på at blive placeret rundt omkring i Sverige. Drengene på billedet er bare nogle af dem. De kom til landet for få dage siden og står her foran Migrationsverket i Malmø
Ulrik Hasemann
Ikke nok madrasser
De seneste syv dage har de svenske migrationsmyndigheder registreret 2.361 uledsagede flygtningebørn, og i 2015 har i alt 14.058 flygtningebørn søgt asyl i Sverige.
Enkelte kommuner som Malmø og havnekommunen Trelleborg modtager dagligt hundredvis af flygtninge under 18 år, som de skal skaffe husly, mad og krisehjælp til. Det har lagt et »ekstremt« pres på de svenske myndigheder, forklarer Thobias Ligneman, der er kommunikatør i den afdeling af Malmø Kommune, der arbejder med uledsagede flygtningebørn.
Læs også: Afghanske børn strømmer til Sverige
»Vi står i en helt ekstrem situation her i Malmø, og vi kan ikke se en ende på det. At tage vare på de uledsagede flygtningebørn er en kæmpe opgave for nærmest alle i vores kommune. Det er ikke længere bare en opgave for de sociale myndigheder, men også for skoler, børnehaver, den offentlige transport og forskellige kantiner rundt omkring i kommunen,« fortæller Thobias Ligneman.
Bare i Malmø er der de seneste måneder blevet ansat over 800 mennesker til at arbejde med flygtningebørnene, mens kommunen har etableret 20 nye, midlertidige opholdssteder.
I fredags åbnede kommunen for eksempel to store gymnastiksale med plads til 400 børn, og i den forbindelse måtte medarbejdere næsten tømme IKEA og Jysk for madrasser, dyner og puder, så børnene havde noget at sove på, forklarer Thobias Ligneman. Her skal børnene så bo, indtil de bliver registreret af myndighederne.
»Det sker efter nogle dage, uger eller i værste fald måneder. Herefter kan de sendes videre til andre kommuner i Sverige,« siger Thobias Ligneman.
Den svenske statsminister Stefan Löfven appellerede i sidste uge til, at alle kommuner hjælper de belastede byer ved at tage imod flygtningebørnene. Og det er der brug for, mener Thobias Ligneman, for der kan godt komme et tidspunkt, hvor Malmø ikke kan klare mere.
»Vi ved ikke, hvor grænsen er. Men lige nu kan vi ikke se lyset for enden af tunnellen,« siger han. Ifølge ham er det værste scenarie, at børnene må bo i telte, men han mener dog ikke, at Malmø er nået til det punkt endnu. »Men det kan ændre sig, hvis de bliver ved med at komme,« siger han.
 Tina Rosen er leder af det private center for flygtningebørn.
Ulrik Hasemann
Bruce Lee på fremmedsprog
Rahman slipper for at sove på gulvet i en gymnastiksal. Sammen med en håndfuld andre uledsagede flygtningebørn bor han på det private center Aleris i Rosengård.
På hans værelse, som han deler med en anden dreng fra Afghanistan, hænger et fladskærms-tv, der viser svenske programmer, selvom Rahman kun taler dari. Den dag, vi besøger hjemmet, er der pytt i panna – svensk biksemad – på menuen.
En del af Aleris huser Rahman og de andre flygtningebørn, der er blevet registreret af myndighederne. En anden del er et såkaldt transitområde, hvor der bor flygtningebørn, som ikke har en permanent plads på centret, og som på sigt skal registreres og sendes videre til andre steder. Her venter de på deres Malmø-liv, som forstander for transitområdet Torbjörn Wiiks siger det. Normalt tager det et par dage, men lige nu kan det tage flere uger, fordi man venter på, at der bliver oprettet nye steder, hvor børnene kan bo, forklarer han.
En gruppe afghanske drenge ser Bruce Lee film på engelsk. For mange af dem er det et komplet fremmed sprog, men de sidder alle som forstenede og kigger alligevel. To piger, der for få dage siden ikke kendte hinanden, er blevet så gode venner, at de har rykket senge, sådan at de ligger tættere på hinanden. Intet problem, siger en langhåret pædagog, da de informerer ham om det.
»Jeg ved ikke meget om flygtningepolitik, men jeg er god til mennesker. Og det er der brug for på sådan et sted, for mange af børnene har traumatiserende oplevelser med i bagagen,« forklarer Torbjörn Wiiks, mens han smider legetøj fra gulvet op i en opbevaringskasse. Det er om at holde styr på de store fællesrum, hvor i alt 32 børn venter på at blive forflyttet, og hvor væggene er dekoreret med tegninger, som børnene har tegnet. De fleste motiver forestiller mor, far og børn eller nationalflag som det afghanske, syriske eller svenske.
Ulrik Hasemann
Svensk EU-rekord
Ifølge den svenske flygtningemyndighed, Migrationsverket, var Sverige i 2014 det EU-land, der modtog allerflest uledsagede flygtningebørn. Og det var også helt bevidst, at Rahman endte i Sverige.
»Min mor spurgte menneskesmugleren, hvilket land der er godt. Så sagde han, at Sverige er det land, der er bedst at være i,« fortæller han.
Ifølge Tina Rosen, der er chef for hele centeret, som Rahman bor i, håber mange af børnene i starten af deres ophold på at få familiesammenføring. Men det sker sjældent, siger hun.
»Når det går op for børnene, går de i en længere periode ind i sig selv og bliver kede af det,« siger hun og fortæller, hvordan et barn for eksempel ville sove på en bænk udenfor i stedet for i sin seng, fordi han ikke kunne holde ud, at han nu havde et godt liv, mens hans familie og søskende sad tilbage i en flygtningelejr. »Han følte, at han havde fejlet,« siger Tina Rosen.
Også Rahman håber på at få sin familie til Sverige. »Selvfølgelig,« siger han med en stemme, der lyder til at være gået i overgang. »Hvad skal de dog i Iran?«

