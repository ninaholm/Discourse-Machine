Egyptisk politimand dømt for at dræbe demonstrant
Politiets indflydelse og magt svandt ind efter Mubaraks fald, men kritikere siger, at politifolk har følt, at de har fået et comeback under al-Sisi og i dag kan handle uden frygt for, at deres handlinger vil få konsekvenser


 En egyptisk domstol har idømt en politimand 15 års fængsel for at have dræbt den 32-årige aktivist Shaimaa Sabbagh, oplyser den statslige avis al-Ahram.
Sabbagh, der var en relativt kendt og sekulær aktivist i Egypten, blev skudt og dræbt i januar under en march i Kairo, der skulle markere årsdagen for opstanden mod tidligere præsident Hosni Mubarak i 2011.
Der findes en grusom fotoserie, der viser, hvordan hun bliver ramt af et skud.
Hun er stadig ved bevidsthed, men synker sammen i en demonstrants arme. Han forsøger at holde hende oppe, mens blodet siver fra hendes mund, ned ad halsen og ned på den vestlige spadseredragt, hun er klædt i.
Hun dør umiddelbart efter i mandens arme.
Den dømte politimand blev i marts tiltalt for handlinger, der »førte til døden« for Sabbagh. Anklagemyndigheden undlod dermed at skærpe anklagen til at omfatte drab.
Præsident Abdel Fattah al-Sisi, der beskyldes for at tvinge kritikere til tavshed, reagerede på de mange vrede reaktioner, der kom efter Sabbaghs død, ved at omtale hende som »min datter« og »Egyptens datter«. Han lovede, at retfærdigheden skulle ske fyldest.
Politiets indflydelse og magt svandt ind efter Mubaraks fald, men kritikere siger, at politifolk har følt, at de har fået et comeback under al-Sisi og i dag kan handle uden frygt for, at deres handlinger vil få konsekvenser. Det var i det klima, at Sabbagh blev skudt og dræbt.
Næsten alle de 100 politifolk, der har været tiltalt for at dræbe demonstranter under den folkelige opstand mod Mubarak i 2001, er blevet frikendt.
Ritzau/AFP

