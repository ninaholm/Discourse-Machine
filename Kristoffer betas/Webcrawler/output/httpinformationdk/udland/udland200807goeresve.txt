Der skal gøres noget ved Pakistan
Skal krigen i Afghanistan vindes, må fokus rettes mod Pakistan, siger danske officerer


 Danmark har siden 2002 haft soldater i Afghanistan og siden 2006 bekæmpet Taleban i Helmand-provinsen. Men kilden til problemet og vejen til sejr ligger slet ikke i Afghanistan, men i Pakistan. Det siger flere danske officerer til Morgenavisen Jyllands-Posten.
Det er i det uvejsomme terræn bag den 2.500 km lange grænse mellem Afghanistan og Pakistan, at talebanerne rekrutterer deres tilhængere. Og så længe talebanerne mere eller mindre frit kan passere den lange grænse, vil spiralen fortsætte. 
Talebanerne krydser grænsen, bliver nedkæmpet i Afghanistan, men påfører også de internationale styrker, ISAF, tab, mens nye oprørere er på vej.
"Vi er nødt til at gøre noget ved kilden til det religiøse vanvid i Pakistan," siger chefen for operationssektoren i den danske bataljon i Afghanistan, som har rang af major og kun ønsker sit fornavn, Casper, offentliggjort.
Han oplyser, at hans efterretningssektion i flere tilfælde har sporet selvmordsbombere i Helmand-provinsen tilbage til Pakistan.
'Nogle få overløbere'
Chefen for de danske styrker i Afghanistan, bataljonschef og oberst Jens Lønborg, taler om nogle "få tusinde overløbere" fra Pakistan i hele Afghanistan. Han kan ikke sætte eksakt antal på for det danske ansvarsområde i Helmand-provinsen, men vurderer, at de siden februar har mødt 20-30 såkaldte foreign fighters.
"Problemet er, at det er dem, der er mest fanatiske og villige til at tage selvmordsvesten på. Amerikanerne har i en periode forhindret dem i at komme ind fra syd, men skulle vi helt standse tilstrømningen, vil det kræve langt flere soldater, end vi er villige til at sende herned. Vi kan ikke løse problemet fra Afghanistan," siger Jens Lønborg.
Chefen for operationsdivisionen i Hærens Operative Kommando, oberst Henrik Sommer, siger til Jyllands-Posten, at det er et politisk spørgsmål, hvordan man vil føre krigen i Afghanistan.
Afghanistans præsident, Hamid Karzai, truede for få uger siden med at sende soldater over grænsen til Pakistan for at bekæmpe de militante ledere i grænseområdet. 
ritzau 

