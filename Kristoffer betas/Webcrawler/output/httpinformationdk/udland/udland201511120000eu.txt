1 af 20.000 EU-flygtninge flyttes i år



 Det knagede faretruende i det europæiske samarbejde, da EU’s medlemslande i september skulle blive enige om en fordeling af de mange flygtninge i bl.a. Grækenland og Italien – og det går stadig lige trægt med at føre planen ud i livet. I dag sættes de første 30 flygtninge på et fly fra Grækenland til Luxembourg, hvor deres asylansøgninger skal behandles. Det er de første flygtninge og migranter, som fordeles fra Grækenland, efter at aftalen kom i stand.
Grækenland har taget imod 600.000 flygtninge i år, og dagens omfordeling svarer til én op mod 20.000, som er ankommet til landet alene i år. EU’s plan for omfordeling­ gælder dog foreløbig kun for 160.000 asylansøgere, hvoraf Grækenland huser de 66.400.
De 30 flygtninge, som sendes videre i dag, er fra Syrien og Irak, oplyser en talskvinde for EU-Kommissionen. I oktober blev 86 asylansøgere fra Eritrea sendt videre fra Italien til Sverige og Finland. Dermed vil 116 af planens i alt 160.000 flygtninge i dag være sendt videre fra de syd- og østeuropæiske lande, hvor stort set alle flygtninge og migranter kommer til EU første gang. 

