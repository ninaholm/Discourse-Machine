NATO har fundet sin nye mission
Efter mere end et årti, hvor NATO primært har opereret uden for sit territorium, er alliancen vendt tilbage til sin oprindelige kerneopgave: forsvaret af medlemsstaternes territorium. Takket være Putins nyimperialistiske politik har NATO fundet sin nye mission, mener danske og udenlandske sikkerhedseksperter
 
	Et F-16-fly gøres klar på Flyvestation Aalborg


 
	»Ingen skal tvivle på NATO’s beslutsomhed, hvis en af alliancens medlemmer skulle blive truet. Tag ikke fejl, vi vil forsvare vores allierede.«

	Sådan lød den klare melding fra NATO’s generalsekretær Anders Fogh Rasmussen i denne uge, timer før beslutningen om at sende seks danske F-16-fly til de baltiske lande for at forsvare NATO’s grænse mod Rusland. Foreløbig begrænser alliancens optrapning sig til øget kontrol med luftrummet over de baltiske lande, Polen og Rumænien, men under sin rundtur i Europa i denne uge har USA’s præsident Obama luftet planer om at sende en væsentlig større del af USA’s 67.000 mand store europa-styrke til randstaterne for at markere NATO’s forsvarsvilje over for Rusland endnu tydeligere, gennemføre militærøvelser nær grænsen til Rusland og i øvrigt sørge for, at NATO’s 25.000 mand store ’reaktionsstyrke’ er klar til udrykning, hvis det skulle blive nødvendigt.

	Tilbage til start

	Optrapningen sker som bekendt som reaktion på Ruslands annektering af Krim-halvøen, men det er også et led i NATO’s søgen efter en mission til afløsning for indsatsen i Afghanistan, der de seneste 10 år har optaget størstedelen af alliancens kapacitet.

	NATO har simpelthen fundet sin nye mission – eller rettere genfundet sin oprindelige mission: forsvaret af NATO’s eget territorium mod truslen fra øst, mener flere internationale sikkerhedseksperter, som Information har talt med.

	»NATO har hårdt brug for at redefinere sin opgave, nu hvor alliancen er på vej ud af Afghanistan,« siger Ian Davis, leder den skotskbaserede forskerorganisation NATO Watch.

	»NATO er vendt tilbage til sin oprindelige opgave, som den blev defineret ved alliancens oprettelse i 1949; det kollektive forsvar af medlemslandene.«

	Denne udvikling var formentlig kommet alligevel, understreger han, men Ruslands annektering af Krim og frygten for, at Putin vil forsætte sin nyimperialistiske kurs, har fremskyndet udviklingen, mener Davis.

	NATO-specialist Bjørn Olav Knutsen fra det norske Forsvarets Forskningsinstitutt, FFI, bekræfter, at NATO er ved at genopdage sin oprindelige rolle:

	»NATO er i gang med en udvikling fra global aktør til en mere regionalt baseret organisation, som primært fokuserer på NATO’s nærområde.«

	Det er en udvikling, som bl.a. Norge har støttet, men også de tidligere østlande har presset på i den retning, da de ser deres medlemskab af NATO som netop et værn mod Rusland. Bjørn Olav Knutsen understreger, at det nye fokus på at forsvare medlemslandenes territorier ikke betyder, at NATO vil holde helt op med at operere uden for sit eget område.

	»NATO vil stadig være til stede med en træningsmission i Afghanistan fra 2015, med antipirat-styrken Ocean Shield ud for Afrikas kyst osv., men de internationale opgaver bliver ikke alliancens primære opgave i de kommende år,« siger han.

	Advarsel til Putin

	Både Davis og Knutsen advarer mod at betragte forstærkningen af NATO’s tilstedeværelse i grænselandene mod Rusland som en optrapning, der vil eskalere konflikten mellem NATO og Rusland. Tværtimod beskriver de beslutningen om at sende flere fly til randstaterne som en behersket reaktion på Ruslands fremfærd.

	»Formålet er at sende et klart signal til Rusland om ikke at røre de nye NATO-medlemmer,« siger Knutsen.

	Og sådan opfattes beslutningen da også i Moskva, siger Sergej Utkin, leder af afdelingen for Strategiske Studier på det russiske Videnskabernes Akademi.

	»Den russiske regering er irriteret over NATOs reaktion, men der er ingen her, der føler sig truet af den øgede grænseovervågning. Hvis NATO’s reaktion fører til en optrapning af konflikten med Rusland, er det ikke NATO’s skyld. Valget er vores, afgørelsen ligger i Kreml og afhænger af, hvordan en lille personkreds i den russiske regering vælger at optræde i de kommende måneder,« siger han med henvisning til præsident Putin og hans nærmeste støtter.

	»Den russiske regering kan stoppe her og sikre den nye status quo med Krim inden for imperiets grænser, eller de kan vælge at fortsætte den neoimperialistiske kurs med at annektere f.eks. de russisksindede områder Transdjnestr og Syd-Ossetien eller ved at gennemføre militære operationer i det sydlige og østlige Ukraine, hvor de etniske russere er i flertal.«

	Hvis Putin stopper nu, er der ifølge Sergej Utkin gode muligheder for på sigt at reparere forholdet mellem Rusland og NATO, sådan som det skete nogen tid efter Ruslands invasion af Georgien i 2008.

	De tre sikkerhedseksperter er enige om, at optrapningen viser, at NATO er villig til at forsvare sin østgrænse med alle midler, men de er lige så enige om, at risikoen for, at Rusland vil blande sig yderligere i Ukraines interne forhold er meget stor. Ukraine er ikke medlem af NATO, og signalet fra både USA og Bruxelles har været helt klart: NATO er ikke villig til at forsvare Ukraine med militær magt.

	»Militært set har den russiske regering frie hænder til at invadere Ukraine, men NATO-landene vil helt givet svare igen med kraftige økonomiske sanktioner,« siger Utkin.

	Det er Bjørn Olav Knutsen enig i.

	»Der er ingen i USA og Europa, som er villige til at bløde for Ukraine, men man skal ikke tage fejl af, at sanktioner også kan være et stærkt våben. De foreløbige sanktioner har bl.a. ført til kapitalflugt fra Rusland, og det vil helt sikkert skade den russiske økonomi,« siger han.

	Alle tre forskere understreger, at det er vigtigt at holde hovedet koldt i den nuværende situation, så den nye Øst-Vest konflikt ikke kommer ud af kontrol. F.eks. bør NATO og Europa gøre alt for at holde dialogen med Rusland åben i internationale fora som NATO-Ruslandsrådet, Europarådet og OSCE, hvor alle parterne stadig er repræsenteret.

