’Vi har altid været russere’
Tusindvis af flygtninge strømmer til Rusland for at komme væk fra krigen i Østukraine. Mange af dem ser Rusland og russere som deres beskyttere og regeringen i Kijev som aggressoren
95 ukrainske flygtninge ankom 18. juli til Sankt Petersborg. Efter konflikten i Østukraine er mange indbyggere flygtet til Rusland.


 Når man stiger af toget ved Pesotjnaja Station for at tage bussen videre til Agalatovo, kan det være svært at forstå, at man befinder sig mindre end en halv times togkørsel fra den centrale del af Ruslands næststørste by.
Væk er de prægtige historiske paladser, de moderne byggerier og de mange unge mennesker – stort set samtlige passagerer i bussen har nået pensionsalderen. Når man så ankommer til Agalatovo, der er stor nok til at være en by efter dansk målestok, men ikke har sådan en status i Rusland, kan man konstatere, at den næppe er at finde på ’værd at se’-listen hos Sankt Petersborgs mange gæster.
Cirka 50 af dem har dog alligevel fundet vej til Agalatovo, som de sidste par måneder har huset dem i en bygning, hvor der normalt bliver afholdt kulturelle arrangementer for de lokale borgere. Bygningens midlertidige beboere er kommet til Nordvestrusland hele vejen fra det krigsramte Østukraine.
44-årige Valerij har boet i det østlige Ukraine hele sit liv. Nu sidder han så i Agalatovo sammen med sin 21-årige søn Igor, der lige som Valerij kigger ud i luften, mens de gemmer sig for solen i skyggen af den bygning, der er blevet deres nye hjem. De to mænd har kortklippet hår og samme ansigtsform. Sønnens øjenbryn er noget mørkere og tykkere end farens, hvis brune øjne er om muligt endnu mere triste end sønnens.
»Jeg ved ikke, hvor jeg skal starte,« siger Valerij, da Informations udsendte beder ham fortælle, hvordan han endte med at flygte så langt væk fra sit fødehjem.
»Det startede med Maidan,« fastslår han og henviser til den blodige provestlige revolution i Kijev, der i februar resulterede i, at landets daværende præsident, Viktor Janukovitj, blev afsat.
Støtter prorusserne
Valerijs søn Igor tjente dengang i de ukrainske indenrigsstyrker, som blev sendt til Kijev i et forsøg på at håndhæve lov og orden i Ukraines hovedstad.
»Vi stod der med stort set kun hjelme og knipler mod bevæbnede demonstranter,« fortæller Igor, hvis enhed blev sendt til den østukrainske storby Donetsk umiddelbart efter revolutionen, der bragte den tidligere opposition til magten. Kort tid efter udbrød der uroligheder i Donetsk og andre områder i Østukraine, og denne gang var det de nye magthaveres tur til at give ordrer til indenrigsstyrkerne.
»Vi fik at vide, at vi skulle skyde på alle, der nærmede sig vores position, og der sagde jeg så til min øverstbefalende, at jeg ikke ville være med til at skyde på mit eget folk,« fortsætter Igor sin fortælling.
Afvisningen resulterede i, at den unge officer blev lænket til et rør. Senere lykkedes det ham dog at få aftalt med ledelsen, at han skulle løse andre, mere fredelige opgaver. Men det havde Igor ikke tænkt sig at gøre. Han deserterede og tilsluttede sig de prorussiske separatister.
»Vi er russere og har altid været russere (af nationalitet, red.),«forklarer Valerij.
»Problemet er, at der er en nation, der har bildt sig ind, at den er et stort folk, og at vi andre skal ’ukrainiseres’. Det startede allerede efter den første Maidan-revolution i 2004. Da begyndte de at ukrainisere vores skoler ved at erstatte russisk med ukrainsk som undervisningssprog,« siger han.
Valerijs hjemby, Krasnodon, ligger i Luhansk-området, meget tæt på den ukrainsk-russiske grænse, og han mener, at langt de fleste af byens borgere, cirka 80 procent, støtter prorusserne. Omkring 20 procent støtter ifølge ham den nye regering i Kijev, som sønnen Igor endte med at kæmpe imod. Lige indtil hans billede begyndte at blive spredt på de sociale medier, hvor tilhængere af Kijev-styrkerne kom med opfordringer om at forfølge ’desertøren’ og hans familie.
Derfor blev man i familien enige om, at Igor måtte flygte. Han krydsede grænsen til Rusland og rejste videre til Sankt Petersborg, hvor en ven tog imod ham den 16. juni. Resten af familien – Valerij, hans kone og Igors 12-årige søster – flygtede også fra Ukraine, efter de begyndte at få breve med trusler. Den 12. juli blev hele familien genforenet i Sankt Petersborg, men da Igors ven ikke kunne huse dem alle, måtte de tage turen til Agalatovo, hvor de lokale myndigheder har oprettet et flygtningecenter for østukrainere.
Der findes også et par andre af den slags centre i og uden for Sankt Petersborg. Derudover har frivillige borgere oprettet flere grupper på de sociale medier, hvor man blandt andet kan læse, hvordan man kan hjælpe de efterhånden mange ukrainske flygtninge, som bor privat i Sankt Petersborg.
»Jeg har været i kontakt med næsten 1.000 af dem,« fortæller Anastasija Pusjkarjova, som styrer sådan en gruppe på VKontakte, Ruslands svar på Facebook.
Tak til Rusland
Sankt Petersborg ligger langt fra den russisk-ukrainske grænse, og de ukrainske flygtninge i og omkring byen udgør kun en lille del af den store flygtningestrøm. Ifølge det netop offentliggjorte skøn fra FN’s Flygtningehøjkommissariat har næsten 170.000 ukrainske flygtninge krydset grænsen til Rusland.
Flere eksperter har peget på, at den triste udvikling ikke får nok opmærksomhed i Vesten, hvor man endda har markeret sig ved at benægte problemet. Tidligere på sommeren havde talskvinden for det amerikanske udenrigsministerium, Marie Harf, følgende kommentar til spørgsmålet om de ukrainske flygtninge:
»Folk krydser ofte den grænse i begge retninger. Det er derfor sandsynligt, at nogle tusinde ukrainere har krydset grænsen til Rusland i den seneste tid.«
Vestens manglende omtale af og forståelse for de mange flygtninges situation provokerer Valerij, der heller ikke kan forstå, hvorfor Vesten giver Rusland skylden for den blodige ukrainske konflikt.
»De siger, at det er Rusland, der er aggressoren, men det er det rene nonsens. For hvordan kan det ellers være, at det er Rusland, der tager imod os, som flygter fra krigen? Rusland giver os husly, mad og drikke, og det var ikke Rusland, men ukrainerne, der angreb os på vores jord. Vi kom jo ikke for at angribe dem i Vestukraine. Det var dem, der kom for at angribe os. Hvis ikke det var for Rusland, ville vi være blevet tilintetgjort af ukrainerne,« siger Valerij, og Igor nikker. Familien har efterladt to lejligheder i hjembyen Krasnodon og aner ikke, om deres ejendom stadig er der, eller om den er blevet destrueret af de seneste kampe i byen.
»Hvis krigen slutter, kan du få den ene af de to lejligheder,« siger en grinende Igor, der håber på at få russisk statsborgerskab og skaffe sig en tilværelse i Rusland. Også Valerij, der indtil for nylig var chauffør i Krasnodon, forbinder sin fremtid med Moskva i stedet for Kijev.
Og så hæfter han sig ved skæbnens ironi. Han har været mange steder i det tidligere Sovjetunionen, men ikke i Sankt Petersborg, som han ellers altid havde et ønske om at besøge. Nu bor han så forholdsvis tæt på ’Nordens Venedig’, der af mange bliver betragtet som en af verdens smukkeste byer. Men hverken det eller det gode sommervejr kan få Valerij til at smile i løbet af den tid, interviewet varer.
Valerij og Igor er opdigtede navne. De to vil ikke stå frem med deres rigtige navne, fordi de er blevet truet og er bange for at komme i søgelyset på ny. Familiens rigtige navne er Information bekendt

