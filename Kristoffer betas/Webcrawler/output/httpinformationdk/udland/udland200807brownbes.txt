Brown besøger Jerusalem og Vestbredden



 Storbritanniens premierminister, Gordon Brown, mødtes i går med israelske ledere under sit første besøg i Jerusalem, siden han blev regeringschef. Besøget sker i et forsøg fra Browns side på at sætte skub i fredsprocessen og den økonomisk udvikling i regionen.
Premierministeren besøgte også den besatte Vestbred på førstedagen af det to dage lange besøg, hvor han vil presse på for en »økonomisk køreplan« for fred, der har til formål at forbedre den palæstinensiske økonomi.
»Vi har lovet 500 millioner dollar til økonomisk hjælp i Palæstina over tre år frem til 2011,« erklærede Brown efter et møde i Betlehem på Vestbredden med den palæstinensiske præsident, Mahmud Abbas.
Brown vil diskutere mulighederne for at skabe vækst i de palæstinensiske områder og finansielle incitamenter, der kan være med til at undergrave militsgrupperne.
I september sidste år fremlagde han en ’økonomisk køreplan’ for fred i Mellemøsten, hvori han sagde, at det var hans »stærke, personlige overbevisning«, at initiativer, der kan fremme vækst på Vestbredden og i Gaza, var afgørende for at skabe fred.

