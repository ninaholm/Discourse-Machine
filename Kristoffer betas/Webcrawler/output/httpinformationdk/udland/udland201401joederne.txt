Jøderne, der kæmper mod staten Israel
De er ultraortodokse jøder i ordets strengeste betydning og holder til i hjertet af Jerusalem. Alligevel er den jødiske organisation Neturei Karta på top 10 over de mest antiisraelske organisationer i verden og et tydeligt billede på den splittelse mellem religion og politisk praksis, som vokser, i takt med at de ortodokse jøder i Israel bliver stadig flere
 
	Rabbineren Meir Hirsh er leder af Neturei Karta (Byens Vogtere, red.). Den ortodokse organisation anerkender ikke den israelske stat og zionistbevægelsen, fordi den arbejder imod Guds vilje


 
	»Jøder er ikke zionister« står der graveret på det lille sølvskilt over døren i det gamle toetagers stenhus i det ultraortodokse Mea Shearim-kvarter i det centrale Jerusalem.

	På fortovet foran huset haster sortklædte mennesker forbi. Kvinderne med tørklæde om hovedet, i lange skørter og med blikket stift rettet mod jorden. Mændene iført jakkesæt, høje sorte hatte og slangekrøller, der danser om ansigtet, når de går.

	I døråbningen byder rabbiner Meir Hirsh velkommen med et kort nik. Han er en lille mand, måske 1,60 m høj. Den høje sorte hat, brillerne og skægget får ham til at se gammel ud, selv om han kun er 57 år. Rabbineren er leder af Neturei Karta, der betyder Byens Vogtere. Organisationens 10.000 ortodokse medlemsfamilier i Jerusalem vogter over den hellige by – ikke med våben, forklarer han, men ved at bekæmpe de zionistiske tanker, som truer jøderne.

	Neturei Karta anerkender ikke den israelske stat og zionistbevægelsen, fordi den arbejder imod Guds vilje, forklarer Meir Hirsh og refererer til Toraen: »Da Gud drev jøderne i eksil, var det ikke meningen, at de skulle have landet tilbage, før Gud besluttede sig for det,« siger han og påpeger, at eftersom Messias endnu ikke er vendt tilbage, er zionistbevægelsen og staten Israel udelukkende et udtryk for falske profetier.

	På grund af medlemmernes foragt for den israelske stat og deres ihærdige arbejde for at fremme palæstinensernes sag, kom Neturei Karta sidste år på Anti-Defamation Leagues (ADL) liste over de 10 mest anti-israelske organisationer i verden.

	Men den placering ser ikke ud til at påvirke Meir Hirsh: »Den skyldes bare vores mange internationale initiativer for at få mennesker i og uden for Israel til at forstå forskellen mellem zionisme og jødedom,« siger han med rolig stemme.

	Han retter et intenst blik ud gennem de tykke brilleglas i det markante firkantede 1970’er-plasticstel. Han kunne ikke være mere ligeglad med at blive kaldt antiisraelsk.

	Forsøgte at forhindre Balfour

	Meir Hirsh overtog ledelsen af Neturei Karta for tre år siden efter sin far, men organisationen blev allerede etableret i 1935 af hans morfar.

	Familien havde boet i Jerusalem med deres muslimske naboer gennem flere hundrede år, da zionisterne efter Første Verdenskrig begyndte at lægge pres på det engelske mandatstyre for at etablere en israelsk stat i Palæstina.

	»Dengang levede muslimer og jøder side om side, passede hinandens børn, og jøderne forsøgte at begrænse madlavningen, når der var ramadan. Vi respekterede hinanden,« siger han.

	Det nikotingule overskæg bevæger sig op og ned, mens han taler, og det udgør en skærende kontrast til det ellers grå fuldskæg, der står ud til alle sider.

	Allerede dengang var det ultra-ortodokse miljø imod zionisternes jødestat, og en af dem, der deltog aktivt i kampen, var den ortodokse, jødiske professor Jakob Israël de Haan, fortæller rabbineren.

	Professoren forsøgte at få sine kontakter blandt de britiske politikere til at sætte en kæp i hjulet for det, der senere blev kendt som Balfour- deklarationen. Men zionisterne fik nys om hans arbejde og skød ham. Det ortodokse samfund var i sorg, og få år senere grundlagde de organisationen Naturei Karta. Det var begyndelsen, fortæller Meir Hirsch, mens han tænder en cigaret.

	Nægter staten

	Ifølge rabbineren er de mennesker, der tilslutter sig zionistbevægelsen, ikke jøder.

	»Jøderne adskiller sig fra andre folk, fordi de ikke holder sammen omkring et bestemt sprog, en hær eller et land. De har kun en ting til fælles, og det er at følge Toraens love,« siger han.

	Hans smalle brune øjne skinner, mens han hælder lidt vand op i et plasticglas og skodder cigaretten i det.

	Neuturei Kartas tolkning af, at den israelsk stat er i konflikt med Toraen, bliver bakket op af ortodokse i blandt andet det højreorienterede Shas-parti, der er repræsenteret i det israelske parlament, Knesset. Og gruppen af ortodokse vokser år for år.

	Mens de sekulære jøder i gennemsnit får 2,5 barn, får de ortodokse jøder syv. Dog er det langt fra alle ortodokse, der tager konsekvensen af deres religion og boykotter staten. Det gør Neturei Karta til gengæld.

	Medlemmerne modtager ikke økonomisk støtte fra den israelske stat. De betaler selv for at gå til læge og for deres uddannelse ved hjælp af donationer fra deres omkring 200.000 amerikanske medlemmer. Selv om de bor mindre end en kilometer fra Grædemuren, beder de aldrig ved den, fordi de ser den som et resultat af Israels besættelse af Jerusalem. De er heller ikke i hæren, som ellers er obligatorisk for alle israelske unge, fortæller Meir Hirsh.

	Han endte selv i fængsel i to uger, da han fyldte 18, fordi han nægtede at møde op til værnepligt. Gennem farens kontakter i det amerikanske konsulat blev Meir Hirsh løsladt og fik et brev i hånden om, at han ikke behøvede at aftjene sin værnepligt.

	Ifølge ham selv var hans eneste kommentar til hærlederen:

	»Jeg behøver ikke dine papirer, for jeg respekterer ikke din autoritet, og jeg adlyder ikke dine love.«

	Rabbineren smiler tilfreds, mens hans korte negle tikker mod bordpladen og den gennemsigtige plasticdug.

	Hvert år kommer der ifølge Meir Hirsh stadig flere medlemmer til hans organisation, især i Israel, forklarer han.

	»Flertallet af nye medlemmer er ortodokse jøder, nok primært fordi vi ikke er en humanitær gruppe, men tror på en meget streng læsning af toraen.«

	De fleste sekulære israelere tager afstand fra Neturei Karta på grund af deres religiøse ekstremisme og kompromisløse afskrivning af den israelske stat.

	På palæstinensernes side

	De hæklede blondegardiner lukker kun få solstråler ind i den røgfyldte stue, hvor mørke træmøbler, lysestager og dekorationer med plasticblomster står tæt pakket op ad væggen, der er beklædt med lyserødt savsmuldstapet. Rabbineren læner sig tilbage og tænder endnu en cigaret.

	At dømme på den mørke plet i loftet har han siddet her i utallige år. Fordybet i samtaler med den enorme samling hellige bøger bag sig og en cigaret i hånden. Og ofte har det handlet om palæstinenserne.

	»Min far var altid venlig mod araberne, og for 40 år siden foreslog jeg ham, at vi engagerer os politisk,« siger rabbineren.

	Det var i kølvandet på en lang række angreb mod jøderne i Israel. Meir Hirsh mente, at organisationen blev nødt til at forklare den arabiske verden, at jøder ikke er det samme som zionister.

	Han og faren tog til Tunesien og besøgte Yasser Arafat, der på det tidspunkt var i eksil.

	»Præsident Arafat forstod problemet, og vi arbejdede meget tæt sammen helt indtil hans død,« fortæller rabbineren. Han mener, at zionisterne har skabt et had mod jøder over hele verden ved at smide palæstinenserne ud og tage deres land.

	»Vi prøver at nedbringe hadet ved at hjælpe palæstinenserne humanitært, samtidig med at vi arbejder på at få zionisterne ud,« siger han og lægger et visitkort frem på bordet: »Rabbi Meir Hirsh, Jerusalem, Palestine,« står der.

