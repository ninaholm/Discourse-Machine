Nu taler også israelerne om én stat til de to folk
Den 'én-stats-løsning', palæstinenserne har talt om i årevis, har slået rod på Israels højrefløj  - men den er et fata morgana, siger ekspert
På højrefløjen i Israel har der været skepsis over for 'adskillelses-muren', fordi den blandt andet kan medføre, at jødiske hellige steder kommer under palæstinensisk kontrol, og at jødiske bosættelser på den palæstinensiske side skal rømmes.


 Jerusalem - Sami, indehaver af Ambassador-hotellet i Østjerusalem, var en glad mand denne aften på café-terrassen med udsigt over Sheik Jarrah-nabolaget i Østjerusalem. Han var netop tilbage fra USA, hvor hans datter havde født - ikke bare hans første barnebarn, men a baby boy! Samis massive torso emmede af arabisk stolthed.
Ja, ja, det havde også været fint med en lille pige - Sami har fod på sine danske gæsters særprægede syn på køns-jævning - men at den nyfødte er a baby boy er alt andet lige betryggende - for Samis jordiske arvegods såvel som for et demokratisk Palæstina.
For som altid gled snakken hurtigt videre til den dags- orden, der er den permanente på Ambassadors terrasse, nemlig den aktuelle politik. Efter Tony Blairs hult klingende optimisme som 'Kvartettens' særlige udsending, og som ingen her tager alvorligt, er flyttet ind på American Colony hotel, er Ambassadors terrasse det foretrukne forum for den uofficielle politiske debat.
Og debatten drejer sig i disse dage om 'én-stats-løsningen', der går ud på at fusionere Israel og den besatte Vestbred til én stat frem for den to-stats-løsning, der er officiel politik hele vejen rundt. Og Sami, der nøje følger processens et-skridt-frem-og-to-tilbage-øvelser, er tilbøjelig til at støtte ideen om én stat i hele det tidligere britiske mandatområde Palæstina.
»Vi vil leve med apartheid en tid, måske helt op til 30-40 år, men en dag vil vi igen bestemme over egne liv,« sagde han. »Det er kun et spørgsmål om tid.«
I det palæstinensiske politikmiljø har 'én-stats-løsningen' længe været på tapetet, og det skyldes erkendelsen af, at Israel ikke kan besejres militært, men kan overvindes demografisk.
Tankegangen er, at 'den demografiske bombe' vil detonere, når palæstinensernes hyppigere fødselsrate med tiden vil gøre jøderne til mindretal i området mellem Jordan-floden og Middelhavet  - en udvikling, den nu på fjerde år koma-ramte Ariel Sharon tog konsekvensen af i 2005 med den ensidige rømning af Gaza. Israel slap af med halvanden million arabere, som for israelernes skyld kan 'synke i havet' med afdøde premierminister Yitzhak Rabins ord. Israel har dermed ikke længere noget ansvar for landstriben, selv om den vedbliver med at være en sten i Israels sko  - senest med endnu en raket mod Ashdod fredag morgen, der forårsagede materiel skade og blev gengældt lørdag med luftangreb, der dræbte en ledende Hamas-militant.
Den demografiske bombe
Allerhelst vil Israel tørre Gaza af på Egypten, og tilbage er halvanden million arabere på Vestbredden og godt en million i selve Israel. Ved en fusion af hele området vil de fem millioner jøder være i flertal en rum tid endnu, og det har nu fået den israelske højrefløj til at tænke om - ikke fordi den pludselig bifalder en demokratisk enhedsstat, hvor jøder og arabere har lige adgang til jobs og politiske privilegier, men fordi højrepolitikerne ser en mulighed for ad den vej at sikre Israel legitime rettigheder i Judæa og Samaria, de bibelske navne for Vestbredden.
Anført af den tidligere udenrigs- og forsvarsminister i 80'erne, Moshe Arens, er 'den anden mulighed', fusionen, nu lanceret som alternativet til den to-stats-løsning, der forhandles med alle parters accept, som premierminister Benjamin Netanyahu, om end modstræbende, har tilsluttet sig, men som mest ligner en blindgyde. Netanyahu-regeringens politik har hele tiden været bevarelse af status quo: fortsat besættelse i visheden om at adskillelses-muren har medført den fornødne sikkerhed i selve Israel.
Men nu vil den 85-årige Moshe Arens overhale Netanyahu højre om med forslaget om én-stats-løsningen. Dog ikke med lige rettigheder til palæstinenserne, men ved en 'gradvis' integration, der skal sikre, at Israel fortsat vil være en 'jødisk stat', altså reelt en teokratisk stat, hvor jøder bevarer politiske privilegier, og arabere fortsat er anden rangs-borgere.
Arens' forslag støttes af ikke kun den diminutive freds- og venstrefløj, der har deres egne grunde, men også af bosættere og fremtrædende Likud-politikere som Knesset-formand Reuven Rivlin, Likuds kvindelige stjerne, Tibi Hotovely, og Uri Elitzur, en tidligere stabschef for Netanyahu og eks-formand for bosætterorganisationen Yesheva Council.
Gammel vin
»Reelt er forslaget gammel vin på nye flasker,« siger Jonathan Spyer, en analytiker, der ikke belastes af ideologiske fordomme, og som jeg drikker kaffe med i den jødiske del af Jerusalem.
»Men der er flere grunde til, at det ligner et nyt holdningsskift, og den vigtigste er, at det israelske højre har indset, Vestbredden kun kan annekteres af Israel ved at gøre palæstinenserne til borgere med stemmeret.«
»En anden grund er den internationale opinion, der ikke accepterer fortsat besættelse - det viste bl.a. reaktionerne på Gaza-krigen i 2008-09, der førte til kritik i EU. Og endelig er bosætterne hele tiden gået ind for annektering - nu bare på en lidt anden måde. De har af religiøse og oldtids-historiske grunde aldrig været tilhængere af den deling af landet, som nu de facto er gennemført med Muren.«
Muren, der trækker en 700 kilometer lang barriere ned gennem landet, vil med to-stats-løsningen medføre, at jødiske hellige steder kommer under palæstinensisk kontrol, at bosættelser på den palæstinensiske side skal rømmes, og at PA-styret kompenseres for de større bosættelser nær Jerusalem og den såkaldte 1967-grænse, der ved en endelig fredsaftale indlemmes i selve Israel.
»Men,« siger Jonathan Spyer, »der er konsensus omkring bevarelsen af nationalstaten som jødisk - derfor har højrefløjens 'anden mulighed' ikke logisk sammenhæng. For hvordan fastholder du en jødisk stat, samtidig med at tre millioner muslimer får politiske rettigheder?«
- Så hvad er løsningen?
»Det ved jeg ikke,« lyder svaret. »En mulighed er at inddrage Egypten og Jordan i en løsning for Gaza og Vestbredden, en anden løsning er fuldstændig adskillelse, som jeg mener er nødvendig, og den tredje løsning er den 'bi-nationale' stat, hvor vi skal  leve sammen, men hver for sig. Det er det fata morgana, der nu er nået til Israels mere moderate højrefløj i skikkelse af Arens og Rivlin. Den tror jeg ikke på. Vi vil ende som Balkan eller Libanon.«
Og som et ekko af Sami på Ambassador tilføjer Spyer: »Det er kun et spørgsmål om tid.«


