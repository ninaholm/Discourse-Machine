Sri Lanka afviser våbenhvile
Sri Lankas militær afviser separatist-bevægelsen De Tamilske Tigres (LTTE) opfordring til våbenhvile. Tigrene beder det internationale samfund om at lægge pres på Sri Lankas regering


 Separatistbevægelsen De Tamilske Tigre (LTTE) appellerede mandag til international handling for at få stoppet den srilankanske regeringshærs massive offensiv mod tamilernes stadigt skrumpende område. Men østatens militær afviser enhver snak om våbenhvile.
Tigrene er i øjeblikket trængt op i et lille hjørne i den nordøstlige del af landet, og de beder nu udenlandske magter om at gribe ind for at organisere en øjeblikkelig våbenhvile. LTTE siger, at FN, USA, EU, Japan og den tidligere fredsmægler Norge er nødt til at lægge pres på Sri Lankas regering og få den til at acceptere en våbenhvile, "så tamilernes lidelser kan blive bragt til ophør".
"Vi ønsker også at informere det internationale samfund om, at vi er rede til at drøfte og samarbejde med alle i bestræbelserne på at få en øjeblikkelig våbenhvile i hus," sagde LTTE's politiske leder B. Nadesan.
Men Sri Lankas militær siger, at det ikke vil acceptere noget mindre end en fuldstændig overgivelse og aflevering af våbnene.
"Vores holdning er, at de må nedlægge deres våben og overgive sig," sagde en talsmand for Sri Lankas militær, Udaya Nanayakkara. "Vi har ikke ændret holdning," sagde Nanayakkara.
Tilbage for tigrene
Sri Lankas regering trak sig fra den norskmæglede våbenhvile i begyndelsen af 2008 efter at have beskyldt tigrene for at benytte fredsprocessen til at opruste og konsolidere deres de facto-ministat i den nordlige del af landet. Siden da er det kun gået tilbage for tigrene, der har mistet kontrollen med stort set hele deres territorium, herunder også deres politiske hovedstad Kilinochchi og deres største militærbase i Mullaittivu. Tigrene, der kæmper for et uafhængigt tamilsk hjemland i Sri Lankas nordlige og nordøstlige del, har nu kun en smal stribe jungle tilbage ud til kysten.
Regeringen har svoret, at tigrene vil lide et fuldstændigt nederlag inden april.
Kampene har skabt international bekymring for titusinder af civile, der er fanget i krigszonen, og regeringen beskylder tigrene for at bruge de civile som menneskelige skjold. LTTE siger på sin side, at snesevis af mennesker bliver dræbt og såret hver eneste dag af Sri Lankas militærs bombardementer.
"Verden skal vide, at opfordringer til, at LTTE nedlægger våbnene og overgiver sig, ikke bidrager til at afslutte konflikten," hed det i en erklæring fra tigrene.
"Det tamilske folk er afhængig af LTTE's våben for at blive beskyttet. Men med støtte fra det internationale samfund for at få en permanent politisk løsning vil der opstå en situation, hvor det tamilske folk ikke har brug for LTTE's våben," hed det.
ritzau/AFP

