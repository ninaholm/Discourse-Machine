Ayaan Hirsi Ali fejret i Paris
Den franske politiske og kulturelle elite hyldede søndag og mandag forfatteren og debattøren Ayaan Hirsi Ali i Paris. Den franske regering vil arbejde for, at hun kommer under europæisk beskyttelse. Selv ønsker hun at blive fransk statsborger
Ayaan Hirsi Ali modtog i går den fornemme Simone de Beauvoir-pris - med indstillingskomiteens ord - -som ære for hendes beåndede modstand mod enhver form for undertrykkelse-.


 PARIS - "Enhver, som er blevet forfulgt af en tyran eller et diktatur, og specielt verdens kvinder, som er blevet gjort til martyrer, de har Frankrigs stolthed og pligtfølelse på deres side. Til enhver kvinde, der har brug for beskyttelse, tilbyder jeg muligheden for at blive fransk." 
Så flot udtrykte den franske præsident, Nicolas Sarkozy, sig i sin takketale efter sit valg sidste år. Og ja tak, "jeg har brug for hjælp, og jeg er beæret ved udsigten til at blive fransk statsborger", siger nu den kontroversielle og verdenskendte politiker, forfatter og debattør Ayaan Hirsi Ali, der er forfulgt og truet på sit liv efter sin konsekvente kritik af islam.
Ali fremsatte sit ønske om at blive fransk statsborger, da hun søndag aften blev fejret ved et møde i Paris på eliteskolen École Normale Superieure. 
Ali var inviteret til Paris af flere organisationer og medier bl.a. det satiriske tidsskrift Charlie Hebdo, dagbladet Libération samt organisationerne SOS Racisme, ProChoix og tidsskriftet la Règle du Jeu, hvor den kendte forfatter og filosof Bernard-Henri Lévy er direktør og redaktør. Lévy har længe ført en omfattende kampagne for Ali, og det er også ham, der har gjort hende bekendt med Sarkozys ytringer.
Simone de Beauvoir-pris
I går fik Ali i Paris ydermere tildelt den fornemme Simone de Beauvoir-pris. Den får hun med indstillingskomiteens ord "som ære for hendes beåndede modstand mod enhver form for undertrykkelse".
På torsdag tager Ali videre til Bruxelles, hvor hun skal mødes med en gruppe europaparlamentsmedlemmer, der forsøger at skabe et juridisk og økonomisk grundlag for beskyttelsen af hende.
Den somaliskfødte, nu hollandske forfatters beskyttelse betales lige nu af private midler, efter at den hollandske regering i oktober sidste år besluttede at stoppe finansieringen af hendes beskyttelse med henvisning til, at hun ikke længere bor i Nederlandene. Ali bor i USA, hvor hun arbejder for en tænketank.
Mødet søndag aften var pakket med franske politikere, forfattere og menneskerettighedsaktivister. Den slagne socialistiske præsidentkandidat Sègoléne Royal var blandt gæsterne, og den unge minister for menneskerettigheder, Rama Yade, læste en støtteerklæring fra Sarkozy op. Sarkozy kunne ikke selv deltage i arrangementet. 
Yade sagde bl.a., at Ali var "vores ven. Det evige Frankrig, landet fra 1789 (en henvisning til den franske revolutions idealer, red.), Victor Hugos og Charles de Gaulles land. Og vi overvejer, på hvilken måde De kan blive fransk gennem en naturaliseringsproces". 
Ali selv tilkendegav, at det er blevet "umuligt at tale frit om islam på det europæiske kontinent. Den nuværende stemning i eliten indebærer, at man undgår enhver debat for ikke at (...) tilfredsstille islamisternes excesser, hvilket medfører, at man får mennesker som mig til at tie".
Frankrig arbejder for, at Ali får beskyttelse gennem oprettelsen af en europæisk fond for 'truede personer', som præsidenten håber kan oprettes under fransk EU-formandskab i anden halvdel af 2008.


