Mobilkameraer ansporer til 'æresdrab' i Irak
Beviser på utroskab i form af sexscener optaget med mobiltelefoners kameraer er en del af forklaringen på den stigende vold mod Iraks kvinder
Irakiske kvinder har god grund til at se bekymrede ud. Mobilkameraer udgør en stadig større trussel mod kvinders liv, fordi optagelser af utroskab fører til æresdrab.


 SULAYMANIYAH - En pøl af størknet mørkt blod og et afrevet rødt tørklæde markerer det sted, hvor Ronak blev skudt. Den irakiske kvinde var flygtet til et kvindehjem i den kurdiske by Sulaymaniyah, da hun blev anklaget for utroskab af sin mand. Hun blev skudt tre gange af en mand, der lå på taget af bygningen overfor.
Ronak blev såret af kuglerne i nakken og det ene ben, men overlevede efter en fire timer lang operation. Hun er blot det seneste offer i den bølge af 'æresdrab', der har ramt irakiske kvinder på grund af påstået amoralsk adfærd.
Mange bliver brændt ihjel ved at blive overhældt med benzin eller paraffin, som derefter antændes. Andre bliver skudt eller kvalt. FN anslår, at mindst 255 kvinder blev myrdet i æresrelaterede drab i irakisk Kurdistan alene i de første seks måneder af 2o07.
Mordet på kvinder, som straffes for at have overtrådt de traditionelle moralbegreber, er desto mere udbredt i de øvrige Irak, hvor myndighedsstrukturerne har været nedbrudt siden Saddam Husseins fald i 2003.
Sexoptagelser
En overraskende forklaring på den massive tilvækst i antallet af 'æresdrab' har at gøre med den stigende udbredelse af billige mobiltelefoner med indbygget kamera. Mange mænd ynder at fotografere sig selv under seksualakten og sende billederne videre til venner. Dette praleri har i mange tilfælde fået dødelig udgang i et samfund, hvor sex før eller uden om ægteskabet anses for at retfærdiggøre mord.
Det første tilfælde af sex optaget på en mobiltelefon, som har ført til mord, blev registreret i 2004. Filmen af en ung mand, der elsker med en 17-årig pige, cirkulerede rundt i den kurdiske hovedstad, Arbil, og blot to dage senere blev hun dræbt af sin familie, og en uge efter blev han dræbt af sin.
Siden da er der sket en kraftig vækst i antallet af kvinder, som udsættes for vold, for det er næsten altid kvinder frem for mænd, der må bøde, når deres kærlighedsliv bliver eksponeret på mobiltelefoner.
Nøje planlagt
I 2007 blev mindst 350 kvinder - det dobbelte af det foregående år - udsat for vold som resultat af 'beviser fra en mobiltelefon', fortæller Amanj Khalil fra Institute for War and Peace Reporting med henvisning til de tal, som er indsamlet af kvindeorganisationer og politidirektoratet i Sulaymaniyah.
Det reelle tal ligger formentlig langt højere. Lig bliver begravet i bjergene, volden skjules. Storfamilier og klaner føler ægte skam over handlinger, der strider imod de gængse moralbegreber.
Som oftest er gengældelsen nøje planlagt. I tilfældet Ronak, hvis virkelige navn ikke er oplyst, satte hendes attentatmand sig til rette på taget af en tom kontorbygning, hvor han måtte vente på hende i lang tid. Ronak, som har tre børn, er fra byen Chamchamal på vejen mellem Sulamaniyah og Kirkuk. Anklaget af sin mand for utroskab og af frygt for at blive offer for 'æresdrab', var hun flygtet fra sit hjem og havde søgt tilflugt hos politiet, som i marts sendte hende til Asuda-centret i Sulaymaniyah, et af seks hjem i Kurdistan for kvinder, der trues af vold eller æresdrab.
Hun må have troet sig i sikkerhed. Sammen med fire andre kvinder boede hun på første sal, som kun kan nås af en smal trappe og er låst indefra. Politiet yder en vis beskyttelse, men medlemmer af hendes familie kan have forfulgt hende fra Chamchamal. 
"Da vi skulle i retten (sammen med Ronak for at søge skilsmisse, red), havde vi på fornemmelsen, at nogen fulgte efter os," siger Khanum Raheem Lateef, Asudacentrets bestyrer. 
Mange selvmord
Gardinerne var trukket for på kvindehjemmet, bortset fra i køkkenet, hvor et vindue var taget af. Kl. 11 gik Ronak ud på badeværelset, og da hun kom tilbage i køkkenet, lå attentatmanden på taget kun seks meter væk og skød hende tre gange.
Kvindernes position i det irakiske samfund er blevet drastisk forværret siden besættelsens begyndelse. Men trods det rædselsvækkende høje antal æresdrab er kvindernes status på vej til at blive forbedret i Kurdistan, som har en sekulær regering. Kurdisk politi og kurdiske domstole er mere imødekommende end andre steder i Irak over for de kvinder, der trues på livet. I Bagdad og Basra findes ingen kvindehjem.
Sårbarhed over for vold er ikke det eneste område, hvor de irakiske kvinders status er blevet undergravet. En kvinde kan kun få bevilget et pas, dersom hun møder op sammen med en mandlig slægtning. En kvinde, hvis far var for syg til, at han kunne begive sig hen på paskontoret, måtte ledsages af sin 14-årige bror, som måtte stå inde for hende, før pasmyndighederne ville udstede et nyt pas til hende.
Mange kvinder søger at undslippe lidelsesfulde ægteskaber - som oftest arrangeret af deres forældre - ikke ved at flygte, men ved selvmord. I 2007 begik omkring 600 kvinder og piger i Kurdistan selvmord, de fleste ved at brænde sig selv ihjel eller ved at drukne eller skyde sig, oplyser sundhedsministeriet i Kurdistans nationalregering.
"Kvinder føler, at de ikke har noget håb om at undslippe underkastelse," udtaler Sherizaan Minwalla, en advokat i Sulaymaniyah, som repræsenterer mange ofre for hustruvold: "Selvmord forekommer dem som et rimeligt valg og tilmed som en protest."

© The Independent og InformationOversat af Niels Ivar Larsen

