Spillet om magten i Iran fortsætter
'Studenternes dag' i dag kan vise, hvor meget luft der er tilbage i den iranske oppositionsbevægelse, der stadig er aktiv, men hvis styrke er vanskelig at vurdere


 Beirut - Brigadegeneral Ali Fazli lød fortrøstningsfuld.
»Vi har en plan for tackling af uromagere på 'studenternes dag', omend vi ikke forventer noget særligt,« udtalte han allerede fredag til nyhedsbureauet AFP.
Brigadegeneralen, der er chef for Revolutionsgarden i Teheran-området, var ikke ene om at advare mod optøjer i anledning af den traditionelle mindedag for drabene på tre studenter under protestdemonstrationer mod shah-styret den 7. december 1953, i dag for 56 år siden. Politiet har forbudt al samling uden for universitetsområder, og ayatollah Ahmad Janati, hardliner-formanden for Vogternes Råd, sekunderede med at advare mod at »gøre noget, der vil behage amerikanerne« i sin fredagsbøn-tale på Teheran universitet.
'Kapring' af nationaldag
Trods det moderate tonefald - som om myndighederne varskoede risiko for glatte veje og nattefrost - er regimet tydeligvis bekymret for, at oppositionsstudenter vil 'kapre' dagen til nye protester mod regimet.
Forløbet i dag vil give et fingerpeg om, hvor meget luft der er tilbage i den 'grønne' bevægelse, der i juni kunne mobilisere millioner på gaderne i Teheran, Isfahan, Tabriz og andre større byer, mod hvad de så som valgsvindel, som sikrede Mahmoud Ahmadinejads forbliven som Irans præsident.
Iran-analytikere er enige om, at oppositionen stadig eksisterer, men uenige om, hvorvidt styret har grund til bekymring.
»Ikke de første par år,« siger Elie Chalhoub, Iran-kommentator på Beirut-avisen al-Akhbar.
»Da Ali Khameneni (den 'øverste åndelige vejleder') efter en uges tid gik ud og godkendte valgresultatet, faldt antallet på gaderne fra millioner til tusinder. Styret er ikke truet, tværtimod står det paradoksalt nok stærkere end før junivalget, og en årsag er, at alle de oppositionsceller, sikkerhedstjenesterne ikke kendte til, kom op af hullerne. De er nu bag tremmer - sagsmapperne hober sig op i sikkerhedstjenesten.«
Oppositionen er bred
Rouzbeh Parsi, iransk-svensk forsker på det EU-drevne institut for sikkerhedspolitik i Paris, er kun delvis enig.
»Oppositionen er der, og den har overlevet længere, end jeg havde troet på forhånd. Men ingen kan forvente, at folk vil gå ud og konfrontere en stat, der har monopol på så voldsomme magtmidler, som det har vist sig, den er parat til at bruge,« siger han.
»Men man skal huske, at oppositionen ikke kun er studenter og aktivister, men har bredere appel til grupper i bureaukratiet og den økonomiske sektor, der ikke er begejstrede for Ahmadinejads populisme, men støtter eks-præsident Hashemi Rafsanjani (der stadig er formand for 'Ekspertrådet', der bl.a. udpeger den åndelige leder, red.). Oppositionen er ikke entydig, men består af i hvert fald to eller tre hovedstrømninger - en organiseret del, der fører 'udmattelseskrig' mod regimet på de indre linjer, spontane protester, der mobiliseres via sms, etc., men ikke har noget klart fokus, og vigtige dele af præsteskabet i Qom (den hellige by, red.) er heller ikke fornøjet med tingenes aktuelle tilstand. Mehdi Karoubi og Mir-Hossein Moussavi (to af de slagne præsidentkandidater) er stadig i billedet. Det konservative flertal i Majlis'en (det iranske parlament) er splittet, og der er internt spektakel i Revolutionsgarden (den islamiske militærenhed uafhængig af hærens kommandostruktur, red.). Der er mange spillere i iransk politik med langt flere nuancer end blot liberale over for konservative.«
Hvor stærk er Khamenei?
Den igangværende magtkamp mellem grupperingerne medfører ifølge Rouzbeh Parsi tilstande, der er så kaotiske, at man ikke med sikkerhed kan sige, at en 'institutionel enhed' bestemmer kursen. Han peger på Irans håndtering af atomspørgsmålet som et billede på regimets rådvildhed.
»Den ene dag siger præsidenten ét, parlamentet noget andet og den åndelige leder noget tredje. Den næste dag siger parterne noget andet - atomspørgsmålet handler lige så meget om indenrigspolitik, som om forholdet til Vesten.«
Elie Chalhoub mener, at forvirringen efter præsidentvalget har styrket den åndelige leders autoritet.
»Ahmadinejad er som ringen på Khameneis finger. Han parerer ordre uden vrøvl. Før Ahmadinejad blev valgt i 2005 var der tre spillere i toppen af iransk politik: Khamenei, eks-præsident Rafsanjani og den siddende præsident, Mohammad Khatami, der nu er med i oppositionen. Efter valget i 2005 var Khatami elimineret og efter præsidentvalget i juni er Rafsanjani væk, selv om han har beholdt sine formelle poster. Tilbage er Khamenei og hans marionet, Ahmadinejad.«
Indoktrinering i skolerne
Men igen: Der er divergerende opfattelse af styrkeforholdet mellem de to formelle magthavere: Ahmadinejad med traditionelle bånd til Revolutionsgarden, hvor han selv kommer fra, har systematisk indsat proselytter i ledende administrative poster, og nogle mener, at Revolutionsgarden styrer Khamenei og ikke omvendt. Rouzbeh Parsi gør endvidere opmærksom på, at der kan konstateres divergenser mellem den åndelige leder og præsidenten i netop atomsagen, hvor Khamenei står for den mest stejle afvisning af Vesten, men hvor Ahmadinejad tidligere har erklæret villighed til forhandling.
»Styret er presset,« siger Rouzbeh Parsi, »det ses bl.a. af en 'blød magt'-kampagne, der siden valget er indledt i de iranske skoler, og hvor aktivister fra Basij (regimets ungdomsmilits) sættes ind som 'opdragere', altså med den opgave at indoktrinere.«

