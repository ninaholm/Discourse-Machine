Selvbedraget råder, isen smelter, og tiden rinder ud
Det bliver stadig sværere at bremse opvarmningen inden to grader, siger formanden for FN's Klimapanel. Det bekræftes af ny rapport om Arktis, der offentliggøres i dag. Men det kan endnu nås, hvis verden ser alvoren i øjnene, mener klimapanelformanden
Flere hundrede arktiske klima°©eksperters gennemgang af den nyeste viden, pointerer, at ikke blot accelererer den globale opvarmning afsmelt°©ningen af sne og is i de arktiske omr?der. Det omvendte er nu ogs? tilf©°ldet: ®°ndrin°©gerne i sne- og isd©°kke i Arktis forst©°rker selve opvarm°©ningen: Jo mere m©rkt havvand, der suger solens str?ler til sig, jo h©jere temperaturer. Her afsmeltining p? Gr©nlands indlandsis, der er farvet sort af t©rvest©v og sand.


 »Mange af os lever i en tilstand af selvbedrag,« siger Rajendra Pachauri, den nobelprishædrede formand for FN's Klimapanel, IPCC.
Pachauri taler for over 200 danske erhvervsfolk på en konference i DR's Koncerthus, arrangeret i går af Energibranchen, et branchenetværk under Dansk Industri (DI).
Formanden for de 2.000 forskere i klimapanelet lægger ikke skjul på, at situationen spidser til, når det gælder muligheden for at afværge dramatiske klimaforandringer.
»Det bliver stadig sværere,« siger han med henvisning til, at tiden går, uden at det internationale samfund tager konsekvensen af sin viden og får lavet den klimaaftale eller igangsat den indsats, der skal til for at bremse opvarmningen inden den vedtagne smertegrænse på to grader.
»Hvis vi skal overholde dette, skal de globale udledninger af drivhusgasser toppe i 2015. Nu skriver vi 2011, men det er stadig muligt at nå, hvis verden indser situationens alvor,« understreger Rajendra Pachauri.
Hans budskab sættes i relief af den rapport om klimaændringerne i Arktis, som i dag offentliggøres i København på en stor forskerkonference arrangeret af Arktisk Råds miljøprogram AMAP i samarbejde med Københavns og Aarhus Universiteter.
I rapporten, der er resultatet af flere hundrede arktiske klimaeksperters gennemgang af den nyeste viden, pointeres det, at ikke blot accelererer den globale opvarmning afsmeltningen af sne og is i de arktiske områder  det omvendte er nu også tilfældet: Ændringerne i sne- og isdække forstærker i sig selv opvarmningen.
»Sne og is reflekterer store dele af solens indstråling tilbage til verdensrummet. I takt med at sne og havis er blevet mindre udbredt, og kuldesæsonerne er blevet kortere, bliver væsentligt større dele af solens energi fanget på jordens overflade. Konsekvensen er yderligere opvarmning,« hedder det.
»En sammenhæng og tilbagekobling mellem hurtigere smeltende havis og arktisk opvarmning kommer ikke som en overraskelse for videnskabsfolk, men det er først inden for de seneste fem år, man har kunnet se klare beviser for sammenhængen,« hedder det i AMAP-konklusionen.
Voldsom havstigning
Rapporten peger på hele ni sådanne feedback-mekanismer med særlig gennemslagskraft.
»Ud af disse ni vil de otte forårsage selvforstærket opvarmning, og blot en enkelt vil have en selvforstærkende kølende effekt i Arktis.«
En af de opvarmningsforstærkende mekanismer er den begyndende optøning af de permafrosne områder mod nord. Når de varmes op, og den frosne jord tøer, undslipper den kraftige drivhusgas metan, som i sig selv accelererer opvarmningen.
»Temperaturerne i permafrosten er steget med op til to grader. Permafrostens sydgrænse er rykket mod nord i Rusland og Canada,« fastslår rapporten.
Konsekvensen af feedbackmekanismerne er, at forskerne nu forudser en stigning i efterårs- og vintertemperaturerne i Arktis på tre-syv grader allerede i 2080  oven i de allerede konstaterede temperaturstigninger. Med dette følger en fuldstændig bortsmeltning af den arktiske havis om sommeren  sandsynligvis inden for 30-40 år  samt globale havstigninger på 0,9-1,6 meter i år 2100. Det er op til tre gange så meget som den hidtidige vurdering fra IPCC.
Rajendra Pachauri har ikke set AMAP-rapporten, der offentliggøres i dag, og vil derfor ikke kommentere den opsigtsvækkende vurdering af den globale havstigning.
»Men jeg ved, at en havstigning på én meter vil oversvømme et areal på 5.763 kvadratkilometer i mit eget land, Indien,« siger han.
Pris på CO2-udslip
Klimaformanden siger, at en reduktion i i-landenes CO2-udledninger på 40 pct. i 2020 er nødvendig, hvis der skal være chance for at holde den globale temperaturstigning på de to grader. EU har indtil videre blot 20 pct. reduktion som mål, og de fleste andre i-lande har besluttet endnu mere beskedne reduktioner.
Hvad enten der på et tidspunkt kommer en global klimaaftale eller ej, er én ting afgørende, ifølge Pachauri.
»Det er en absolut nødvendighed, at der sendes et effektivt CO2-prissignal,« siger han.
En markant pris for at forurene atmosfæren med CO2 er forudsætningen for at sætte større fart på investeringerne i den energieffektivisering og de vedvarende energikilder, der kan bremse udledningerne.
»Samfundet må finde vilje og styrke til at sende dette signal. Ellers kommer vi til kort,« mener Pachauri.
Professor David Jhirad, leder af energi- og miljøprogrammet SAIS på Johns Hopkin's University i Maryland, sagde på Energibranchens konference tirsdag, at en række af de store progressive virksomheder i USA synes villige til at investere i de nye grønne teknologier alene i håbet om, at politikerne tager sig sammen og sætter en mærkbar pris på CO2-udledning.
USA's ambassadør i Danmark, Laurie S. Fulton, forsikrede, at den amerikanske regering er fast besluttet på at vinde det grønne kapløb med bl.a. Kina om at blive verdens førende, når det gælder klimavenlig energi- og transportteknologi.
David Jhirad arbejder i øjeblikket sammen med bl.a. nobelprisøkonomen Joseph Stiglitz på at overtale nogle af de lande, der har etableret enorme nationale fonde med indtægter fra f.eks. olie- og gasudvinding  lande som Norge, Canada, Kuwait  til at begynde at investere i de grønne energiløsninger i bl.a. u-landene.
»Disse nationale fonde sidder på 8.000 milliarder dollar (40.000 mia. kr.). Hvis de bragte bare et par procent heraf i spil, ville der være tale om 160 mia. dollar om året  svarende til, hvad u-landene har brug for til deres klimabeskyttelses- og tilpasningsindsats,« sagde David Jhirad.

Information følger ugen igennem den arktiske miljø- og klimakonference i København

