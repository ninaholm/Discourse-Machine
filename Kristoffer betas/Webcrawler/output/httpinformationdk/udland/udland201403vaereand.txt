’Vi vil ikke være andenrangsborgere’
På Krim er der også moderate russere, der fortsat ser halvøen som en del af Ukraine


 
	De første skud i Krim-krisen anno 2014 falder på den militære flyveplads Belbek midt på halvøen, en af mange militære baser, russiske styrker har belejret. En deling ubevæbnede ukrainske soldater forsøger at gå fra en del af basen til en anden. Russiske tropper spærrer vejen for dem og affyrer advarselsskud op i luften, mens de ubevæbnede ukrainske soldater demonstrativt afsynger den ukrainske nationalsang.

	Inde i Krims hovedby, Simferopol, kører en hujende og dyttende bilkolonne rundt med halvøens selvstyreflag ud ad vinduerne i en støttedemonstration for de russiske styrkers tilstedeværelse.

	Under vejbanerne ved rundkørslen Sovjetpladsen er der på klassisk postsovjetisk vis opstået en loppemarkedsstemning med små boder. Natasha er sidst i 40’erne og sælger kopiparfume og kosmetik fra sin tre kvadratmeter store bod.

	Først har hun paraderne oppe. De er fascister og ekstremister på Maidan oppe i Kijev, mener hun. Janukovitj var folkevalgt og havde derfor legitimitet. Russerne er på Krim for at hjælpe. Så bløder hun lidt op og giver sig til at kommentere de voldsomme begivender, Ukraine har været igennem for nylig. Der er en bestemt, men rolig værdighed i de brune øjne.

	Natashas søn på 26 har været aktiv i folkelige antikorruptionsprotester på Krim og ville gerne have været med på Maidan, men Natasha turde ikke at lade ham tage af sted. »Jeg har kun én og samme søn,« siger hun.

	’De hader os’

	Mor og søn har skændtes, fordi sønnen mente, at Janukovitj skulle smides ud med folkemagt, mens Natasha gik ind for »lovlige midler«.

	Natasha smiler lidt, fordi hendes egen søn kan betragtes som en af ekstremisterne. »Men faktisk var han ikke med på Maidan, fordi der ingen sociale krav og paroler var. Hvorfor ikke?« spørger hun og forklarer det selv med, at begivenhederne på Maidan blev støttet af oligarkerne. »Putin har med sin indblanding nu forpurret, at oprøret gik over i næste fase – og vendte sig mod oligarkerne,« citerer Natasha sin søn for.

	Natasha er for angst for repressalier fra militante fra Maidan til at opgive sit efternavn eller lade sig fotografere: »De hader os, fordi vi ikke er som dem. Fordi vi er mere russiske i hele vores kultur.«

	Hun er kun halv russer af afstamning, men er opvokset som russer på Krim.

	Stormagtsspil

	Natasha tror ikke på, at den nye regering bringer noget godt med sig. Den består af personer, der har siddet i regering før, og de vil bare misbruge retsvæsenet til egen fordel, mener hun. Hun giver heller ikke meget for sangen om, at associationsaftalen med EU kan ses som en reformpakke, en hjælpende hånd.

	»Det ville være fint, men det er bare EU’s forsøg på at lokke Ukraine til sig. Det er, som Brzezinski (tidl. sikkerhedsrådgiver for den amerikanske præsident Carter, red.) siger: Uden Ukraine kan Rusland ikke rejse sig som stormagt.«

	Natasha ser dystert på Ukraines fremtid. »Hvorfor kan vi ikke være ligesom Polen og andre lande, der klarer sig godt?« sukker hun. »Se, vi arbejder jo!«

	Som muligt emne til præsidentposten peger hun overraskende på borgmesteren i den vestukrainske by Lviv, Andrij Sadovij, såfremt han stiller op. Borgmesteren har i en videohilsen til borgerne på Krim undskyldt for den ukrainske stats forsømmelse over for Krim lige siden uafhængigheden i 1991. Ganske usædvanligt skete det på russisk. Det har gjort indtryk på Natasha.

	Andenrangsborgere

	Krim har brug for mere autonomi, mener Natasha.

	»Vi vil bare have lov til at tale vores modersmål, russisk. Vi vil ikke finde os i at være andenrangsborgere. Derfor skal vi have en folkeafstemning om mere selvstyre – men inden for Ukraine,« siger hun og spørger, hvorfor der ikke kan være flere officielle sprog i Ukraine, når nu f.eks. Schweiz og Finland godt kan leve med det?

	»Vi er ikke så dumme, som I tror. Vi ser ikke russisk fjernsyn, det er for langt ude. Jeg er bare kritisk over for dækningen på oppositionens kanaler i Kijev.«

	Natasha frygter repressalier for Krims støtte til den russiske invasion, hvis den »nationalistiske regering« i Kijev igen får kontrollen over Krim. Men hun bryder sig heller ikke om tanken om, at de russiske soldater skal affyre deres våben:

	»Hvis de begynder at skyde, så er det ud!«

LÆS: Plovmænd mod sabler

