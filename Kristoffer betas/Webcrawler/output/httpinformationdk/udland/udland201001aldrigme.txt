Aldrig mere USSR
Ruslands præsident Medvedev har indledt en vigtig dialog med oppositionen, som kan udvikle sig til afslutningen på Putins 'kontrollerbare demokrati'


 Fredag udspillede der sig i Kreml i Moskva en helt usædvanlig åbenhjertig og heftig dialog mellem det siddende regime, præsident Dmitrij Medvedev, premierminister Vladimir Putin, lederne af de partier, som med Kremls billigelse sidder i parlamentet, provinsledere og lederne af de oppositionspartier, som Kreml under Putin har presset ud af parlamentet. Der var, som noget helt usædvanligt i dagens Rusland, tale om ægte diskussion, dialog og åbenhed. Det er Rusland ikke forvænt med, men præsident Medvedev havde for første gang i lang tid samlet det såkaldte Statsråd og inviteret ledere af alle Ruslands officielt registrerede partier med. Formålet var at diskutere udviklingen af det russiske politiske system og demokratiet.
Det var aldrig sket under Putin, der som bekendt har stået for en række begrænsninger af det russiske demokrati: statskontrol med medierne, kontrol med parlamentet og hindringer for mindre partiers adgang til at komme ind - hvilket har givet Putins støtteparti Et Forenet Rusland total dominans i parlamentet - afskaffelse af valg af provinsledere til fordel for udnævnelser samt talrige administrative hindringer af oppositionens muligheder for at holde møder, demonstrationer og komme i medierne. Alt det, som Putin selv har kaldt »kontrollerbart demokrati«.
På den baggrund virker Putins eget bidrag på Statsrådet da også som en rød klud på oppositionen. Putin sagde nemlig, at Rusland bestemt ikke må udvikle sig i retning af et autoritært styre, som mange mener, det allerede er, eller diktatur, som han med rette hævdede findes i mange andre postsovjetiske stater.
Han sagde imidlertid også, at der heller ikke måtte ske en »ukrainisering af Rusland«. Hvad mener han med det? At Rusland ikke skal have frie valg og frie medier, hvor det siddende styre risikerer at blive skiftet ud via folkets stemmeafgivelse.
Storm af kritik
Medvedev mener åbenbart, at tiden er inde til at demokratisere systemet og lytte til oppositionen. Diskussionerne på Statsrådet var skarpe og der blev ikke enighed om ret meget. Men selve det faktum, at dialogen er i fuld gang, er et opmuntrende element i det ellers apatiske politiske liv i Rusland.
Stort set alle partiledere, undtagen lederen af Et Forenet Rusland, Vladimir Putin, sendte en storm af kritiske kommentarer til Medvedev om, hvordan oppositionen bliver holdt nede på landsplan og ude i provinserne, om valgsvindel ved  lokalvalgene sidste år og om det korrupte retssystem. Nogle talte om, at systemet i Rusland er ved at udvikle sig til et sovjetisk system uden Kommunistpartiet, men med regimets, oligarkernes og bureaukratiets parti, Et Forenet Rusland, i stedet for.
»En tilbagevenden til det politiske system fra Sovjetunionen er utænkelig,« svarede Medvedev, »og det ønsker vi heller ikke«. Han bebudede samtidig, at han ville komme med lovforslag til at nedsætte spærregrænsen for partier i lokalparlamenter til fem procent og i øvrigt gøre alt for at modernisere og demokratisere det politiske system. »Som det er nu, så fungerer systemet ikke perfekt, men det fungerer trods alt«, sagde Medvedev og tilføjede, at repræsentationen i parlamentet og ude i provinserne trods alt afspejler det brede spektrum af politiske holdninger i landet.
Ren fiktion
Heri er tidligere premier- minister Michail Kasjanov bestemt ikke enig. I sin blog skriver han, at de foreslåede demokratiseringer og moderniseringer af systemet er ren fiktion. Ifølge Kasjanov er systemet og valg i Rusland helt under regimets kontrol og tjener kun det formål at holde regimet ved magten. Kasjanov mener, at hvis ikke der komme ægte demokrati og frihed, er Rusland på vej ned i afgrunden med økonomisk undergang og blodsudgydelser.
Kasjanov mener, at Medvedevs gentagne opfordringer til modernisering af det russiske samfund, demokrati og nu en dialog med oppositionen blot er et forsøg på at tage gassen af ballonen. En ballon fuld af frustrationer og vrede i det russiske samfund over det siddende regimes mangel på lydhørhed, det manglende demokrati, politiets, embedsmændenes og retssystemets overgreb og krydret med økonomisk krise og arbejdsløshed.
Bag præsident Medvedevs udstrakte hånd anes imidlertid også dels et ægte ønske om forandring, dels endnu et nødråb om hjælp fra befolkningen og oppositionen til at komme ud af Putins og det bureaukratiske systems jerngreb. De kommende måneder vil vise, om det lykkes for Medvedev.


