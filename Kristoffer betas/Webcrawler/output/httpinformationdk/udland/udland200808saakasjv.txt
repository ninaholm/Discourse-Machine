'Saakasjvili er en hasardspiller'
Gerhard Schröder anbefaler Europa at pleje forholdet til Rusland. Kansler Angela Merkel mener stadig, at Georgien kan blive medlem af NATO


 Gerhard Schröder, kansler Angela Merkels socialdemokratiske forgænger, kalder Georgiens præsident Saakasjvili for en "hasardspiller". Han "vil overhovedet ikke være med til en dæmonisering af Rusland", siger han i en samtale med ugebladet Der Spiegel. Schröder siger i interviewet ikke ét ondt ord om hverken præsident Medvedev eller ministerpræsident Putin. 
Den egentlige konfliktudløser ser Schröder ubetinget som Georgien og landets indtog i Sydossetien torsdag i forrige uge. Schröders partifælle, udenrigsminister Frank-Walter Steinmeier, er mere forsigtig. Han vil ikke være med til at udpege syndebukke. Steinmeier vil ikke, som hans tidligere chef Schröder, gå nærmere ind på konfliktens eskalering og dermed anklage den ene eller den anden side, siger han i en samtale med avisen Die Welts søndagsudgave. Han understreger dog kraftigt, at der ikke kan sættes spørgsmålstegn ved Georgiens integritet og grænser. 
Schröder siger på sin side, at ingen verdenspolitiske eller -økonomiske problemer, det være sig atomkonflikten med Iran, de globale klimaproblemer eller freden i Mellemøsten, kan løses uden Rusland - og på dette punkt er den nuværende udenrigsminister enig. Europa vil først kunne spille en virkelig rolle i forhold til Amerika og Asien, hvis det opretter og bibeholder et nært forhold til Rusland, mener Schröder. Han siger også, at konflikten i Georgien har rykket landets medlemskab af NATO endnu længere ud i fremtiden.
Efter Schröders mening styrker det ikke just det gode forhold til Rusland, at USA har planer om at opstille et radarsystem i Tjekkiet, der angiveligt skal varsle et iransk raketangreb på USA, Europa eller Israel, og et raketforsvar i Polen.
Ude af proportioner
De tyske unionspartier CSU og CDU har ikke meget tilovers for Schröders udtalelser. Den tidligere kansler, der i sin regeringstid blev kendt for sit varme forhold til præsident Putin, som han tilmed kaldte en "lydefri demokrat", er i dag bestyrelsesformand for det selskab, der skal bygge den store gasledning fra Sankt Petersborg til Greifswald. I dette selskab ejer den russiske energikoncern Gasprom 51 procent af aktierne. Schröder bliver derfor generelt i Tyskland, når talen falder på Rusland, opfattet som en alt andet end uvildig part i sagen.
Karl-Theodor zu Guttemberg, der er udenrigspolitisk ordfører for det bayerske unionsparti CSU, siger om Schröder, at "så snart Rusland kommer på tale, er hans dømmekraft i højeste grad ude af proportioner". 
Partiets formand Edwin Huber mener, at Tyskland bør reorientere sig i forhold til Rusland. 
"Det strategiske partnerskab mellem Rusland og Tyskland bør efterprøves grundigt. Det stammer fra den rød-grønne tid. På grund af Moskvas stormagtspolitik er der opstået en ny situation," siger han, og påpeger at, Rusland er en militærmagt, der ikke vil anerkende sine nabostaters suverænitet. 
"Det kan Europa ikke lade gå upåagtet hen. Man må sige til russerne: Sådan kan man ikke opføre sig," siger CSU-lederen.
CSU's reaktioner er måske i nogen grad farvet af, at partiet er stærkt trængt op til delstatsvalget i Bayern i næste måned.
Georgien kommer i NATO
Kansler Angela Merkel ser anderledes på tingene end Gerhard Schröder. Konflikten mellem Rusland og Georgien har ikke ændret Tysklands forhold til et eventuelt georgisk medlemskab af NATO. 
"Georgien bliver, hvis det vil, medlem af NATO," sagde Merkel efter et besøg i Georgiens hovedstad Tblisi i søndags, hvor hun mødtes med præsident Saakasjvili. 
Hun gjorde klart, at de russiske tropper må trække sig tilbage omgående, og at der ikke kan stilles spørgsmålstegn ved Georgiens territoriale integritet. Efter kanslerens mening bør man snarest muligt få internationale fredstropper til konfliktområdet. 
Beslutningen om at vente med at optage Georgien og Ukraine, til landenes interne problemer er mere afklarede, sådan som man med Frankrig og Tyskland i spidsen besluttede på NATO-topmødet i Bukarest i april, står dog ifølge kansleren stadig ved magt. Dengang betonede den tyske kansler og hentydede dermed til Rusland, at intet andet land uden for NATO har medbestemmelsesret i forhold til, hvem der bliver medlem. 
I december vil NATO's udenrigsministre på et topmøde på ny tage stilling til de to landes fremtidige medlemskab. 
NATO holder i dag et ekstraordinært møde i Bruxelles, hvor alliancens forsvarsministre skal diskutere situationen i Georgien. 


