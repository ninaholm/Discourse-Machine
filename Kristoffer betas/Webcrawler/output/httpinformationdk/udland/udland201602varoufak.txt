Varoufakis og venstrefløjen til politisk dåbsfest
Den massive kritik af EU’s demokratiske underskud fik følgeskab af en række beslægtede temaer, da den græske eksfinansminister Yanis Varoufakis tirsdag havde inviteret kendte venstrefløjsikoner til politisk dåbsfest for den nye bevægelse DiEM25 i Berlin


 Der er dømt venstreorienteret kendiskomsammen, da en ny paneuropæisk bevægelse tirsdag aften holder dåbsfest på det berlinske teater Volksbühne: Democracy in Europe – Movement 2025 eller bare DiEM25. Navne lige fra filosof Slavoj Žižek, over økonom James Galbraith til internetaktivist Julian Assange samt politikere fra britiske De Grønne og europæiske venstrepartier er enten med på scenen i Berlin eller via direkte livestreams til publikum.
Men hovedtrækplastret er uden tvivl Yanis Varoufakis, hovedtaler, ordstyrer og grundlægger af den nye bevægelse. Det renommerede berlinerteater er fyldt til sidste plads. For 12 euro har publikum løst billet til lanceringen af en EU-revolution.
»Jeg hørte om arrangementet her gennem en ven, og da det gik op for mig, at Yanis Varoufakis var med, og at det handlede om demokratiet inden for EU, blev jeg endnu mere nysgerrig,« fortæller Tobias Schmidt på vej ind i den stopfyldte teaterfoyer på Rosa-Luxemburg-Platz.
»Der er jo meget, man kan forandre inden for EU, bare tag handelsaftalen TTIP. Den ved de tusinder af lobbyister i Bruxelles jo meget mere om end os borgere. Derfor mener jeg, at ideen om at lave et lobbyistregister og fuld åbenhed om TTIP egentlig lyder som en god idé,« siger Tobias Schmidt med henvisning til det manifest, DiEM25 har udarbejdet til dagen.
Programmet er langt som en oscaruddeling. Fire timer. Med Yanis Varoufakis som vært, og akkompagnerende musik til hver gæstetaler.
Læs også: ’Varoufakis vil demokratisere EU’
En ældre herre, Hans-Joachim Giegel, er nysgerrig efter, hvilke ideer der bliver lagt frem i aften. Men han forholder sig skeptisk over for, om en bevægelse som denne kan løfte opgaven.
»Gennemsigtighed inden for EU er i dag slet ikke omfattende nok. Der skal dybtgående forandringer til. Der tvivler jeg på, at disse sociale bevægelser har nok analytisk indsigt til at overskue, hvilke forandringer der egentlig skal til. Det kræver stor kunnen og professionalitet at gå ned i EU’s demokratiske detaljer. Her piller vi ved det grundlæggende.«
Tilstedeværelsen af den tidligere græske finansminister hjælper ikke nødvendigvis på det.
»Varoufakis er jo en farverig figur, og som også gennem sin akademiske karriere er blevet katapulteret opad. Jeg er i tvivl, om han også evner stå i spidsen for en social bevægelse. Vi får se,« siger Hans-Joachim Giegel.
Tidligere på dagen har Yanis Varoufakis på et tætpakket pressemøde i Volksbühnes Roter Salon ikke villet udelukke, at hans nye bevægelse kan fejle.
»Måske vil denne bevægelse mislykkes, men vi vil alligevel forsøge os. Dette er for mig den eneste mulighed for at stå op om morgenen og mærke ny energi,« lød det fra grundlæggeren.
Demokratiets blomst
Aftenprogrammet i salen begynder med en kortfilm, der slår tonen an. Et eurogruppemøde med de ledende EU-finansministre har tyske Wolfgang Schäuble i midten, hvor billedet fader, og frem kommer et stillbillede af en mørk edderkop, der sidder midt i sit spindelvæv. Fortsætter den nuværende kurs, lyder det i filmen, »styrer vi direkte mod Europas undergang«. Dernæst sekvenser af glade mennesker, der holder hinanden i hånden ved en solnedgang, og mens der sværges til demokratiet, åbner en gul blomst sig.
»Det er ikke for at skræmme, men Europa styrer lige nu mod undergangen,« lyder det fra Yanis Varoufakis oven på filmens afslutning.
»Okay, det ligner en reklamefilm, det er de billeder, vi har valgt, men vi gør det ikke for at sprede frygt, sådan som Europas ledere gør det. Vores våben er logik blandet med håb og en uendelig tro på fremtiden. Men gør vi intet, vil EU falde tilbage til en udgave af tilstanden i 1930’erne. Vi har en historisk forpligtigelse til at handle,« siger Yanis Varoufakis og peger især på euro- og flygtningekrisen som de helt afgørende politiske temaer, hvor EU har svigtet.
»Løsningen er ikke at vende tilbage til nationalstaten, at bygge mure og stikke hovedet i sandet.«
Løs struktur
Strukturen i DiEM25 er løs. Enkeltpersoner og partier er blevet inviteret, og det afspejler sig i de mange temaer, der bliver luftet. Julian Assange taler mest om sig selv. Overraskende har den britiske ambientmusiker Brian Eno også fundet vej til scenen:
»Vi laver opskriften, mens vi laver maden,« siger han om den proces, som DiEM25 forsøger at kickstarte. Ingen aner reelt, hvilken retning bevægelsen tager.
Nogle af de længste klapsalver går til britiske Caroline Lucas fra De Grønne. Hun taler om EU’s aftale med Storbritanien. Briterne stikker sig selv blår i øjnene, hvis de tror, alt bliver bedre uden for EU, siger hun: »Dette er ikke, hvad vi ønsker.«
Der bliver talt om alt fra borgerløn og basisdemokrati til grøn omstilling og forbrugervanvid. Et af de mest underholdende bidrag står den slovenske filosof Slavoj Žižek for med sine cirklende forsøg på at klø sine næsehår, mens han taler. Han har dog også en pointe:
»Lad os glemme alt om venstrefløjens typiske ønske om en stor revolution, hvor vi typisk bruger tiden på at gøre ingenting eller skrive manifester. Jeg tror, det eneste rigtige er at fokusere på det helt konkrete,« siger han og roser DiEM25-kravet om fuld gennemsigtighed i beslutningsprocesserne på de vigtigste møder inden for EU.
Da arrangementet i Berlin går ind i sin fjerde time, og klokken nærmer sig midnat, har flere end 15 talere været i sving. Yanis Varoufakis tyer til et selvironisk Oscar Wilde-citat:
»Socialismen vil aldrig komme til at fungere. Møderne er alt for lange.«
 

