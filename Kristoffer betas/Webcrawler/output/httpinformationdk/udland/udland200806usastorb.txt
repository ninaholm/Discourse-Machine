USA og Storbritannien er medskyldige i krigsforbrydelser
Etiopiens hær har begået grusomme overgreb med tavst samtykke fra amerikanere og briter, der ser etiopierne som værdifulde allierede i 'krigen mod terror', lyder kritikken fra Human Rights Watch


 NAIROBI - Storbritanniens og USA's regeringer er medskyldige i krigsforbrydelser og forbrydelser imod menneskeheden begået i Ogaden-regionen på Afrikas Horn, hævder den respekterede ngo Human Rights Watch.
Beskyldningen står at læse i en ny HRW-rapport, hvori der fremlægges detaljerede skildringer af voldtægt, tortur og offentlige henrettelser, som etiopiske soldater skal have foretaget i den overvejende somalisk befolkede Ogaden-region, hvor Etiopiens hær forsøger at slå et væbnet oprør ned. 
Kampene blev optrappet sidste år efter et angreb fra Ogadens Nationale Befrielsesfront (ONLF) på et kinesisk drevet olieanlæg i byen Obole. 
ONLF dræbte ved den lejlighed over 70 civile, deriblandt ni kinesere.
Modreaktionen fra Etiopien har været et forstærket militært felttog i den østlige provins, som mange etnisk somaliske muslimer foretrækker at kalde Vestsomalia. Vidner beretter, at de etiopiske styrker har nedbrændt dusinvis af landsbyer til grunden - en påstand, der tilsyneladende bekræftes af satellitfotos stillet til rådighed af American Association for the Advancement of Science.
Støtte
Trods vedholdende anklager mod det etiopiske styre for diktatorisk adfærd og krigsforbrydelser i såvel Ogaden som nabonationen Somalia, er den britiske ulandshjælp blevet mere end fordoblet siden 2005 til et niveau på 130 millioner pund. 
Også USA har øget sin støtte til den etiopiske hær, som amerikanerne ser som en stærk regional allieret i 'krigen mod terror'. 
Alligevel har ingen af de to lande taget til orde imod de påståede overgreb i Ogaden.
"At tie er at samtykke," siger Gagnon. "Det er at sende det signal til den etiopiske hær, at den kan regne med fortsat støtte, uanset hvor meget den krænker menneskerettighederne."
Grusomme angreb
Ifølge HRW er lokale, som var anklaget for at hjælpe ONLF, blevet dræbt, ofte ved offentlige henrettelser, mens yderligere hundreder af blevet tilbageholdt på militærkaserner og torteret.
"Den etiopiske hærs modoffensiv imod oprørerne har bestået i at gennemføre grusomme angreb på Ogadens civilbefolkning" siger HRW's talskvinde, Georgette Gagnong, og tilføjer: "Der er tale om grusomheder, som må betegnes som krigsforbrydelser og forbrydelser imod menneskeheden."
Etiopiens premierminister, Meles Zenawi, blev ellers engang fremhævet som et mønstereksempel på forstandig afrikansk regeringsledelse, hvilket bl. a. afspejlede sig i, at han fik plads i Tony Blairs Afrika-kommission. 
Men siden 2005, da han hævdede at have vundet et valg, som observatører fandt skæmmet af talrige 'uregelmæssigheder', har han slået hårdt ned på al politisk opposition. 
Blandt de, som demonstrerede imod det fuskede valgresultat, blev 200 dræbt af sikkerhedsstyrker, og 100 tiltalt for forræderi.
En talsmand for det britiske udenrigsministerium siger, at HRW's rapport giver anledning til bekymring, og at den britiske regering "ved gentagne lejligheder" har taget menneskeretsspørgsmål op over for det etiopiske regime. 
Han vil dog ikke oplyse, om overgrebene i Ogaden specifikt har været diskuteret. Bereket Simon, der er Meles Zenawais nærtstående rådgiver, afviser alle beskyldningerne som "opdigtede".
© The Independent og Information
Oversat af Niels Ivar Larsen

