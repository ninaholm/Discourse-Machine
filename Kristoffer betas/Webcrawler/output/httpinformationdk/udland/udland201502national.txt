Nationalisme – Putins svar på Ruslands krise
Ingen russisk leder har siden Sovjetunionens sammenbrud formået at besvare spørgsmålet: Hvad vil det sige at være russisk? I stedet definerer en skuffet nation sig i dag i modsætning til Vesten, fortæller den russiske intellektuelle Maria Lipman
Ruslands storhed. Det er, hvad Putin tyer til for at opbygge befolkningens identitet: ’Sovjettiden, kejsertiden, etnisk nationalisme, Ivan den Grusomme. Alt tæller,’ siger den russiske intellektuelle Maria Lipman.


 Den russiske bjørn er truet. De – Vesten – vil ikke lade den »leve i fred«, fortæller den russiske præsident, Vladimir Putin, sit folk.
»De vil altid forsøge at lænke ham, og så snart det lykkes for dem, vil de trække hans hugtænder og hans klør ud.«
Putins tale i december på den store årlige pressekonference for hjemlige og udenlandske medier tegner konflikten mellem Rusland og Vesten i et nærmest civilisatorisk lys: Det er dem imod os.
»Det handler ikke om Ukraine. Det handler om, at vi beskytter vores suverænitet og vores ret til at eksistere,« fortæller han russerne.
Og flere og flere er enige i hans analyse. Alene mellem januar og november 2014 faldt andelen af russere med en positiv opfattelse af Vesten fra 43 procent til 18 procent, mens dem med en negativ opfattelse steg fra 44 til 74 procent. Samtidig er andelen af Putin-kritikere faldet fra omkring 12 til seks procent.
»Vi ser en overvældende tilbagevenden til det patriarkalske system. Folk tænker: ’Der er ingenting, vi selv kan gøre. Der er kun én styrke, som kan beskytte os imod det fjendtlige Vest, og det er Putin’,« fortæller Maria Lipman, der er en anerkendt russisk intellektuel, der for nylig er blevet tilknyttet tænketanken European Council on Foreign Relations.
»Det er ’den belejredes’ mentalitet: ’Vi er afhængige af vores øverst-befalende’,« tilføjer hun.
Vesten som forbillede
Sådan var det ikke altid. I kølvandet på Sovjetunionens kollaps i 1991 kunne det nye Rusland ikke blive vestligt nok. Alt skulle opbygges efter vestligt forbillede. Forfatningen blev kopieret. Det økonomiske system. Der blev opstartet uafhængige medier.
»Der var et ønske om at imitere Vesten på alle måder, og ligegyldigt hvor du kiggede hen, blev det gjort i denne tidligere periode,« fortæller Lipman under et besøg i London i sidste uge.
Hun påpeger også, at Putin selv ikke var en »antivestlig høg«, da han trådte ind på den politiske scene.
»Han ønskede et lukrativt samarbejde med Vesten,« fortæller Lipman, der er i gang med at undersøge årsagen til den dramatiske ændring i russernes holdning over for Vesten i en rapport med arbejdstitlen Ruslands kulturkrig imod Vesten.
En del af forklaringen – påpeger hun – hænger sammen med den kaotiske omstilling fra plan- til markedsøkonomi, der fik mange russere til at sidestille kaos med vestligt demokrati. Ligeledes har Vestens udenrigspolitik i årene efter Sovjetunionens sammenbrud – NATO-udvidelserne, bombningen af Jugoslavien, anerkendelsen af Kosovo, invasionen af Irak og siden bombningen af Libyen – øget frustrationerne i Rusland, fordi det gik stik imod landets interesser.
Men hun mener, at en væsentlig del af forklaringen hænger uløseligt sammen med, at den provestlige russiske elite ikke tænkte strategisk, da den begyndte opbygningen af det postkommunistiske Rusland: »Problemet med denne kreds var, at den ikke overvejede, hvad der var den rette vision for Ruslands fremtid. Skulle landet blive en del af den europæiske familie? En regional magt? Ingen stillede disse spørgsmål, så visionen – ud over at de ønskede et demokratisk, moderne Rusland, der respekterede europæiske værdier – var uklar,« fortæller Lipman.
Den manglende langsigtede vision for Ruslands fremtid betød samtidig, at der aldrig blev opbygget en ny identitet i årene, der fulgte, hvor de vestligtsindede kredse langsomt svandt ind og til sidst helt mistede indflydelse. De kredse, der kom til med Vladimir Putins entre på den politiske scene – særligt sikkerhedsapparatet – har heller ikke formået at udfylde tomrummet, mener Lipman.
»Identitetssymboler er groft sagt et lands nationale helligdage, fortællingen om statens oprindelse, nationalhelte osv. Disse punkter er stadigvæk dunkle i Rusland,« mener hun og påpeger, at symbolerne omvendt i Sovjettiden var krystalklare.
»Det var Oktoberrevolutionen, mærkedagene. Vi havde Lenin og mausoleet. I dag siger Putin, at Rusland er ’en mytisk, sammenhængende helhed’. Han er meget undvigende omkring statens oprindelse. Nationalhelte? Lenin og Stalin ligger altid i top tre i meningsmålingerne, selv om Stalin ikke bliver mindet noget sted i Rusland,« fortæller Maria Lipman, omend der særligt i løbet af det seneste år er kommet lidt mere klarhed over identitetsspørgsmålet.
»Svaret er nationalisme – Ruslands storhed. Hvad end det er. Sovjettiden, kejsertiden, etnisk nationalisme, Ivan den Grusomme. Alt tæller,« siger hun.
Hvor blev de unge af?
Hvad der er kommet bag på mange i Vesten er imidlertid, hvor den unge generation, der i 2011 krævede omvalg og talstærkt gik på gaden i protest mod uregelmæssigheder ved det afholdte valg, er blevet af? En generation, der voksede op i en periode, hvor velstanden voksede parallelt med oliepriserne, og hvor Putin i en periode overlod præsidentposten til den yngre og umiddelbart mere vestligtsindede Dmitrij Medvedev.
I dag er demonstrationerne forsvundet, og meningsmålingerne viser, at den Putin-kritiske del af befolkningen er skrumpet drastisk fra 12 til seks procent.
Forklaringen hænger igen sammen med denne stræben efter en ny identitet, der er i det russiske samfund, siger Lipman. Også de unge er tyet til nationalismen, da drømmen om et Rusland formet i Vestens billede krakelerede.
»Det er faktisk naturligt for de unge at føle, som de gør. Deres nationalisme har et stærkt element af bitterhed over sig. Ønsket om at kopiere Vesten slog fejl, så hvordan håndterer du det? Ét svar er at prøve hårdere. Et andet er at skyde skylden på Vesten. Det er sket mange steder i verden, men det er meget stærkt i Rusland, og Putin greb denne skuffelse og forstærkede den: ’Det er fordi, de er slemme. Fordi de pressede os til at kopiere deres model. Det var en fælde for at svække os’,« forklarer hun.
Desuden har Kreml ifølge Maria Lipman formået at marginalisere gruppen gennem »et smart propagandatrick«.
»Kreml har sidestillet vestligt-sindede med homoseksuelle, dem der ikke respekterer den russisk-ortodokse kirke eller fornærmer traditionelle værdier. Det var et godt påfund – det virkede.«
Ingen fremtid
Imidlertid har heller ikke Putin besvaret spørgsmålet om, hvor Rusland er på vej hen i dag. Putins to hovedprioriteter har fra starten været kontrol derhjemme og suverænitet i nærområdet. Længe kunne det balanceres med et lukrativt samarbejde med Vesten. Men ikke længere.
»Annekteringen af Krim var for radikalt et træk,« siger Lipman.
Det har bragt forholdet mellem Rusland og Vesten til et punkt, hvor der ikke er ret meget, Vesten kan gøre for at forbedre det, mener hun. »Der er en grundlæggende mangel på klarhed over, hvor Rusland er på vej hen dag. Det er et stort problem for Rusland selv overhovedet at overveje et Rusland efter Putin. Det er tabu. Så der er ingen fremtid. Ingen vision. Hvordan kan man opbygge en politik, en strategi, for et land, der ingen fremtid har? Lige nu kan Vesten ingenting gøre,« siger hun.

