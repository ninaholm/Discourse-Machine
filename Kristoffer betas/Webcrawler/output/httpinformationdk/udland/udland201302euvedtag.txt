EU vedtager stærkt grønt budget
De langstrakte forhandlinger om et historisk slanket EU-budget falder ud til fordel for både klimaet og danske ønsker. ’En god dag for Danmark,’ udtaler statsminister Helle Thorning-Schmidt
Forhandlingerne om EU’s nye budget faldt på plads i går i Bruxelles. Resultatet er ifølge klimakommissær Connie Hedegaard godt nyt for den europæiske klimapolitik. Det er et stort skridt i vores indsats for at håndtere klimakrisen, lyder det fra Hedegaard


 I går faldt forhandlingerne om EU-budgettet 2014-2020 endelig på plads med en historisk aftale, der udlægges som en sejr for tilhængerne af en ambitiøs europæisk klimapolitik i form af grønne investeringer.
»Yes!!« skriver klimakommissær Connie Hedegaard på Twitter. »EU’s ledere er blevet enige om, at 20 pct. af alle EU-udgifter fremover skal ske med henblik på grøn omstilling. En tredobling af midlerne!«
Med aftalen om at sikre grønne rammer for mindst 20 procent af det samlede europæiske budget har Connie Hedegaard fået opfyldt en række ambitioner om at strømline det samlede budget efter klimapolitiske målsætninger.
»Dette er et stort skridt i vores indsats for at håndtere klimakrisen. Snarere end at være placeret i et hjørne af EU-budgettet, vil klimapolitisk handling nu blive integreret i alle udgiftsområder: sammenhæng, innovation, infrastruktur, landbrug, etc.« skriver Hedegaard i en pressemeddelelse om budgetaftalen.
Europæisk enighed
Hedegaards optimisme deles af Claudia Kemfert, en af Tysklands føren-de energiøkonomer, fra Deutsche Institut für Wirtschaftsforschung:
»Det vil være skønt, hvis budgettet går igennem i sin nuværende form. Det er et godt signal med henblik på at realisere 20-20-20-målene. Ikke blot med hensyn til udbygningen af den vedvarende energi og den grønne omstilling, men også med hensyn til en mere effektiv udnyttelse af eksisterende energikilder.«
Blandt andre konkrete tiltag vil budgetaftalen sandsynligvis medføre en klimapolitisk motiveret omlægning af EU’s landbrugsstøtte, der indtil videre er blevet uddelt som hektarstøtte (støtte, der uddeles proportionelt efter størrelsen af det opdyrkede landbrugsareal, red.).
I stedet skal mindst 30 procent af hektarstøtten fremover betinges af de enkelte landbrugs forpligtelse på at indføre miljøvenlige initiativer, såsom eksempelvis vekslende afgrøder og økologiske omlægninger.
»Der er ikke tale om nye klimapolitiske målsætninger,« siger Claudia Kemfert. »Aftalen følger den køreplan, som Europa har forpligtet sig på. 20-20-20-målene har eksisteret i årevis. Nu må man i stedet vende sig mod arbejdet med at forsyne køreplanen frem til 2050 med de konkrete detaljer.«
Ifølge Claudia Kemferts vurdering er der imidlertid pæne chancer for, at de mere ambitiøse klimapolitiske målsætninger rent faktisk vil blive omsat.
»Kommissionsformand Barroso prioriterer også de klimapolitiske målsætninger. I sin tale ved overrækkelsen af Nobels Fredspris betonede han, at energiforsyning og klimabeskyttelse har den højeste prioritet for Europa. Måske kan man udlægge forhandlingsresultatet på den måde, at det er et udtryk for europæisk enighed om netop disse ting.«
’En god dag for Danmark’
Mens både politikere og eksperter roser budgetplanernes grønne ambitioner, er den endelige aftale dog først og fremmest en sejr for de kræfter, herunder Storbritannien og Danmark, der har talt for en mærk-bar reduktion af det europæiske budget. Trods modstand fik statsminister Helle Thorning-Schmidt (S) i sidste ende held med at gennemføre sit krav om en dansk EU-rabat på mindst en milliard euro.
»En god dag for Danmark«, skriver statsministeren på Twitter om den første danske EU-rabat, der har været genstand for hårde forhandlinger.
I det endelige udkast, der endnu skal godkendes af et skeptisk EU-Parlament, er det samlede budget derfor yderligere beskåret med 10 mia. euro i forhold til det oprindelige udkast, som EU-rådspræsident Herman Van Rompuy fremlagde forud for de kuldsejlede budgetforhandlinger i november.
I alt ender EU-budgettet dermed på 960 mio. euro svarende til 1,0 pct. af EU’s samlede BNP. Korrigeret for inflation vil EU’s forbrug falde fra 935 mio. til 908,4 mio. euro. Det er første gang, at EU-lederne enes om en samlet budgetaftale, der er beskåret i forhold til tidligere budgetter. Som den eneste post på budgettet, der modtager flere midler end tidligere, er initiativer, der skal sikre vækst og jobskabelse. Her er budgettet hævet fra 91 til 126 mio. euro.
Aftalen om budgettet tilgodeser ligeledes ønsker fra Storbritannien og Danmark, der ved gentagne lejligheder har talt for at begrænse lønudgifter til EU-ansatte. Ifølge aftalen skal EU-institutionerne reducere antallet af medarbejdere med fem pct. i løbet af de næste fire år. Samtidig fastfryses lønstigninger til EU-embedsmænd i de næste to år.
Dermed ligner det slankede EU-budget umiddelbart en sejr for den britiske premierminister, der har krævet en drastisk reduktion af EU’s udgifter på et tidspunkt, hvor eurokrisen har tvunget de fleste nationale regeringer til at lægge stramme budgetter.

