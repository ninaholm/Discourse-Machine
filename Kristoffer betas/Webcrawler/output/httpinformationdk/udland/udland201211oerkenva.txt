En ørkenvandring for et bedre klima
I dag begynder to ugers politisk topmøde for at redde klimaet. Trods videnskabens utvetydige advarsler om klodens katastrofekurs er den politiske optimisme forud for mødet ikke stor
I dag begynder det 18. FN-klimatopmøde, COP18. Denne gang foregår konferencen i Doha i Qata – verdens måske mest gas- og olieforurenende land.


 Først er der det helt åbenlyse paradoks. De kommende to uger samles embedsmænd og klodens klimaansvarlige politikere til topmøde om at reducere udslippet af CO2 i verdens måske mest gas- og olieforurenende land, Qatar. Det kan man så enten tolke som et sært tragikomisk indslag i klimadebatten – eller som et forsøg på at tvinge de olieproducerende lande til også at tage ansvar. Hvis det sidste er den tænkte pointe, så går det so und so.
Værtsnationen Qatar er et af de lande, der endnu ikke frivilligt har meldt ud, hvordan, hvornår og hvor meget de har tænkt sig at gøre for at reducere udslippet af CO2.
Dernæst er der den virkelighed, som embedsmænd og politikere for nu 18. år i træk skal forsøge at forholde sig til. Nemlig, at det til trods for skåltaler, lovord og gode grønne intentioner, kun går én vej for klodens klima. Som den danske klima- og energiminister, Martin Lidegaard, siger få dage før topmødet:
»Baggrunden for klimatopmødet kan ikke være mere dyster. Rapporterne viser, at vi kører i direkte modsat retning af, hvad vi burde. Der er behov for et meget hurtigt gearskifte.«
Men problemet er gammelkendt. Udledningen af CO2 falder ikke. Tværtimod viser tal fra Det Internationale Energi Agentur, IEA, at der globalt blev udledt 31,6 gigaton CO2 i 2011. Det er ét gigaton mere end det hidtidige rekordår i 2010. Det betyder, at hullet i CO2-regnskabet vokser, det bliver sværere at forhindre katastrofen, og fortsætter den nuværende tendens, vil grænsen alle frygter – nemlig målet om at klodens temperatur kun må stige med maksimalt to grader – være nået allerede i 2028. Det er om et ganske lille øjeblik.
Spørgsmålet er derfor: Eksisterer der politikere, der kan tage det ansvar? Og kommer de til COP18 i Qatar?
»Der kommer i hvert fald politikere, der gerne vil gøre noget. Men de skal overbevise deres hjemlige regeringer, deres finansministre og ikke mindst deres vælgere om, at det her kan lade sig gøre, uden at det går ud over økonomien. Og de politikere er der ikke mange af,« siger Martin Lidegaard.
Og det er sagens kerne. Økonomien, der jo som altid i historien svinger mellem høj- og lavkonjuktur, har til enhver tid højeste prioritet.
Det danske eksempel
Ifølge Energistyrelsen tjente den danske statskasse 30,6 mia. kroner eller 4,4 procent af det samlede statsbudget i 2011 på gas- og olieaktiviteter i Nordsøen. For perioden 2012-2016 skønnes indtjeningen af være på mellem 22 og 30 mia. kroner om året. Maersk – der i øvrigt har meddelt, at selskabets to vigtigste aktiviteter i fremtiden vil være havnedrift og olie – står for den største del af aktiviteterne i Nordsøen.
Den jyske undergrund kan være fyldt med skifergas, som politikerne – hvis det ellers er miljømæssigt og økonomisk forsvarligt – næsten ikke kan vente med at hive op.
Og omkring Grønland er forekomsten af olie så massiv, at Danmark og Grønland længe har befundet sig i et geopolitisk magtspil med blandt andre USA, Rusland, Canada og Norge om at kræve hævd over rettighederne. Hvor der er olie, skal den tilsyneladende for enhver pris pumpes op.
– Hvorfor lader vi ikke bare olien blive?
»Fra den danske regerings side ser vi det som vores opgave at reducere efterspørgslen. At vise at vi kan drive et samfund og en transportsektor uden fossile brændsler. Men så længe der er en efterspørgsel, er det mere klimaforsvarligt at bore efter gas og olie i Nordsøen end eksempelvis at forbruge olie fra tjæresand. Men jeg forstår godt spørgsmålet, men jeg tror også, at det er efterspørgslen, vi skal bekæmpe. Så længe den er der, så vil der også blive solgt fossile brændsler. Og så tror jeg, at det er svært at fortælle de danske skatteborgere, at vi ikke skal hente de penge ind fra Nordsøolien,« siger Martin Lidegaard.
Han vil hellere definere sit ansvar som: »Vores politiske opgave er at bringe borgerne – ikke bare i Danmark, men i hele verden – i en situation, hvor de ikke længere behøver de fossile brændsler.«
Løsningen?
En betingelse for at nå til det fossilfri samfund er, at klodens nationer bliver enige om en strategi. Sidste års klimatopmøde, COP17 i Durban, Sydafrika, endte med en fælles erklæring om, at samtlige verdens lande senest i 2015 skal have forpligtet sig til en global klimaaftale – og at denne skal træde i kraft senest i 2020. I forhold til den aftale kalder Martin Lidegaard sig »moderat optimist.«
»For der er nok at tage fat på. Der er lande, der endnu ikke har forpligtet sig, der skal til at komme i gang. EU har mulighed for at hæve deres reduktionsmål. Og vi skal have gjort noget ved fly- og skibsfarten,« siger Martin Lidegaard, der samtidig peger på dét, der bliver klimatopmødets andet store fokus og problem:
»Det andet, der skal ske under dette års klimatopmøde, er, at vi meget hurtigt skal have lukket hullet i CO2-regnskabet. Der må jeg sige, at det ser svært ud.«
Ifølge Martin Lidegaard bevarer han dog en vis optimisme. Simpelthen fordi, det fortsat er praktisk muligt at skabe en anden verden.
»Sagen er, at der intet teknologisk er til hinder for at handle. Vi har vist i Danmark, at man kan gøre noget for både klimaet og økonomien på samme tid. Det eneste, der står i vejen, er den politiske beslutning.«
– Så hvad skal der ske på COP18 for, at du er tilfreds. Og altså mere tilfreds end bare at processen er reddet, som vi har hørt på de seneste par klimatopmøder?
»Jamen, det er en realistisk og hurtig plan for at lukke hullet og en egentlig plan for at nå målet om de to grader. Det ville være det bedste at tage med fra topmødet – men også det sværeste at få igennem.«

