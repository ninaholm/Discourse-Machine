Ukraine trues til at rydde op i korruption
IMF advarer Ukraine om, at man vil tilbageholde et kriselån på 40 mia. dollar, hvis landet ikke gør en ’væsentlig indsats’ for at stoppe korruptionen


 Den Internationale Valutafond (IMF) har advaret om, at man vil standse et 40 mia. dollar stort kriselån til Ukraine, medmindre det konflikthærgede østeuropæiske land øjeblikkeligt sætter ind mod korruption.
IMF’s administrerende direktør, Christine Lagarde, sagde onsdag, at »uden en væsentlig ny indsats« for at forbedre styringen var det svært at se, hvordan den Washington-baserede organisation kunne fortsætte med at yde finansiel hjælp.
»Jeg er bekymret over Ukraines langsomme fremskridt med at forbedre regeringsførelse, bekæmpe korruption og reducere indflydelsen af særinteresser i den politiske beslutningsproces,« sagde Lagarde.
»Uden en væsentlig ny indsats for at puste nyt liv i forvaltningsreformer og bekæmpe korruption er det svært at se, hvordan det IMF-støttede program kan fortsætte og blive en succes. Ukraine risikerer en tilbagevenden til mønstret af fejlslagne økonomiske politikker, der har plaget dets nyere historie. Det er afgørende, at Ukraines ledelse handler nu for at bringe landet tilbage på en lovende reformvej.«
Lagardes kommentarer kommer i kølvandet på, at Ukraines økonomiminister, Aivaras Abromavičius, i sidste uge sagde op, efter at han havde beskyldt en ledende rådgiver for landets præsident, Petro Porosjenko, for at blokere for reformer, der skal bekæmpe korruption.
IMF’s program indebærer udbetaling i rater og har altid været betinget af økonomiske og politiske reformer. En tredje rate af lånet har været tilbageholdt siden oktober, da IMF’s embedsmænd er blevet stadig mere bekymrede for, at den finansielle bistand ville blive spildt eller stjålet af korrupte embedsmænd.
De seneste tal for tredje kvartal af 2015 viser, at den ukrainske økonomi skrumper med mere end syv pct. om året, og at IMF-støtten har været afgørende for at forhindre et større sammenbrud i produktionen og for at lande en aftale om gældssanering med investorer. Men renten på ukrainske obligationer er steget kraftigt, mens handelsværdien for den ukrainske valuta, hryvniaen, nærmer sig den laveste i år mod den amerikanske dollar.
© The Guardian og Information. 
Oversat af Emil Rottbøll

