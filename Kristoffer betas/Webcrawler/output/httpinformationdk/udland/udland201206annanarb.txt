Annan arbejder på lånt tid
Militær intervention i Syrien ligger fortsat ikke lige for, men massakren i Houla har bevæget den internationale opinion så meget, at en intervention for første gang begynder at ligne en langsigtet mulighed
USA’s FN-ambassadør, Susan Rice, optegnede i onsdags mulighederne for en løsning i Syrien. Den mest sandsynlige, pointerede hun, var den, at der blev handlet uden om FN.


 Det lignede en længe efterlyst international handlingsplan, da USA’s FN-ambassadør, Susan Rice, i onsdags optegnede mulighederne for en løsning i Syrien. Den første mulighed, sagde hun, er, at styret for første gang begynder at overholde punkterne i Annans fredsplan og indleder en reel politisk transition. Den anden mulighed er, at FN øger presset på Syrien. Den tredje mulighed er, at »medlemmer af Sikkerhedsrådet og medlemmer af det internationale samfund kun står tilbage med én mulighed; at overveje, om de er parate til at tage handling udenom Annans plan og udenom dette råds autoritet«. En mulighed hun udnævnte som »den mest sandsynlige«.
Siden da synes begivenhederne at have fulgt en opskrift på at eliminere afkørslerne væk fra en intervention. Via Hillary Clinton og andre topfolk har USA og Europa iværksat et intenst pres på først og fremmest Rusland for at fremtvinge en udmelding, der enten kan skabe en samlet front over for Syrien eller definitivt udelukke det som en mulighed.
Her synes Clinton at have modtaget et klart svar fra Putin, der har afvist mere indblanding. En udmelding, der i går blev bakket op af Kina, hvor en leder i avisen People’s Daily, der som regel repræsenterer den kinesiske ledelses synspunkter, afviste fremmed indblanding og opfordrede til mere tålmodighed med Annans fredsplan uden at fremvise langsigtede alternativer.
Assad har selv banet vejen
Assad synes at gøre sit for at forværre sin egen situation. I sin tale søndag til det nyvalgte parodi-parlament beskrev han oprøret som udenlandsk dirigeret og afviste reelt en politisk transition ved at erklære, at hans styre »ikke er konfronteret med et politisk problem«, men med et forsøg på at »plante sekterisk strid ved hjælp af terror«, og at oppositionen slet ikke er interesseret i at deltage i en politisk proces. Dermed synes vejen reelt at være banet for handling udenom Annan-planen og FN’s Sikkerhedsråd, altså intervention. En mulighed, der blev forstærket, da Den Arabiske Liga opfordrede FN til at benytte sig af den såkaldte paragraf 7, der bemyndiger FN til at skride militært ind i konflikter.
Assad selv synes at være ubevidst om, hvor afgørende et vendepunkt massakren i Houla er. Mens hans tale ikke udviste reel vilje til kompromis, fortsatte de uheldige historier med at komme frem i en international offentlighed, hvor massakren kan vise sig at være den emotionelle faktor, der kan skabe opbakning til en intervention.
I de seneste dage er billeder fra yderligere to – ubekræftede – massakrer kommet frem. Én i Deir al-Zour i det østlige Syrien, hvor 13 angiveligt er blevet myrdet, og en anden nær den vestlige by al-Qusayr, som Information rapporterede fra i foråret, hvor 12 fabriksarbejdere skulle være blevet hevet ud af en bus, plyndret og henrettet af folk fra Shabiha-militsen. Begivenheder, der i sidste ende skaber større opbakning til en eventuel intervention.
I amerikanske medier behandles en intervention for første gang som en reel mulighed, og Mitt Romney er begyndt at skærpe tonen uden dog decideret at tage udtrykket ’intervention’ i sin mund.
Og en intervention synes da også stadigvæk et stykke væk, da stort set alle analytikere er enige om, at det ikke er nogen særlig god idé.Selv hvis de i sidste ende er tilhængere af militært engagement. Ingen kan reelt afvise et scenarie, med sekterisk ustabilitet og kaos, som en eventuel interventionsstyrke må påtage sig ansvaret for.
»Militær intervention vil utvivlsomt være dyr og farlig. Efter al sandsynlighed vil det gå galt og efterlade USA med ejerskab over et sammenbrudt Syrien med desperat behov for at blive genopbygget,« skriver Syrien-analytikeren Joshua Landis i en kommentar.
»Enhver, som tror, at Syrien vil undgå Iraks udskejelser, hvor militæret, ministerier og Baath-partiet blev opløst og kriminaliseret, drømmer.«
Problemet er, at det er sværere og sværere at få øje på andre løsninger. Assad synes ikke for alvor at vakle, oprørerne kan ikke gøre oprøret ugjort, og både overgrebene og de regionale trykbølger fra Syrien gør det efterhånden svært at sidde på hænderne. Den velinformerede libanesiske analytikere Rami Khouri mener, at Annan-planen endnu ikke er død. Han påpeger, at den i stedet er trådt ind i sin afgørende fase, og at den næste tid vil vise, om det – via hans forsøg på at påvirke allierede til begge parter i konflikten – lykkes at finde et kompromis:
»Annan er resolut i sin svære mission og nærmer sig netop nu alt-eller-intet delen af sin opgave. Han har skitseret en vej af altafgørende trin – inkluderende lokale, regionale og globale aktører – der er nødvendige for at undgå fuldstændig krig og i stedet forhandle fremtidige regeringsarrangementer.«
Han erkender imidlertid også, at FN’s forhandler har begrænset tid at arbejde i. Den åbne bagkant, Annan har arbejdet med, er ved at lukke sig, og det, der ligger på den anden side, ligner enten en åben borgerkrig eller en militærintervention. Måske begge dele.

