Operationer svækker ikke Hamas
Mindst 13 palæstinensere er blevet dræbt under israelske angreb på Gaza. Blandt de dræbte er en Jihad-leder
Pårørende til den dræbte Jihad-leder, Majed Harazin, sørger til hans begravelse i Gaza City. Islamisk Jihad har lovet hævn for drabet.


 TEL AVIV - Den israelske forsvarsminister, Ehud Barak, har lovet at standse de palæstinensiske Qassam-raketter fra den Hamas-styrede Gazastribe og har derfor optrappet den militære indsats mod Gazastriben voldsomt gennem de seneste døgn. Natten til i går mistede ni palæstinensere livet under luftangreb på området, og hele dagen i går fortsatte operationerne med flere omkomne som følge.
 "Vores arm er lang," sagde Abu Hamza, der er talsmand for Islamisk Jihad i Gazastriben, da han lovede hævn for drabet sent mandag aften på gruppens formodede Qassam-ansvarlige, Majed Harazin.
Ifølge israelske kilder slog 10 nye raketter i løbet af i går ned i det sydlige Israel, og Islamisk Jihad har varslet en serie selvmordsbombeangreb på israelske byer.
Den dramatiske udvikling falder sammen med, at en international donorkonference i Paris mandag bebudede at ville spytte 7,4 milliarader dollar, fordelt over tre år, i det palæstinensiske selvstyre på Vestbredden.
 "Der var flere penge, end der var optimisme," kommenterer den israelske journalist Avi Issacharoff ved konferencen.
Det store beløb skal bidrage til etableringen af den palæstinensiske stat, som præsident George W. Bush satte som målet inden udgangen af 2008 på sidste måneds fredskonference i Annapolis. 
Situationen forværres
Men mens flere iagttagere har betegnet denne deadline som urealistisk, synes målet kun at blive vanskeligere, i takt med at situationen i Gazastriben forværres.
Ifølge mange palæstinensiske iagttagere har der på Vestbredden længe været utilfredshed med, at præsident Mahmoud Abbas (Fatah) forhandler med israelerne som en del af Annapolis-processen. At Abbas herved opnår mærkbare resultater har der længe været skepsis omkring, og nu blander den sig med bekymring for, at Hamas på baggrund af den dramatiske udvikling i Gazastriben skal udnytte denne skepsis til at forsøge en magtovertagelse på Vestbredden.
"Hamas bliver ikke svækket af angrebene, men vi bliver stærkere og får øget legitimitet i det palæstinensiske folk," siger Hamas-talsmanden Rivhi Rantisi med klar hentydning til Vestbredden, selvom det aktuelt drejer sig om de israelske operationer i Gazastriben.
I aftes slog endnu et par Qassam-raketter ned.


