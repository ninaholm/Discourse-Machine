Den sidste rystelse for Japans atomkraft
Japan har efter tragedien med atombomberne over Hiroshima og Nagasaki satset intenst på den fredelige udnyttelse af atom-spaltningen. En række advarsler i form af uheld, sikkerhedssvigt og fejlbedømmelser har ikke kunnet bremse den fortsatte ekspansion. Det kan måske et jordskælv
Soldater leder efter savnede i ruinerne efter jordskælvet. Med fredagens kraftige jordskælv og de efterfølgende ødelæggelser ligner den japanske drøm om atomenergiens fredelige udnyttelse  netop nu et mareridt.


 »På Fukushima Daiichi og Daini atomkraftværkerne sikrer vi den seismiske sikkerhed for alt større udstyr og for faciliteter af stor sikkerhedsmæssig betydning på samtlige 10 reaktorer.«
Sådan skrev det japanske elselskab Tokyo Electric Power Co. (TEPCO) for et halvt år siden i sin Bæredygtighedsrapport 2010.
Rapporten beskriver en række ekstra installationer og foranstaltninger foretaget af selskabet for at gøre værket sikkert og nødprocedurer mulige, »selv hvis der indtræffer et jordskælv af styrke 7 (på Richter-skalaen, red.).«
Et sådant jordskælv ramte nemlig i 2007 den japanske Niigata-region og i den forbindelse verdens største atomkraftværk, Kashiwazaki-Kariwa-værket med syv reaktorer, ejet af TEPCO. Skælvet lukkede alle reaktorer ned og medførte en vis materiel skade. Herunder en radioaktiv lækage, som TEPCO i starten bagatelliserede og derved pådrog sig offentlighedens vrede, foruden et milliardtab som konsekvens af at værket lå stille i langt over et år efter skælvet.
En evalueringsrapport, udarbejdet til de japanske myndigheder af det amerikanske selskab Global Risk Miyamoto, fastslog efterfølgende, at værket ikke var konstrueret til at modstå det pågældende jordskælv.
»Dette jordskælv var ikke stort og varede ikke længe. Ved et større jordskælv på stedet kan en mere kritisk situation udvikle sig,« advarede rapporten.
Siden har TEPCO altså investeret på både Kashiwazaki-Kariwa og de to Fukushima-værker for at gøre dem sikre mod et klasse 7 jordskælv. Det er skæbnens ironi, at jordskælvet, der i fredags ramte Japan, var af styrke 9 og tilmed ledsaget af en voldsom tsunami. I hvert fald tre af de seks jordskælvs-forberedte reaktorer på Fukushima I-værket må i dag anses for så ødelagte, at de aldrig mere kommer i drift, og i disse timer er det stadig et åbent spørgsmål, om afkølingen af  reaktorkernerne med havvand kan opretholdes, og større udslip af radioaktivtitet end de allerede registrerede kan forhindres.
Flashback
Skæbnens grumme ironi synes i det hele taget at ramme den japanske befolkning i den aktuelle situation. I 1945 oplevede nationen atomenergiens ødelæggende kraft, da de amerikanske bomber over Hiroshima og Nagasaki med et slag dræbte 120.000 mennesker og efterlod ødelagte byer og landskaber, som nogle af dagens ældre jordskælvsofre må have meget ubehagelige flashbacks til ved synet af de enorme aktuelle ødelæggelser.
»Jeg føler det, som om dette er et tredje atombombe-angreb, vi japanere har rettet mod os selv,« sagde den 82-årige Keijiro Matssushima til journalister i Hiroshima i går.
Ironien er, at Japan som en reaktion på kernespaltningens dødbringende energi i 1955 vedtog en lov om atomenergiens anvendelse »til fredelige formål«. Som i Vesten var der et stort psykologisk behov for at finde en gavnlig og fredelig anvendelse for den tveæggede videnskabelige og teknologiske erkendelse, som atomspaltningen var. Derfor blev en atom-energikommission og et ambitiøst forskningsprogram etableret, og i 1963 begyndte den første lille japanske atomreaktor at producere strøm.
Lige siden har Japan fastholdt et stærkt fokus på den fredelige atomkraft, og det har ført landet frem til at være nationen med den tredjestørste atomreaktor-park i verden, efter USA og Frankrig. 54 reaktorer dækker 30 pct. af elforbruget, to reaktorer er under opførelse, og 12 er - eller var i hvert fald indtil forleden - på tegnebrættet. Om 20 år skal a-kraften dække halvdelen af elforbruget, lyder den hidtidige vision.
Fejl og svigt
Nu har katastrofen så ramt. Om den aktuelle krise på Fukushima-værket udarter til vidtgående kernenedsmeltning og brud på de beskyttende indeslutninger omkring en eller flere reaktorer vides ikke, men for TEPCO og det japanske atomkraftprogram ligner det en katastrofe. Et af verdens mest hidsige atomprogrammer i landet med verdens voldsomste jordskælvsaktivitet er kommet til kort. Drømmen om atom-energiens fredelige udnyttelse ligner netop nu et mareridt.
»Man kan ikke bygge dem uden den lokale befolknings accept. Hvem vil sige ja til en af disse tingester nu? Dette er afslutningen for atomindustrien i Japan, i hvert fald for de næste 40 år,« siger Mitsuhiko Tanaka, tidligere atomingeniør hos Hitachi Group og i sin tid med til at designe Fukushima 1. Tanaka anbefalede i går udvidelse af evakueringszonen fra 20 til 30 km i lyset af den fortsat udsivende radioaktivitet fra værket og den fortsatte risiko for et stort udslip.
At ulykken ligner skæbnens ironi har også sammenhæng med de mange advarsler, man har fået i Japan. F.eks. kom det i 2002 frem, at netop TEPCO i mange år havde forfalsket og manipuleret med sikkerheds- og reparationsrapporter for sine atomreaktorer. Afsløringen førte til selskabsledelsens tilbagetræden og til myndighernes midlertidige lukning af TEPCO's i alt 17 reaktorer.
Og der har været flere svigt. I 1999 indtraf på det japanske Tokaimura-atombrændselsanlæg, hvad der er blevet kaldt den tredjealvorligste ulykke - efter Tjernobyl og Tremileøen - i den civile atomkrafts historie. Overtrædelse af sikkerhedsforskrifter førte til en ukontrolleret kædereaktion, der dræbte én arbejder af stråling, skadede andre, førte til evakuering af lokalbefolkningen og endte med anlæggets permamente lukning. Året efter førte brand og eksplosion i et affaldsanlæg samme sted til bestråling af 35 arbejdere. Og et par år før, i 1995, opstod en læk i kølesystemet og efterfølgende en brand på den avancerede Monju-formeringsreaktor.
Ejeren forsøgte at camouflere ulykkens omfang ved at forfalske rapporter og videobånd, men blev afsløret og reaktoren lukket i 15 år.
Flere andre uheld med udslip af radioaktivtet er forekommet på japanske atomanlæg, men hidtil har troen på atomenergien overskygget alle fejl og advarsler. Ironisk er det således også, at den 40 år gamle reaktor 1 på Fukushima-værket for bare en måned siden fik grønt lys til 10 års levetidsforlængelse. Og yderligere ironisk, at den også havarerede reaktor nr. 3 for bare et halvt år siden, og som blot den tredje reaktor i Japan, blev forsynet med det kontroversielle MOX-brændsel, uran blandet op med plutonium, som i tilfælde af en alvorlig ulykke kan føre til et forværret udslip af strålingsfarlige stoffer.
Efter alt at dømme har jordskælvet sat en endegyldig stopper for de to reaktorer.
»Atomkraftværket kommer ikke til at køre mere,« sagde i går Wan Joo Kim, chefforsker ved Koreas Institut for Nuklear Sikkerhed, til Bloomberg.com. TEPCO's brug af havvand som yderste værn mod nedsmeltning har ødelagt systemerne, mener han.

