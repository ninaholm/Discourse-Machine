Italiens fascister fusionerer med Berlusconi
Italiens nyfascistiske parti, Alleanza Nazionale, er blevet nedlagt og skal nu indgå i Silvio Berlusconis parti. Fascismen udgør en omdiskuteret periode i landets historie og splitter stadig befolkningen i to lejre
Gianfranco Fini bliver den sidste formand for det nyfascistiske parti Alleanza Nazionale, der i weekenden bliver indlemmet i regeringschefen Berlusconis parti, Popolo della Libertà (Frihedens folk). Her ses Fini, landets tidligere udenrigsminister, ved rattet i den italienske fascistiske leder fra 1922 til 1943, Benito Mussolinis personlige Fiat 1500 cabriolet ved en biludstilling i 1997. arkiv


 I den forløbne weekend afholdt Italiens nyfascistiske parti, Alleanza Nazionale (AN), sin sidste kongres og skal nu indgå i det nye samlingsparti på højrefløjen, Popolo della Libertà (PdL):
"I dag slutter et kapitel i højrefløjens historie," sagde Gianfranco Fini, som har været nyfascisternes leder siden 1987, tidligere var udenrigsminister, og i dag er præsident for Deputeretkammeret i Rom.
I Italiens republikanske forfatning fra 1948 hedder det, at "gendannelsen af fascistpartiet, under en hvilken som helst form, er forbudt".
Veteraner fra Mussolinis fascistparti havde dog allerede i 1946 dannet Movimento Sociale Italiano (MSI), der fungerede som støtteparti for skiftende centrum-højre-regeringer, men blev holdt uden for alle regeringskonstellationer. 
Som partisekretær nedtonede Fini nyfascisternes identitet, og i 1994 brød Silvio Berlusconi det store tabu i italiensk politik og indlemmede MSI i sin første, kortvarige regering. 
I januar 1995 blev MSI på Finis initiativ omdannet til det borgerlige højreparti Alleanza Nazionale, og under et besøg i Israel har Fini sågar fordømt fascisternes racelove fra 1938.
Da Berlusconi i november 2007 annoncerede det nye partis fødsel, udtalte Fini, at Berlusconi var i færd med at opføre "sin sidste komedie".
Berlusconi havde dog ingen betænkeligheder ved at formalisere alliancen med Mussolinis arvtagere, og udsigten til optagelse i den kristelig-demokratiske gruppe i Europa-Parlamentet fik hurtigt Fini til at ombestemme sig.
Ved parlamentsvalget i april 2008 stillede AN op i et valgforbund med Berlusconis parti, Forza Italia, og fusionen mellem de to højrepartier fuldendes i den kommende weekend, når der afholdes stiftende kongres i PdL.
Gammelt had
Da Italien gik ind i Anden Verdenskrig på Tysklands side, ændrede mange italienere holdning til fascismen, som indtil da havde haft bred folkelig opbakning. Mens amerikanerne påbegyndte erobringen af landet syd for Rom, stiftede Mussolini en fascistisk republik i Norditalien.
"Tusindvis af unge italienere meldte sig frivilligt for at beskytte fædrelandet. Borgerkrigen, som varede 20 måneder, såede så meget had, at det har holdt sig indtil i dag," forklarer historikeren Giampaolo Pansa, som er forfatter til en række kontroversielle bøger om perioden: 
"Efter befrielsen den 25. april 1945 begyndte gengældelsesaktionerne mod de besejrede fascister, og 20-30.000 blev slået ihjel. For fascisterne var livet i efterkrigstiden ikke nemt. De stod over for en autoritær og arrogant antifascisme, som stadig dominerer historieundervisningen i skolerne."
Berlusconi har aldrig fejret den italienske befrielsesdag, og ifølge forsvarsminister Ignazio La Russa har ministerpræsidenten heller ingen grund til at gøre det:
"Da Leitizia Moratti (Milanos borgmester og medlem af PdL, red.) sammen med sin far, der var medlem af modstandsbevægelsen, deltog i fejringen af befrielsen den 25. april, piftede folk og råbte fornærmelser efter hende. I vil have, at Berlusconi skal placere sig i den samme gabestok, men det gør han aldrig. Det ville være en fejltagelse," siger Ignazio La Russa.
Revisionisme 
På grund af sin moderate linje har Gianfranco Fini gjort sig upopulær blandt fascistiske nostalgikere, men ifølge journalisten Gianni Barbacetto kan man betragte forsvarsminister Ignazio La Russa som en syntese mellem det gamle og det nye højre:
"Ignazio La Russa bor i den bygning i Milano, hvor fascistpartiets avis, Popolo d'Italia, i sin tid havde hovedsæde, og han har angiveligt installeret sig i Mussolinis private gemakker. I dag indgår fascisterne i et borgerligt parti, der går ind for lov og orden og katolske familieværdier, men de plejer stadig omgang med skinheads og nynazister i grupperinger som Cuore Nero (Sort hjerte, red.)."
Regeringen har fremsat et forslag om at gøre den 10. februar til national helligdag til minde om de 5-10.000 italienere, der blev ofre for brutale hævntogter i Slovenien og Dalmatien ved Anden Verdenskrigs afslutning. Dermed sidestilles de slaviske befolkningsgruppers hævn over for italienerne med fascisternes racelove, selv om en kommission bestående af historikere fra både Italien og Slovenien har konkluderet, at "fascismen forsøgte at realisere en fuldstændig udslettelse af den slovenske og kroatiske identitet i Venezia Giulia (i det nordøstlige Italien, red.)."
Forfatteren Antonio Tabucchi mener, at regeringens lovforslag er udtryk for en farlig tendens: "I demokratiske lande er det historikere, der bedømmer, hvordan statens institutioner har opført sig. Det er kun i autoritære lande, at staten fortolker og bedømmer historien og efter forgodtbefindende påtvinger borgerne en forsimplet udlægning," siger Tabucchi. Opløsningen af Alleanza Nazionale markerer, at en epoke i højrefløjens historie i Italien er slut, men en ny er for længst begyndt.


