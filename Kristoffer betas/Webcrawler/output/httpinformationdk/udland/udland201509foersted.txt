Første dansker er i kredsløb om Jorden
Andreas Mogensen er som første dansker succesfuldt sendt i kredsløb om Jorden i rumfartøjet Sojus
 Andreas Mogensen og hans astronaut-kolleger i det russiske rumfartøj.


 Onsdag morgen klokken 06.37 er 38-årige Andreas Mogensen som den første dansker nogensinde sendt af sted mod rummet og er nu succesfyldt sendt i kredsløb om Jorden.
Opsendelsen af den russiske raket Sojus, med danskeren om bord, skete fra byen Baikonur i Kasakhstan.
I alt skal Andreas Mogensen tilbringe ti dage i rummet, heraf otte på Den Internationale Rumstation (ISS).
De første ni minutter under opsendelsen var de mest kritiske for rumfartøjet Sojus. De forløb dog efter planen, hvilket også blev konstateret på den twitterkonto, der tilhører ISS:
»Afkobling af rumskib: Sojus TMA 18M er i kredsløb i en to-dages rejse mod #ISS.«
Det vil sige, at de forskellige rakettrin på Sojus er brændt ud og er blevet koblet af på de rigtige tidspunkter, hvilket er afgørende for, om Andreas Mogensen kommer i den rigtige bane, på vej op mod Den Internationale Rumstation.
 Andreas Mogensen og hans astronaut-kolleger i det russiske rumfartøj.
Polfoto
De næste to dage skal Andreas Mogensen og hans kolleger, den russiske rumkaptajn Sergej Volkov og kasakheren Aidyn Aimbetov, tilbringe i rumkapslen, der er indrettet til at have de tre astronauter boende:
»Selvom Sojus er ret lille, er den inkluderet alle faciliteter for en todages rejse – mad, vanddispenser, toilet og plads til at sove,« skriver ISS på sin twitterkonto.
Kort før klokken 08.00 fik de tre astronauter tilladelse til at frigøre sig fra deres fastspændte positioner.
»Kontrolcentret har givet mandskabet GO til at løsne deres skulderremme, åbne deres hjelme og gennemføre Orbit #1 proceduren, som det er forskrevet,« skrev ISS på Twitter.
Det næste dristige skridt i missionen sker på fredag, hvor Sojus skal tilkobles ISS, hvilket sker klokken 09.42 dansk tid.
Missionens formål er at levere et nyt fartøj til ISS, samt at foretage test af et såkaldt skinsuit, der skal mildne nogle af de gener, som kroppen har ved vægtløshed, som muskeltab og afkalkning af knoglerne.
Derudover skal et par videobriller med taleinstruktion og link til Jorden også testes samt censorer, der bæres på kroppen og skal overvåge basale livsfunktioner.
Polfoto

