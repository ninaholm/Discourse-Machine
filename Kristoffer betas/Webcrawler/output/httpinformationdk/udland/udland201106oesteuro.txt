Østeuropæisk demokratistøtte helt i bund efter økonomisk krise
Færre end en tredjedel af de adspurgte i de nye EU-lande støtter demokrati og markeds-økonomi, viser ny stor undersøgelse. EU bør  tage demokratikrisen lige så alvorligt som den økonomiske krise, mener eksperter
Markedsøkonomi og kaptialismen har ikke gjort flertallet bedre stillet i store dele af Østeuropa. Pendlere på morgentoget i Nowa Iwiczna nær Warszawa. Mange polske tog er på grund af dårlig økonomi ikke blevet udskiftet siden sovjettiden, og det fører til lange forsinkelser og mange aflysninger.


 LONDON – Støtten for demokrati og markedsøkonomi har lidt et tilbageslag i de nye østeuropæiske EU-lande i kølvandet på den finansielle krise.
Kun 27 procent af de adspurgte i de 10 østeuropæiske lande, der i 2004 og 2007 blev del af Den Europæiske Union, svarer, at de foretrækker kombinationen.
I Letland er tallet faldet til 14 procent, mens 20 procent svarer, at de under visse omstændigheder vil foretrække en kombination af autoritært styre og planøkonomi.
I de fleste nye EU-lande foretrækker befolkningen at bo i et land med robust økonomisk vækst, men mindre politisk frihed.
Svarene er del af en ny omfattende rapport, Life in Transition  After the Crisis, der i dag bliver præsenteret i Den Europæiske Bank for Genopbygning og Udvikling (EBRD) i London, som sammen med Verdensbanken har gennemført undersøgelsen.
EBRD har siden 1991 arbejdet for at fremme demokrati og markedsøkonomi i 29 overgangsøkonomier, bl.a. de tidligere Sovjet-republikker samt en række centraleuropæiske lande.
Tallene overrasker bankens cheføkonom, Erik Berglof, der gætter på, at den voldsomme sammentrækning i bl.a. de baltiske landes økonomier under krisen, der fulgte en periode med over-gennemsnitlig vækst, er en af årsagerne til, at støtten er kollapset i disse lande. Men mens det kan forklare nedgangen i støtten til markedsøkonomi, så »giver det næppe en forklaring på nedgangen i præferencen for demokrati,« påpeger rapportens forfattere.
»Det er temmelig bekymrende  og spejler folks præferencer i forhold til markedsøkonomi  at holdningen til demokrati er blevet mindre positiv siden 2006 i alle nye EU-lande på nær Bulgarien,« skriver rapportens forfattere med henvisning til året, hvor banken sidst foretog en måling af regionens holdninger.
Sæt dig i deres sted
Katinka Barysch, vicedirektør og ekspert i bl.a. EU-udvidelsen i tænketanken Centre for European Reform i London, er overrasket over, at støtten for demokrati og markedsøkonomi i de nye EU-lande sågar er lavere end gennemsnittet for hele overgangsregionen  der også tæller lande som Hviderusland, Tadsjikistan og Aserbajdsjan  der ligger på 34 procent. Støtten i regionen som helhed var 36 procent i 2006.
»Det overrasker mig. Det ville være interessant at se en lignende undersøgelse af deres holdning til EU, for i deres opfattelse er økonomiske og liberale reformer kædet sammen med EU-medlemskab. De må være skuffede. De har ikke fået så mange penge fra EU, som de håbede på, og er i stedet blevet bedt om at yde støtte til andre lande,« siger Barysch.
Den anerkendte forsker i livstilfredshed, fattigdom og økonomi Carol Graham fra Brookings Institution i Washington giver samme forklaring:
»Sæt dig i deres sted. De tænker: 'Vi er kommet med i de store drenges klub'. Forventningerne er høje, og så falder bunden ud af det hele. Hvis du har opnået et vis niveau af stabilitet og velstand, så vil faldet blive det større,« siger hun.
»Det reflekterer en realisme omkring tendensen og systemerne,« tilføjer hun.
Den polske professor i økonomi, Jerzy Hausner, der foruden sit daglige virke på Krakow Universitet for økonomi også er adjungeret professor på Copenhagen Business School, mener imidlertid, at skuffelsen over EU-medlemskabet kun er en del af forklaringen.
EU har et problem
Han mener, at der i øjeblikket er en »autoritær tendens« i Østeuropa, og Ungarn »ligger sig i spidsen«.
»Det er et problem, men det bliver forsømt af EU's ledere. De ser på Ungarn og ser et problem med ytringsfrihed, men det er langt mere seriøst end det,« siger Hausner med henvisning til, at det yderligtgående højreorienterede parti Fidesz vandt 53 procent af stemmerne ved det ungarske parlamentsvalg i april 2010.
Det gav partiet totredjedele af mandaterne i parlamentet, hvilket partiet  ifølge Andras Bozoki, forfatter og professor ved Det Centraleuropæiske Universitet i Budapest  har brugt til »en fundamental reorganisering af det politiske system«.
»Jeg kan ikke tro mine egne øjne: Er det muligt at rulle historien tilbage? Er det muligt at tage ilten ud af demokratiet inden for et par uger og måneder? Endvidere: Er det muligt at foretage en omvendt overgang tilbage til et semiautoritært regime inden for EU,« spørger Bozoki i artiklen »Det ungarske chok: Overgang fra demokrati?« fra februar i år.
Jerzy Hausner frygter, at svaret er ja.
»Jeg tror ikke, at EU-lederne ønsker at se det. De tænker på det som: 'De har deres problemer, og vi har vores problemer'. Men historisk omstilling er ikke som en kontakt, man bare kan tænde, og demokratiet har endnu ikke slået rod i regionen. De burde tage det, der foregår her, lige så seriøst, som de tager problemerne i Grækenland, Irland og Portugal,« siger han.
Politikerlede
Jerzy Hausner påpeger imidlertid, at den lave tilslutning til kombinationen af demokrati og markedsøkonomi ikke betyder, at østeuropæerne »ikke forstår og tror på de demokratiske værdier og princippet om markedsøkonomi«. Tværtimod forstår de og har udnyttet markedet inden for den private sfære  deres kritik er rettet mod politikerne og den offentlige sektor.
»Den offentlige sfære og staten bliver større og større, men ringere og mindre effektiv. Der er mere bureaukrati, flere arbejder i administrationen, politik er blevet aggressiv. Dette område bliver stadigt værre, og hvis du ønsker mere, end hvad du har i din private sfære  f.eks. uddannelse  så er du afhængig af det offentlige. Folk vil ikke tilbage til socialisme og planøkonomi, men de accepterer ikke fraværet af staten. De ønsker statskapitalisme,« forklarer Hausner, der også påpeger, at civilsamfundet generelt er blevet svagere og svagere i de seneste år.
Netop det, påpeger Andras Bozoki, er et problem, hvis demokratiet i Østeuropa skal vokse sig stærk nok til at modstå de autoritære tendenser.
»Den ungarske situation demonstrerer tydeligt, at demokrati ikke kan reduceres til visse institutionelle rammer, for de kan kompromitteres. Det kan kun overleve, hvis det er støttet af engagerede, aktive mennesker,« skriver han.
Hausner mener, at en af løsningerne er en ændring i fokus inden for EU.
»Lige nu er regionen i en særegen tilstand og spørgsmålet er, hvad vi kan gøre for at beskytte den mod den autoritære tendens, og hvordan vi opbygger civilsamfundet. Vi må have mere fokus på de bløde komponenter, ikke på materiel infrastruktur. Social og ikke individuel kreativitet. Tillid. Opbygningen af uafhængige institutioner. Vi må prioritere kultur, uddannelse, sociale servicer, og der bør være en ændring i prioritering af EU-penge,« siger han.
»Vi har brug for nogle standarder for demokrati og andre værdier, ligesom vi har standarder for økonomisk præstation,« mener Hausner.
Læs mere: http://www.ebrd.com/lifeintransitionsition

