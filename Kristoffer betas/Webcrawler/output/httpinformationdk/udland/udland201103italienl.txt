Italien længe leve?
Italien fylder 150 år. Jubilæet bliver fejret med pomp og pragt, men under den nuværende regering er det blevet til en oprørshandling at forsvare forfatningen


 For 150 år siden blev den italienske stat født, da Vittorio Emanuele II i Torino blev udnævnt til det samlede Italiens første konge. Begivenheden bliver fejret med udstillinger, koncerter og konferencer over hele landet, men italienernes patriotisme har altid været ambivalent. Lige fra starten blev samlingen betragtet som mislykket, og italienerne har det stadig svært med deres nationalsymboler: »Det var underligt, men det føltes rart at synge nationalmelodien,« betroede en yngre kvinde mig forleden ved en demonstration mod regeringens forslag om at lade den lovgivende magt diktere retsvæsnets arbejde.
I dag er det Silvio Berlusconi, der splitter italienerne. Demonstrationer til fordel for den republikanske forfatnings grundprincipper er protester mod regeringen. Men uanset hvem man spørger om nationens tilstand, er svaret »stakkels Italien!« Så selv om der de seneste år er blevet introduceret nye patriotiske ritualer og nationale helligdage, virker det ligesom jubilæet lidt skizofrent. Information har talt med Nicola Tranfaglia, historieprofessor ved universitetet i Torino og løsgænger i parlamentet, om arven efter den italienske samlingsbevægelse.
'En fri kirke i en stat'
- Adspurgt om deres vigtigste kvaliteter, svarer mange italienere 'evnen til at klare sig' og ikke samfundssind. Føler italienerne sig ikke som borgere i en nationalstat?
»Der er ingen tvivl om, at den politiske elite aldrig har været i stand til at indgyde italienerne, som længe var undersåtter og kun i de seneste 70 år har været borgere, det nødvendige samfundssind. For et par år siden holdt jeg et kursus i historie ved universitetet i Oslo, hvor jeg fandt ud af, at norske folkeskoleelever studerer landets forfatning og deres rettigheder og pligter som borgere. Da jeg vendte hjem til Italien og blev valgt ind i parlamentet, stillede jeg forslag om, at vi skulle indføre noget lignende, men det blev ikke taget seriøst af nogen.«
Ved samlingen betegnede kirken den italienske stat som »satanisk«, men kom siden til enighed med fascisterne og kristendemokraterne. I september 2010 deltog Vatikanets statssekretær, kardinal Tarcisio Bertone, sågar i fejringen af de italienske patrioters erobring af pavens Rom: »Det var et tydeligt og grotesk billede på, at den gyldne formel for den italienske samlingsbevægelse, 'en fri kirke i en fri stat', ikke gælder længere. I dag har vi blot 'en fri kirke i en stat', hvilket på ingen måde kan betragtes som en forbedring eller en verdslig præstation,« mener Nicola Tranfaglia.
Antinational opstand
- Som det eneste land i verden regeres Italien i dag af en koalition, hvor der indgår et parti, Lega Nord, som er stiftet med henblik på at opsplitte staten. Hvad kan det føre til?
»Lega Nords antinationale opstand er farlig, og hvis denne politiske bevægelse, som er spydspidsen i den højrekoalition, der holder Berlusconi ved magten, vinder det næste valg, kan det føre til en smertefuld adskillelse af Nord- og Syditalien.«
Den italienske samling indeholdt et håb om en ny politisk bevidsthed med en europæisk dimension. Hvad betyder Italiens aktuelle situation for Europa?
»Den europæiske bevidsthed, der indgik i den italienske samlingsbevægelse og siden blev lidenskabeligt videreført af lederne af den antifascistiske modstandsbevægelse, taler man ikke så meget om i dag, fordi den økonomiske og monetære samling af Europa er realiseret, mens den politiske og kulturelle samling skrider fortvivlende langsomt frem. Det får vi nye beviser på hver dag. EU's udenrigsministre kunne ikke nå til enighed om en intervention i Libyen, hvor Gaddafi massakrerer befolkningen. EU er blevet en økonomisk kæmpe og en politisk dværg, som befinder sig i en forvirret tilstand under de nuværende højreregeringer.«

