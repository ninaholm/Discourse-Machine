Det sidste fransk-britiske felttog i Nordafrika mislykkedes
I 1956 rykkede Frankrig og Storbritannien ind for at fjerne en diktator i Libyens naboland, Egypten. Total fiasko fulgte


 Der tegner sig omridset af, at den internationale koalitions militærindsats i Libyen overgår til reelt at være en fransk-britisk ledet aktion.
Det er ikke første gang, de to lande i fællesskab søger at fjerne en ubelejlig mellemøstlig diktator. Sidst skete det i oktober 1956, hvor Frankrig og Storbritannien rykkede ind i Libyens naboland, Egypten.
Forhistorien var, at den egyptiske kong Farouk i begyndelsen af 1950'erne mistede folkelig støtte. Det skyldtes hans eftergivenhed over for britiske bestræbelser på stadig at optræde som en magt i Mellemøsten — og beholde kontrol med Suez-kanalen, der var ejet af et britisk-fransk konsortium. Farouks svækkelse gjorde det muligt for oberst Gamal Abdel Nasser at fjerne ham ved et ublodigt kup i 1952.
Nasser gjorde sig selv til Egyptens hersker og udfordrede vestmagterne og Israel ved at stræbe mod en arabisk-nationalistisk fælles statsdannelse. Han flirtede med den kommunistiske østblok og Kina. Som reaktion trak briterne og amerikanerne sig i 1956 ud af finansieringen af Aswan-dæmningen.
Ny Mussolini
Nasser svarede igen med at nationalisere Suez-kanalen og true Israel med angreb. Briterne, der opfattede Nasser som en ny Mussolini, søgte at få amerikanerne med i en fælles straffeaktion. Men amerikanerne var lorne ved at optræde som kolonimagt. I stedet fandt briterne sammen med Frankrig — og Israel.
I oktober 1956 indgik de tre lande i den franske by Sèvres en hemmelig aftale: At Israel skulle invadere Sinai-halvøen frem til Suez-kanalen, og at Frankrig og Storbritannien dernæst skulle sætte tropper ind under påskud af at ville skille israelske og egyptiske styrker, så de hver rykkede 16 kilometer tilbage fra kanalen — hvorved kanalen bekvemt kom under fransk-britisk kontrol. De tre lande var begejstret ved, at deres aktion samtidig ville vælte Nasser.
De israelske åbningsangreb blev en militærhistorisk succes. Egypterne blev kastet tilbage til Suez-kanalen. Derpå rykkede Frankrig og Storbritannien ind. Det hele gik tilsyneladende efter planen. Og så alligevel nej. Ikke bare Sovjetunionen og dens vasalstater rasede over begivenhederne. Også de alliancefri lande, anført af Indien, protesterede. Langt ind i Vestens egen lejr rumlede ubehag, og USA var slet ikke begejstret. Så smed Sovjet trumf på ved at true med at rykke ind ved Suez og samtidig bombe Frankrig og Storbritannien. USA's republikanske præsident Dwight Eisenhower indså, at det ville trække USA ind i en kernevåbenkonflikt.
USA sluttede sig til kravet om, at de tre invaderende lande straks skulle standse deres aktion og trække sig ud.
Bag kulisserne truede USA Storbritannien med krav om gældsindfrielser, der ville have gjort briterne bankerot.
Skyndsom våbenhvile
Uden at underrette sine koalitionspartnere erklærede den konservative britiske premierminister Antony Eden våbenhvile — endda midt under et slag, som Frankrig og Storbritannien var ved at vinde.
Det stod åbenlyst, at de to lande var færdige som verdensmagter.
Antony Eden måtte gå af. I Frankrig banede skuffelsen over at være svigtet af USA vej for general De Gaulles tilbagekomst til magten i 1958 — og hans udtræden af NATO's militære samarbejde i 1966.
Mange arabere var overbevist om, at Nasser havde vundet krigen militært. Nasser blev samlingspunkt for den panarabiske selvfølelse. Så meget, at han som diktator kunne overleve sit totalnederlag til Israel i syvdageskrigen i 1967.
Nasser døde af et hjerteslag i september 1970 og blev fulgt til graven af mindst fem millioner sørgende egyptere.


