Tiden er kommet for republikanske kvinder
Blot 20 procent af amerikanerne betegner sig som republikanere. Og trods nylige valgsejre viser alle undersøgelser, at den amerikanske konservative bevægelse har ryggen mod vælgermuren på nationalt plan. Kan en række yngre kampklare kvinder hive de gamle hvide mænds parti ud af moradset og  vise en frisk vej ind i en ny politisk æra?
Meg Whitman var tidligere chef for internetauktionen eBay. Nu er hun en af fire republikanske kvinder, som kan bære de konservative værdier frem efter dårlige meningsmålinger.


 Washington DC  - Af og til kan en enkel statistik formidle et budskab mere effektivt end nok så mange kloge kommentatorers diagnoser. Det var tilfældet i sidste måned, da en meningsmåling fra Washington Post og tv-kanalen ABC sendte en veritabel bølge af angst ind over USA's konservative politiske landskab.
Målingen viste, at antallet af voksne amerikanere, der ser sig selv som republikanere, er faldet til 20 procent. Det er partiets dårligste resultat nogen sinde, siden de fælles månedlige målinger af amerikanernes politiske præferencer startede i 1983. Herudover var det bare sølle 19 procent som havde tillid til, at Kongressens konservative politikere kunne »tage de rette beslutninger, når det gælder landets fremtid.« Det tilsvarende tal for Kongressens demokratiske medlemmer var 34 procent, mens præsident Obama scorede 49.
Efterfølgende vandt republikanerne ikke desto mindre nogle lokale valg blandt andet i New Jersey og i Virginia. Det lettede lidt på den dårlige stemning, men kurerede den ikke, da opinionsmålinger samtidig viste, at demokraterne fortsat ville vinde stort i et nyt præsidentvalg - også i de stater, der lige havde valgt en republikansk guvernør.
Budene på, hvorfor tallene er så dårlige, findes: man har mistet de unge, ikke haft bud på økonomiske krisepakker eller sundhedsreformer og forsømt internettet til fordel for et støvet, gammelpatriotisk idekatalog f.eks.; men der findes bemærkelsesværdigt få konstruktive bud på fremtiden. Samtidig vrider mange moderate konservative deres hænder i fortvivlelse, mens demagoger og populister som talkshowværterne Rush Limbaugh og Glenn Beck kører det republikanske show til den loyale bases begejstring.
Men republikanerne skal bare se ét sted hen, siger den politiske klummeskriver ved Washington Post Kathleen Parker, der mener, at løsningen på partiets aktuelle problemer er snublende nær og såre simpel:
»Hvis The Grand Old Party seriøst ønsker at brede det republikanske projekt ud og gøre det mere altfavnende, behøver ledelsen blot kigge mod spindesiden. Mændene har kørt partiet i sænk; nu er det på tide at lade de professionelle kvinder køre foretagendet.«
Parker peger på en perlerække af konservative kvinder, der alle er velegnede til at gøre op med den vante forestilling om, at det republikanske parti er styret af gamle, hvide mænd. Derudover har disse nye ansigter også den kolossale fordel, at de en gang for alle kan udradere den skadelige forestilling om, at Sarah Palin er partiets kvindelige ansigt: »McCain havde den rigtige ide, da han valgte sin vicepræsidentkandidat; han valgte bare den forkerte kvinde.«
Kvinderne, Parker taler om, er dels to tunge og særdeles succesrige ledere fra det private erhvervsliv, Meg Whitman og Carly Fiorina. Og to berømte 'fars piger' Liz Cheney og Meghan McCain.
To turbokvinder
Meg Whitman er tidligere øverste direktør, CEO, for internetvirksomheden eBay. Hun har meldt sit kandidatur for republikanerne til stillingen som Californiens guvernør. Carly Fiorina, tidligere CEO for computergiganten Hewlett-Packard, som just er vendt tilbage til offentligheden efter at have overvundet sin kamp mod brystkræft, går efter at slå den nuværende demokratiske senator Barbara Boxer af pinden, også i Californien. Ingen af dem har tidligere gjort sig i politik, bortset fra at de bidrog til McCains kampagne økonomisk, men som en kommentator på MSNBC bemærkede i sidste uge kan det meget vel være en fordel, når man skal appellere til en vælgerskare, der er lede og kede af de nuværende politikere.
Whitman, der er en af USA's relativt få kvindelige milliardærer, har nok at bruge sin formue på. Hun har to mandlige republikanske konkurrenter, hun først skal slå, og derefter skal hun op mod den egentlige politiske modstander demokraten Jerry Brown. Hvis hun vinder - og de foreløbige opinionsmålinger giver hende grund til optimisme - vil hun blive en af blot fire kvindelige republikanske guvernører.
Hvorfor kun Viagra?
Hvis de to forretningskvinder - den ene, Whitman, tilhænger af kvinders ret til abort, den anden, Fiorina, såkaldt 'personlig modstander' af samme - begge vandt, ville de kunne slå et hul i den almindelige antagelse om, at republikanerne en bloc er modstandere af kvinders ret til ligestilling.
Talrige undersøgelser har vist, at partiets anti-abort profil skræmmer enorme mængder af ellers konservativt stemte moderate kvindelige vælgere væk fra partiet. Fiorina gav allerede en lille prøve på, hvordan en mere moderne og kvindeorienteret profil kunne se ud, da hun under McCains kampagne offentligt kritiserede, at USA's private sygesikringsselskaber dækker klienternes omkostninger ved brug af Viagra, men ikke p-piller og andre præventionsmidler, der skal betales af kvinder. En lille problemstilling, men ikke desto mindre noget ingen havde forventet at høre kritik af fra højre side.
»Hvorfor dog ikke,« spurgte Fiorina dengang.
»Det bør være en konservativ mærkesag at bekæmpe uretfærdig kønsdiskrimination.«
De to andre yngre, konservative kvindelige røster stammer fra to kendte politiske familier. Den første er John McCains unge datter, Meghan McCain (24), der længe har markeret sig som en moderat ung røst i partiet, især på socialpolitikken hvor hun bl.a. er tilhænger af homoseksuelle ægteskaber, støtte til enlige mødre og ret til abort, men som også har været set som for provokerende - hun har en personlig blog, der igennem længere tid har handlet om vægt og størrelsen på McCain juniors bryster, som hun føler har været genstand for uretfærdig kritik og fokus.
Høg og mor til fem
Den anden er Elizabeth Cheney, der er datter af den tidligere vicepræsident Dick Cheney. Den 43-årige Liz regnes for at være kandidat til et sæde i Kongressen ved næste valg for staten Virginia, hvor hun bor med sin mand, Philip Perry - tidligere juridisk chefkonsulent for Department of Homeland Security - og parrets fem børn.
Liz Cheney er konstant i mediernes søgelys, og hun er den af de fire kvinder, der har det mest imponerende politiske, personlige og intellektuelle CV. Den historie- og jurauddannede Cheney har en lang karriere bag sig både som advokat og som medlem af Bush-regeringen, hvor hun bl.a. har været ansat som ekspert i mellemøstlige anliggender og deputy Assistant Secretary of State for Near Eastern Affairs. Hun har lige dannet en tænketank - Keep America Safe - der har fokus på udenrigs- og sikkerhedspolitikken, og som har det nationale konservative koryfæ, William Kristol, redaktør af det konservative Weekly Standard, som medstifter. Tænketanken har lagt hårdt ud med en klar kritik af præsident Barack Obama - der kunne have været formuleret af Cheney senior - for at »valse rundt og spille golf, tage til København for at promovere Chicago og modtage europæiske fredspriser, mens han hejser det hvide flag for terrorister, hvis mål er at ødelægge USA.«
Mænd som hakkekød
Liz Cheney er skarpt skåret for tungebåndet og er en fast gæst på alle tv-kanaler, hvor hun rutineret spiser erfarne demokrater til morgenmad. Adskillige gange har de sidstnævnte måttet erfare, at de kom til kort i live diskussioner på diverse
Tv-stationer, hvor de er gået planken ud med den blonde jurist, der godt nok er mere tv-egnet og mere smilende end sin far, men »som kværner voksne mænd til hakkekød« som kommentator Michelle Kottle fra tidsskriftet The New Republic udtrykker det. Og Cheney er populær i partiet. Den kvindelige konservative aktivist Rebecca Wales fra gruppen Smart Girls Summit har forsynet Cheney junior med kælenavnet a red state rock star. Ved et nyligt møde i Nashville arrangeret af bl.a. Wales introducerede hun Liz Cheney med ordene »vores yndlingsvicepræsidents datter.«
Men uanset at Liz Cheney gerne har underholdt med, hvordan hun har måttet lære sin gamle far at betjene dennes Blackberry, så er der intet cute over hendes politiske udgangspunkt som er, at USA er i krig (mod terroristerne) og at simuleret drukning på ingen måde er tortur, som Barack Obamas regering ellers har besluttet.
»Den siddende præsident synes at være bange for at forsvare Amerikas sikkerhed,« sagde hun i forrige uge til CNN's Larry King Live.
For tiden er hun på orlov fra sit arbejde for at hjælpe sin far med hans memoirer - det var også hendes idé, at de skulle skrives - og for at »være en god mor og køre mine fem børn til og fra skole og fritidsaktiviteter,« som hun for nylig sagde til Washington Post.
Datterens parti
Klummeskriver Kathleen Parker fra avisen medgiver, at den unge socialkonservative blogger McCain ikke ligger i samme vægtklasse som høgen og topjuristen Cheney, men hun mener at det er den samlede cocktail af de fire kvinder, der kan hjælpe med at give det konservative parti en ny profil:
»De er alle friske røster. Meghan McCain vil kunne få unge kvinder i tale, som ellers aldrig ville drømme om at lytte til republikanerne. Og de har brug for at få kontakt med dem. Republikanerne skal ud og operere i et nyt farvand, et nyt territorium. Med Fiorina, Whitman, Cheney og McCain taler vi om fire kvinder, to abortmodstandere, en af dem en sikkerhedspolitisk høg, to aborttilhængere en med en klar social profil samt to yngre tunge forretningskvinder. Det viser på den ene side et delt parti, men det er demokraterne også. Det vigtige er imidlertid, at denne blanding ikke lyder som din fars republikanske parti. Men det kunne i fremtiden blive der, din datter valgte at stemme. Hvis altså de mænd, der lige nu sidder så tungt i den konservative ledelse, åbner øjnene.«


