Færre smittes med hiv
I 2008 blev der konstateret 17 procent færre nye tilfælde af hiv-smitte i forhold til i 2001. I alt er over 25 millioner mennesker døde af aids


 Midt i den tragiske konstatering af, at 25 millioner mennesker nu er døde af aids, er der lidt opmuntring at finde. I 2008 blev 17 procent færre nemlig smittet med hiv-virus i forhold til i 2001.
Helt præcist blev 2,7 millioner mennesker diagnosticeret med hiv i 2008. Faldet i antal nye smittede skal ifølge FN's aidsorganisation, Unaids, blandt andet ses som et bevis på, at forebyggelsesprogrammer har en klar effekt.
»Den gode nyhed er, at vi har beviser for, at de fald, der sker, i hvert fald til dels skyldes hiv-prævention,« siger direktøren for Unaids, Michel Sidibe, til nyhedsbureauet AFP.
Medicinering spiller dog også ind i antallet af hiv-dødsfald. Flere mennesker lever med hiv i længere tid, fordi de modtager forskellige typer medicin. Fra 2007 til 2008 har en million flere patienter fået hiv-medicin.
Ifølge Unaids har medicin været med til at begrænse antallet af hiv-patienter, der i sidste ende udvikler aids.
Således er antallet af aidsrelaterede dødsfald faldet med 10 procent på fem år. Det anslås, at 2,9 millioner liv er blevet reddet siden 1996, hvor det lykkedes at udvikle medicin, som kunne bremse hiv-virussets udvikling.
»Flere internationale og nationale investeringer i hiv-behandling er udmundet i konkrete og målbare resultater. Vi må ikke lade momentum passere,« siger Margaret Chan, lederen af Verdenssundorganisationen (WHO), til AFP.
Dyr medicin
Teguest Guerma, fungerende leder af WHO's hiv-afdeling, siger dog, at det stadig kniber med at fremskaffe tilstrækkelig med medicin til de trængende.
»Mere end fem millioner mennesker har brug for behandling, men modtager det ikke,« siger Guerma til nyhedsbureauet Reuters.
En af grundene til, at medicin ikke når ud til alle, er, at prisen for kopimedicin stadig er relativt høj. Hiv-medicin koster minimum 800 dollar om året i Afrikas allerfattigste lande, hvor indbyggerne ofte lever for under én dollar om dagen.
Ved fremlæggelsen af Unaids' årlige hiv-rapport sagde Michel Sidibe, at trods fremgangen med at forebygge hiv er der stadig store problemer med at tilrettelægge indsatsen.
»Vores data viser også, at forebyggelsesprogrammer ofte rammer skævt,« siger han og råder til, at man sætter hårdt ind i de områder, hvor man ved, at indsatsen hjælper mest.

Direktør i AIDS-fondet, Henriette Laursen, siger, at grupper som blandt andet prostituerede og homoseksuelle langt fra bliver hjulpet i den udstrækning, de har brug for. Disse grupper er særligt slemt ramt af hiv og aids på grund af stor seksuel aktivitet.
