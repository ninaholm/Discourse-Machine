Kan somaliske mænd lære at fiske?
Ideen om, at somaliske mænd skal lære at fiske har vundet gehør. Men kan det overhovedet lade sig gøre at skifte geværer ud med fiskestænger i et af verdens fattigste lande? Ja, lyder det fra tidligere chef for UNICEF i Somalia, Christian Balslev-Olsen


 »Det her er ikke bare en vild idé, som er grebet ud af den blå luft. Somaliske mænd kan lære at fiske.«
Sådan siger tidligere chef for UNICEF i Somalia, Christian Balslev-Olsen.
Andre lande har allerede kørt projekter lig Somali Fair Fishing, som har bevist, at det kan lade sig gøre at etablere erhvervsfiskeri i andre afrikanske lande.
»Blandt andet har Norge i samarbejde med den norske rederiforening igangsat et projekt i Somalia, som faktisk viser, at kriminelle mænd har vendt kriminaliteten og pirateriet ryggen til fordel for at blive fiskere,« siger Christian Balslev-Olsen.
Han mener, at initiativer på land skal bekæmpe pirateriet ud for Somalias kyst, og han er forarget over de svimlende beløb, verden bruger på at forskanse sig mod piraterne i Adenbugten:
»Det er vanvittigt, at verden alene i år har brugt 40 milliarder kroner på at bekæmpe pirateri,« siger han.
»Beløbet udgøres jo ikke af udviklingsbistand, men af militærbudgetter og rederiernes penge. På den måde kommer indsatsen mod pirateri kun til at handle om, at internationale skibe kan sejle sikkert gennem farvandet med deres fragt,« siger Christian Balslev-Olsen.
»Beløbet gør derimod intet i forhold til at bekæmpe årsagerne til, at somaliske mænd bliver pirater.«
Kortsigtet og forfejlet indsats
Indsatsen til havs har dog båret frugt. Det viser tal fra NATO’s indsats mod pirater, Operation Ocean Shield. I løbet af 2012’s første fem måneder kaprede somaliske pirater syv skibe, og det er en halvering i forhold til samme periode sidste år.
»Men indsatsen er kortsigtet og sætter ind et forkert sted,« siger Christian Balslev-Olsen.
I Somalia viste en undersøgelse i forbindelse med forberedelsen af en genopbygningsplan for landet, at befolkningen selv prioriterer skoler, sundhed og rent vand. Det internationale samfunds prioriteter handlede derimod om at sikre lov og orden og god regeringsførelse.
»Den hjælp, der gives til Somalia, er hovedsageligt et udtryk for donorlandenes prioritering af bekæmpelse af terror og pirater. En langsigtet løsning, som faktisk hjælper Somalia, kunne derimod være at sikre mændene en håndværksuddannelse i fiskeri, siger Christian Balslev-Olsen.

