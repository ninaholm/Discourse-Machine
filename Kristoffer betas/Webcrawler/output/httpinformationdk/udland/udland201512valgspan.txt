Valg i Spanien bliver et farvel til den gamle politiske orden
Voksende politikerlede betyder, at det bliver protestpartiernes valg i Spanien. Men hvem kan lede landet efterfølgende?
Ciudadanos-lederen Albert Rivera har lovet at gå til kamp mod korruptionen og har sagt, ’at han kun kan lægge stemmer til en regering, der har rene hænder’.


 Valget i Spanien i morgen er mere end noget andet protestpartiernes – og politikerledens – valg. Normalt er spansk politik domineret af de to store og traditionelle partier, henholdsvis det borgerligt-konservative Partido Popular (PP) og det socialdemokratiske PSOE.
Selv om der ikke kan siges meget om resultatet af valget søndag, da meningsmålingerne viser tæt på dødt løb mellem flere partier og begge blokke, er det dog ret sikkert, at det bliver valget, hvor de to gamle partier for første gang i det nye spanske demokratis historie, efter diktator Francos død i 1975, samlet vil få mindre end halvdelen af stemmerne. De to nye protestpartier, det borgerlige Ciudadanos og venstrefløjspartiet Podemos, kommer til gengæld stormende ind i parlamentet.
Læs også: Spaniens demokratiske indignation
PP har især tabt opbakning som følge af en lang række korruptionsskandaler, der involverer partiets top, og hvor der konstant kommer nye beskyldninger frem. Under valgkampen har partiet således måttet forsvare sig mod anklager om skatteunddragelse, hemmelige bankkonti og besynderlige pengeoverførelser mellem private selskaber og partiets topfolk.
Fløjene splittet
Det gamle socialdemokrati, PSOE, har aldrig fået genetableret forbindelsen med partiets rødder – dem, der definerer sig som traditionelle socialdemokrater i Spanien – efter kriseårene fra 2008 og frem til de tabte valget til PP i 2011. PSOE’s vælgere mistede troen på deres politiske ledere, da partiet rettede ind i forhold til EU og igangsatte den hestekur, der ganske vist har trukket Spanien ud af krisen ved at genoprette den makroøkonomiske orden, men som har kostet millioner af spaniere deres job og gjort flere hundredtusinder boligløse.
Derfor ligger det politiske landskab i Spanien vidt åbent. I den seneste meningsmåling fra tirsdag – sidste dag, det var tilladt at offentliggøre den slags før selve valget – står Podemos med 19 procent af stemmerne til at blive næsten lige så stor som PSOE, der skulle få 21 procent. Ciudadanos ser med 18 procent af stemmerne ud til at blive nogenlunde lige så store som Podemos og kun marginalt mindre end PP, der i sidste meningsmåling stod til at få 25 procent af stemmerne. Samme meningsmåling viste, at godt to mio. borgerlige vælgere ikke havde besluttet sig, om de vil stemme på PP eller Ciudadanos, hvilket kan vende op og ned på det endelige resultat.
Hvem kan lave regering?
Så hvem skal regere Spanien efter valget søndag? Det er det åbne spørgsmål efter en valgkamp, hvor lederne af de to protestpartier, Podemos og Ciudadanos, igen og igen har gentaget, at deres vigtigste mission er at fjerne de to gamle partier fra magten.
Det stiller naturligvis den nuværende politiske leder, Mariano Rajoy (PP), i en uvis og temmelig ubehagelig situation. For hvem vil pege på ham som fortsat politisk leder, hvis partiet skulle ende med at få flest stemmer ved valget?
Nogle analytikere taler om muligheden for en bred midterkoalition, hvor de to gamle partier deler magten mellem sig og dermed kører protestpartierne ud på hvert deres sidespor. Det vil kræve, at Rajoy træder tilbage og overlader ledelsen til partiets nummer to, Soraya Sáenz de Santamaría. Det var også hende, der trods heftig kritik fra presse og andre partier deltog i den traditionelle partilederdebat for Partido Popular.
Rajoy meddelte, at han kun ville deltage i én debat, og det var den afsluttende debat mellem ham og socialdemokraternes leder, Pedro Sanchez. En debat, der i øvrigt er blevet kaldt den mest beskidte i spansk valghistorie, og som i sig selv ikke antyder, at PSOE og PP efter valget skulle danne koalition.
Læs også: Et portræt af Spaniens skæbnestund
Dermed er det eneste, der synes sikkert, at den gamle politiske orden, hvor de to store partier skiftedes til at have magten, er slut. Hvor længe det vil tage at finde ’en ny normal’ i spansk politik, kan kun blive rent gætteri. Men det kan sagtens komme til at tage et par valgperioder og en tid med ustabile og mere kortlivede regeringer at finde en ny orden i det spanske politiske landskab. Og det kan være sundt for demokratiet, at magten i fremtiden skal deles og dermed bliver mindre fuldkommen.

