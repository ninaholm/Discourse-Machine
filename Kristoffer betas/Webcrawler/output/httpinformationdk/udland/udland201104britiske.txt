Britiske universiteter overrasker  regering med toppriser
Ingen britiske universiteter planlægger brugerbetaling på 6.000 pund om året - beløbet regeringen sagde, ville blive standard fra 2012. Regeringens budget er nu under pres


 LONDON  Det nye system for finansiering af universiteterne i England er kommet under pres, efter at op mod halvdelen af landets 130 universiteter har oplyst, at de agter at kræve det højest lovlige beløb på 9.000 pund om året (ca. 76.000 kr., red.).
De konservative og liberale ministre hævdede ellers ved introduktionen af ændringerne, at 6.000 pund (ca. 51.000 kr., red.) om året ville blive normen, eftersom universiteter kun må opkræve 9.000 pund, hvis de gør en ekstra indsats for at optage unge fra mindrebemidlede baggrunde. Imidlertid har hver eneste af universiteterne i England og Wales  ifølge avisen The Independent  meddelt Office for Fair Access (OFFA), at de agter at opkræve mere end 6.000 pund om året.
Mindst 60 universiteter vil ifølge avisen opkræve 9.000 pund om året, på trods af David Camerons løfte om, at det kun ville ske i 'usædvanlige tilfælde'. Hovedparten af landets 20 lavest rangerende universiteter i resultattabellerne har oplyst, at de vil opkræve mere end 7.500 pund (ca. 63.000 kr., red.) om året  niveauet som finansministeriet har finansieret efter til studielån.
Stort sort hul
Universiteternes beslutning betyder, at der vil være et stort sort finansieringshul, når de studerende fra september 2012 selv skal betale langt mere af deres uddannelser. Regeringen kan ende med at mangle op mod en milliard pund om året til studielån, som først vil blive betalt af fra den dag, en universitetsuddannet tjener 21.000 pund (ca. 177.000 kr., red.) om året.
»Det her er kun det seneste eksempel på, hvor dårligt brugerbetalingsfiaskoen er blevet håndteret,« siger Gareth Thomas, Labours talsmand på universitetsområdet, til The Guardian.
Tidligere er det kommet frem, at regeringen havde regnet med, at OFFA  som skal sikre, at universiteterne lever op til kravet om at optage flere mindrebemidlede studerende  kunne pålægge universiteterne et brugerbetalings-loft.
OFFA's leder, Martin Harris, gjorde det imidlertid klart på en konference i London for nylig, at han ikke har magt til at fortælle universiteterne, hvor meget de må opkræve.
»Finansministeriet formodede  de troede  at OFFA ville være i en position, hvor vi havde juridisk magt til at pålægge bestemte brugerbetalingsniveauer. Hvordan, de kom til det synspunkt, kan jeg ikke sige, for det stod klart for mig fra dag ét, at OFFA ikke har denne magt.«
Nu står regeringen i nogle vanskeligheder i forhold til at begrænse udgifterne til det niveau, finansministeriet havde regnet med,' sagde Harris på konferencen.
Ministrene er ifølge The Independent i øjeblikket ved at undersøge, om de kan begrænse den centrale funding af universiteterne på andre områder end undervisningsbudgettet, der er blevet skåret med 40 procent  for eksempel research. De ser desuden på muligheden for at tvinge universiteterne til at begrænse optaget af studerende med 10 procent på trods af manglen på universitetspladser.
Ønsker universiteterne at optage flere studerende, kan støtten fra regeringen blive reduceret.



