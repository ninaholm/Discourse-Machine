Store russiske angreb på syriske oprørere



 Det russiske luftvåben fortsætter de massive bombardementer af oprørere i Syrien.
I den seneste uge har Rusland 468 gange været på bombetogt i det krigshærgede land. Luftvåbnet har i den periode ramt over 1.300 bombemål på oprørernes side, sagde det russiske forsvarsministerium i går til flere russiske medier.
Ministeriets talsmand, Igor Konasjenkov, sagde samtidig, at Rusland lige nu styrker sin rekognosceringsindsats i Mellemøsten for at finde oprørerne og ramme dem hurtigere. Videre sagde forsvarsministeriet, at det i januar leverede over 200 ton humanitær hjælp til den hårdt plagede syriske by Deir al-Zor.
Russerne beskyldes – trods egne udmeldinger – for at bombe moderate oprørere i højere grad end Islamisk Stat og andre islamistgrupper.
Læs også: Syriens opposition tøver stadig med at deltage i fredsforhandlingerne

