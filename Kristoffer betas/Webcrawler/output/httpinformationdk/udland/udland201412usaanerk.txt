USA anerkender Castro-brødrenes styre
Præsident Obama opgav i går USA’s over 50 år lange bestræbelse på at gennemtvinge et regimeskifte i det kommunistiske Cuba. Aftalen, der krævede halvandet års hemmelige drøftelser, vakte straks protester fra republikanske ledere i Kongressen
Cubas præsident, Raúl Castro, gik i går på nationalt tv for at fortælle, at Cuba og USA genopretter diplomatiske forbindelser.


 Efter 53 års bestræbelser på at vælte det kommunistiske styre i Cuba med militære og økonomiske midler samt diplomatisk isolation valgte USA’s præsident Barack Obama i går at foretage en kovending og anerkende, at Castro-brødrenes regime har en legitim ret til at eksistere.
»Jeg vil gerne være ærlig over for jer,« sagde den amerikanske præsident henvendt til 11 mio. cubanere. »Vi vil aldrig kunne slette de sidste 50 års historie, men det er min opfattelse, at I bør leve i værdighed og selv bestemme over jeres anliggender.«
»Forandring er ikke let – hverken i vores liv eller når det handler om nationers eksistens,« fortsatte Obama i en tv-tale, idet han genbrugte sit kendte slagord om »forandring« fra valgkampen i 2008.
»Forandring er endnu sværere, når vi bærer den tunge vægt fra kolonialismen og kommunismen på vore skuldre. I dag skifter vi spor, fordi det er det rigtige at gøre.«
Efter halvandets års hemmelige drøftelser i Canada og i Vatikanet i Rom godkendte Obama og hans cubanske modpart, Raúl Castro, tirsdag i en telefonsamtale en slutaftale, hvis hovedelementer er genoprettelsen af diplomatiske forbindelser og en fjernelse af Cuba fra USA’s liste over stater, der sponsorerer terrorisme.
I løbet af kort tid vil den mangeårige semi-diplomatiske amerikanske mission i Havana og den tilsvarende cubanske mission i Washington, D.C. blive forvandlet til almindelige ambassader, meddelte Det Hvide Hus.
Cuba vil endvidere blive indbudt til den årlige forsamling for Organisationen af Amerikanske Stater (OAS) i Panama i april næste år. Landet er medlem af OAS, men har på grund af amerikansk modstand aldrig kunnet deltage i forsamlingen.
»Vi håber, det vil styrke USA’s indflydelse i Latinamerika. Disse møder har i lang tid mest handlet om Cuba. Nu kan vi diskutere mere konstruktivt,« sagde en kilde i Det Hvide Hus i går på en telekonference med journalister.
Som en del af aftalen med Cuba vil Obama-regeringen desuden ophæve eller lette restriktioner af de to landes økonomiske samkvem. Amerikanske statsborgere med et professionelt ærinde vil i fremtiden kunne rejse til Cuba uden fare for at blive straffet efter tilbagekomsten til USA.
Restriktioner pålagt pengeforsendelser vil blive fjernet, amerikanske og cubanske pengeinstitutter vil få tilladelse til at korrespondere, og der vil blive udstedt licens til eksport af amerikanske landbrugsmaskiner og telekommunikationsteknologi. Det sidste har bl.a. til hensigt at øge cubanernes i dag ringe adgang til internettet.
Protester i Kongressen
Præsident Obamas initiativ er yderst kontroversielt i Kongressen, men bliver bakket op af amerikansk erhvervsliv, der længe har klaget over at miste markeder i Cuba til sydamerikanske og europæiske virksomheder. EU og Cuba er for tiden ved at færdigforhandle en bilateral handelsaftale.
Den cubansk-amerikanske eksilbefolkning, der fortrinsvis lever i det sydlige Florida, har gennem årene været arge modstandere af en opblødning af den diplomatiske og økonomiske blokade. Men de seneste meningsmålinger viser et skred.
Et spinkelt flertal af cubansk-amerikanerne støtter i dag fulde diplomatiske relationer mellem de to lande. Et større flertal ser gerne en ophævelse af alle økonomiske sanktioner.
Obamas initiativ sender et signal til Cuba, der er i direkte strid med en lov vedtaget af Kongressen i 1996. Helms-Burton-loven strammede en blokade mod Cuba, der allerede blev indført i 1961, men dens egentlige formål var at bringe Castro-styret økonomisk i knæ og dermed bane vej for regimeskifte.
I går sagde amerikanske regeringskilder, at de ikke regner med, at Kongressen i den nære fremtid vil ophæve blokaden og derved afvikle Helms-Burton-loven. Det betyder, at USA’ regering på den ene side anerkender styret i Cuba som legitimt, mens Kongressen fortsat anser det for illegitimt.
Denne modsigelse vil dog ikke få nogen praktisk konsekvens, idet lovgiverne ikke besidder udøvende magt til at føre Helms-Burton-loven ud i livet.
Men det nyligt valgte republikanske flertal i Senatet vil kunne afvise at godkende en ambassadør udnævnt af Obama og at bevilge penge til ombygningen og udvidelsen af bygningen i Havana, der vil tjene som USA’s ambassade, advarede senator Marco Rubio i går. Han er af cubansk afstamning og en potentiel republikansk præsidentkandidat i 2016.
Også den republikanske formand for Repræsentanternes Hus, John Boehner, kritiserede Obamas beslutning. Boehner kaldte den for »en tankeløs indrømmelse over for et diktatur, der mishandler sit eget folk og rotter sig sammen med vores fjender«.
Ros fra Raúl Castro
Den cubanske præsident Raúl Castro priste til gengæld Obama og bad Kongressen om at ophæve blokaden, der ifølge den cubanske leder har påført Cuba »stor menneskelig og økonomisk skade«.
Under Raúl Castros ledelse er der blevet åbnet for en gradvis liberalisering af Cubas samfundsøkonomi. Flere cubanere kan arbejde i selvstændige erhverv. Men efter Sovjetunionens sammenbrud i 1991 og afviklingen af en betydelig bistand har den cubanske økonomi lidt under sanktionerne.
Landets største bistandsyder er Venezuela, der i årevis har solgt olie til Cuba under markedsprisen. Men det nylige fald i olieprisen har kastet Venezuela ud i en voldsom økonomisk krise, der har ført til knaphed på benzin og fødevarer. Cubas regering er sig derfor bevidst, at den bliver nødt til at kaste en redningskrans ud til andre lande for at løse sine økonomiske problemer.
Obamas løfte om en lettelse af sanktionerne – om end det kun angår landbrug og kommunikationsteknologi – er således en kærkommen mulighed for at stimulere økonomisk aktivitet i Cuba. Et større økonomisk samkvem mellem Cuba og USA vil ydermere styrke udenlandske investorers tillid til cubansk økonomi.
Den amerikanske præsidents overraskende udspil er i overensstemmelse med et tidligere løfte om, at han i sine sidste to år i embedet vil strække sig så langt som muligt i anvendelsen af sine beføjelser til at opfylde sine valgløfter fra 2012. Andre eksempler er klimapolitikken og illegale indvandreres rettigheder.

