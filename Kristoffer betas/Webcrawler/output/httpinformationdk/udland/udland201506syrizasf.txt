Syrizas flirter med euro-exit
Den græske regering har fra starten afvist at godtage de regler, EU spiller efter, og har bevidst ladet op til konflikt, siger økonom


 Den græske premierminister Alexis Tsipras forklarede i går på græsk tv, at grækernes indlån, såvel som lønninger og pensioner er sikrede. Samtidig gik han til angreb på europartnerne, som han beskylder for afpresning:
»Afvisningen af det græske ønske om en forlængelse af hjælpeprogrammet er et angreb på et suverænt folks ønske om selv at beslutte deres fremtid. Det er ECB’s beslutning, der har tvunget den græske nationalbank til at lukke bankerne og indføre kapitalkontrol,« sagde Tsipras, der endnu ikke har ytret sig om, hvilke konsekvenser han forestiller sig, det vil have, når kreditorernes hjælpeprogram udløber i dag. Eller hvilke konsekvenser et muligt græsk nej kan få ved den kommende folkeafstemning.
Grækernes valg
Lederen af venstrefløjen i Syriza-partiet, energi- og miljøminister Panagiotis Lafazanis, siger, at der findes alternativer til euroen. Han opfordrer i avisen To Vima grækerne til at stemme nej ved søndagens afstemning, »for at stoppe den brutale og hæmningsløse måde at udpine og afpresse Grækenland på«.
Den græsk-tyske økonom Spyridon Paraskevopoulos fra universitetet i Leipzig siger til Deutschlandfunk:
»Man har undervurderet denne regering, fordi de fra starten ikke har godtaget de regler, som EU spiller efter. De har bevidst ladet op til en konflikt, hvor befolkningen skulle hidses mere og mere op og ved en sådan folkeafstemning selv overtage ansvaret for et brud med Europa. Ender det med et nej og en efterfølgende udtræden af eurosamarbejdet, kan borgernes indtægter falde med omkring 50 procent. Men her kan Tsipras sige, at det var jeres eget valg.«
Den græske erhvervsavis Naftemporiki stiller sig også tvivlende overfor, om den hastigt gennemførte folkeafstemning nu også er det vigtige demokratiske skridt, som regeringen angiver:
»Vil afstemningen virkelig komme til at spille den rolle? Afstemningen omkring en aftale, der endnu ikke er afsluttet, der indeholder mange detaljer, som vi ikke kender dybden af, og som er svære at forstå, kan ikke rummes i ét enkelt spørgsmål. Hvis regeringen gerne vil overdrage ansvaret til borgerne, så skal de hellere ærligt og redeligt forklare omverdenen, hvad konsekvenserne vil være af et ja eller et nej.«

