Amerikanerne er dybt splittede om næste skridt i Snowden-sagen
Nogle opfordrer til benådning, mens andre mener, han bør komme hjem og stå til ansvar for sine handlinger. Og nogle mener, Snowden slet ikke er en whistleblower
Amerikanerne diskuterer nu, om Edward Snowden er en klassisk whistleblower.


 
	Er Edward Snowden en spion eller en whistleblower – og hvordan skal den amerikanske regering håndtere den næste Snowden?

	Disse spørgsmål har i de første uger af det nye år givet anledning til en intens debat i USA, der dybest set handler om en afvejning af på den ene side borgernes ret til at have et privatliv og på den anden side statens behov for at beskytte nationens sikkerhed gennem overvågning af telekommunikation.

	Debatten begyndte allerede før jul, da Time Magazine var tæt på at vælge Edward Snowden som ’Årets Mand 2013’, men i sidste instans foretrak pave Frans I.

	At et så indflydelsesrigt medieorgan alvorligt overvejede at ære en 29-årig amerikaner, der af regeringen anses for at være en forbryder og forræder, skabte enorm opmærksomhed.

	En CBS-meningsmåling i går viser, at magasinet ikke var helt på afveje. Et lille flertal af de adspurgte mener ikke, at NSA’s indsamling af metadata bidrager til at finde terrorister. I efteråret støttede et klart flertal af amerikanerne NSA’s massive dataindsamling.

	Snowdens afsløringer – der er blevet offentliggjort af The Guardian og The Washington Post – har altså bevirket, at den amerikanske offentlighed tager afstand fra NSA’s intensive overvågning af telekommunikation.

	Men interessant nok tager et flertal på 54 pct. af befolkningen samtidig afstand fra Snowdens handlinger. Kun en 31 pct. bakker op om ham. Og 61 pct. vil have ham stillet for en domstol i USA, mens kun 23 pct. støtter benådning.

	»Det er virkelig svært at gennemskue, hvad den amerikanske befolkning egentlig mener om Snowdens afsløringer,« siger klummeskriveren Jonathan Capeheart fra The Washington Post.

	Kritik af Snowdens motiver

	Capeheart mener, at Snowden bør komme hjem og tage ansvar for sine handlinger ved en forbundsdomstol.

	»Han ville virkelig gøre landet en tjeneste, hvis han vendte hjem og forsvarede sine handlinger offentligt. Det ville give ham en chance for at stille det system, han har kritiseret, for retten,« siger Capeheart.

	Han tilføjer: »Jeg mener, han har begået en forbrydelse, og at han har skadet vores nationale sikkerhed. Vi må ikke være naive. Andre lande har høstet store gevinster af disse afsløringer. På den anden side har Snowden åbnet for en vigtig debat, men det må ikke betyde, at han slipper for tiltale.«

	Capeheart er én af flere liberale demokratiske kommentatorer, der enten fra starten af Snowden-affæren eller senere har kritiseret hans motiver såvel som afhopningen til Hongkong (Kina) og senere hans accept af midlertidigt politisk asyl i Rusland.

	Især en leder offentliggjort den 2. januar i USA’s førende avis, The New York Times, har delt vandene. Lederen argumenterer for, at Snowden har gjort mere gavn end skade og derfor fortjener benådning på betingelse af, at han vender hjem og samarbejder med myndighederne. Og får, hvis ikke amnesti, så i det mindste en betydelig nedsættelse af straffen. Snowden formodes at være sigtet for spionage såvel som for tyveri af klassificeret materiale og overgivelse af hemmeligt materiale til uautoriserede personer – nemlig journalisterne Glenn Greenwald og Barton Gellman samt filmskaberen Laura Poitras.

	Avisens leder fik journalisten Fred Kaplan, der skriver om sikkerhedspolitik for webmagasinet Slate, til at fare i blækhuset.

	»Det ville have været i orden, hvis Snowden kun havde løftet sløret for NSA’s indsamling af metadata om amerikanske statsborgere. Problemet er, at han stjal klassificerede dokumenter om kommunikation mellem Taleban-ledere i det vestlige Pakistan, om CIA-rekrutter i Pakistan og om kommunikation fra Iran. Alt det gav han videre til pressen, som om det var ulovlig virksomhed,« skriver Kaplan.

	Obama i tvivl

	Men Anne-Marie Slaughter, tidligere rådgiver for udenrigsminister Hillary Clinton, støttede i en tweet New York Times’ forslag om benådning.

	Præsident Barack Obama gav sin mening til kende i denne uge i et interview med magasinet The New Yorker:

	»Jeg kan hverken svare ja eller nej med hensyn til en benådning af Edward Snowden … Gevinsten af den debat, han har skabt, står ikke i forhold til den skade (afsløringerne, red.) medførte,« siger han.

	En af de mest prominente fortalere for amnesti er Amy Davidson, redaktør ved The New Yorker.

	»I USA har vi en tradition for at benåde kriminelle. De ansvarlige for Iran/contra-skandalen i 1980’erne blev f.eks. benådet. Forbundspolitiet indgår ofte aftaler med sigtede om oplysninger mod strafnedsættelse. Det er svært at forstå, hvorfor vi ikke kan gøre det med Snowden,« siger Davidson.

	En mulig forklaring på Obama-regeringens uvilje mod at give flygtningen i Rusland udsigt til amnesti eller en mild straf er frygten for, at sagen kan danne præcedens og svække en strafs afskrækkende effekt på ’den næste Edward Snowden’.

	Hertil svarer Amy Davidson:

	»Chelsea Manning blev isolationsfængslet og stod til livsvarigt fængsel i en retssag, da Snowden besluttede at stjæle dokumenterne og flygte fra USA. Behandlingen af Manning afskrækkede ham ikke.«

	Kommentatorer, der har kritiseret Snowdens handling, fremhæver endvidere, at han kunne være gået til folkevalgte i Kongressen, der har været kendt for at tage afstand fra NSA’s tætte overvågning.

	De fremhæver endvidere, at loven beskytter whistleblowere. Samme argument har præsident Obama nævnt.

	Love om whistleblowere

	Men en forordning til beskyttelse af whistleblowere, som Obama har udstedt, og en lov vedtaget af Kongressen i 2012 omfatter kun ansatte i efterretningstjenesterne. Det stigende antal medarbejdere, der hyres af private virksomheder til at håndtere klassificeret materiale af et hidtil uset volumen, er ikke omfattet.

	Edward Snowden var ansat af et privat sikkerhedsfirma, som arbejder på kontrakt for NSA.

	Dette hul i lovgivningen kan ifølge en anbefaling i den nylige rapport fra præsident Obamas reformpanel blive udfyldt af en særlig nedsat kommission. Den vil have til opgave at tage imod og vurdere troværdigheden af rapporter fra whistleblowere.

	Det rejser spørgsmålet om, hvorvidt Edward Snowden er en klassisk whistleblower. Det mener Daniel Ellsberg, der fik The New York Times til at offentliggøre Pentagon-papirerne om Vietnam-krigen i 1971, at han er.

	Journalisten Jonathan Capeheart, der beundrer Ellsberg, er uenig.

	»Jeg er ikke sikker på, at Snowden lever op til definitionen på en whistleblower,« siger Capeheart.

	Den amerikanske regering deler heller ikke Daniel Ellsbergs opfattelse. I en retssag forventes det, at justitsministeriet vil argumentere for, at NSA holdt sig strengt til de love, som Kongressen har vedtaget efter 11. september 2001, og til de forordninger, der blev udstedt af præsidenterne George W. Bush og Barack Obama.

	Hvis det med andre ord ikke kan bevises, at NSA brød loven, vil Snowden og hans mulige efterfølgere ikke kunne gøre krav på den beskyttelse, som amerikansk lov ellers yder whistleblowere.

