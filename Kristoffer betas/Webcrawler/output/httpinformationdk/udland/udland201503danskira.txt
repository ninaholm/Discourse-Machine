Dansk Irak-mission under konstant beskydning
Den danske Irak-styrke har store problemer med at undervise den irakiske hær, viser aktindsigt. Styrken mangler bl.a. tolke, undervisere og ikke mindst egenbeskyttelse på basen, hvor raketterne regner ned
De danske soldater, der underviser irakiske styrker, skal forvente, at irakerne er ’ringe uddannet’: ’selv ledere af ildstøtteholdet og gruppeførere er menige,’ lyder beskeden.


 De 120 danske soldater, som siden januar har befundet sig på Ain al-Asad Air Base nordvest for Bagdad, er kommet på en overordentlig vanskelig opgaven. En konstant mangel på arabisktalende tolke, for få undervisere og for få folk til at passe på resten af styrken, mens undervisningen foregår. Det er nogle af de problemer, som styrkechef Bo Overgaard slås med.
I en omfattende statusrapport til forsvarsledelsen, som Information har fået aktindsigt i, fortæller han i detaljer om de mange vanskeligheder: »Den første forhindring du møder, er din begrænsede mulighed for at kommunikere med modparten,« hedder det f.eks. i en vejledning til instruktørerne.
»Der er ikke tolke nok, så du må være kreativ og sørge for at nå de vigtigste pointer, mens tolken er til stede, og desuden være klar til at forberede talekort sammen med tolkene og ikke mindst til at lede ved eksemplets magt.«
I praksis betyder det, at de cirka 45 soldater, som fungerer som instruktører, skal være klar til at undervise op mod 200 irakiske soldater ad gangen uden at kunne tale med dem, fremgår det af rapporten. Men det er der ikke noget at gøre ved, siger chefen for Indsættelsesafdelingen i Værnsfælles Forsvarskommando, oberst Jens Lønborg.
Forsvaret bruger i Irak kun tolke med dansk statsborgerskab, fremgår det af et mailsvar til Information. I sin rapport beder styrkechefen i Irak om i det mindste at få lov til at hyre en række jordanske militærtolke, men her er svaret også nej.
»Træningsbidraget på Ain Al-Asad er p.t. ikke blevet tilbudt denne mulighed«, siger oberst Lønborg og henviser til VFK’s direktiv for missionen, der »alene er baseret på anvendelsen af tolke med dansk statsborgerskab.«
Akut tolkemangel
Årsagen til den store tolkemangel i Irak er ifølge chef for Forsvarsakademiets sprogofficersuddannelse Nicolas Teodors Veicherts, at forsvaret har trukket hårdt på den relativt lille gruppe af arabisktalende militærtolke i Danmark. I øjeblikket er der derfor kun ni tolke til rådighed, og sådan vil det også være for det næste hold, der skal til Irak til sommer. Først i foråret 2016 er akademiet klar med 12 nye arabisktalende tolke.
»Der har været en meget stor efterspørgsel på arabiske tolke i 2014, så lige nu er kassen tom,« siger Veicherts. Sidste år havde forsvaret bl.a. 17 tolke i Storbritannien for at træne libyske regeringsstyrker, flere tolke på piratjagt og et større antal tolke med på hærens træningsmission for kurdiske peshmerga-styrker i Nordirak.
Han understreger, at det er meget svært at vide, præcis hvor mange tolke forsvaret skal bruge to år frem i tiden.
»Det er altid en balancegang, hvor mange sprogofficerer vi skal uddanne. Vi uddanner jo til et beredskab og ved ikke altid, hvor mange der skal bruges to til fire år frem i tiden,« siger han. I øjeblikket uddanner akademiet sprogofficerer i russisk, dari som tales i Kabul, og arabisk, men det skifter løbende alt efter behovet.
Skader krigen mod IS
Lektor Peter Viggo Jakobsen fra Forsvarsakademiets Institut for Strategi understreger, at tolkemanglen i Irak ikke kan undgå at skade kvaliteten af den danske træningsmission og dermed den irakiske hærs muligheder for at nedkæmpe Islamisk Stat.
»Det går selvfølgelig ud over kvaliteten af den undervisning, vi giver de irakiske styrker, hvis de danske soldater ikke kan tale med irakerne,« siger han.
»Hvis det bare handler om at lære de irakiske soldater at skyde lige, så går det jo nok uden en masse snak. Men så snart undervisningen bliver bare en lille smule mere kompliceret, vil det helt sikkert gå ud over kvaliteten.«
Veicherts siger, at forsvaret i øjeblikket forsøger at løse tolkeproblemet ved at kigge i egne rækker for at se, om der er soldater med arabisk baggrund, som kunne tænke sig at skifte til en uddannelse som sprogofficer. Men det er ikke hvem som helst, der kan hoppe ind og oversætte for de danske styrker i Irak, understreger han. Det skal dels være folk, der taler irakisk dialekt, og dels folk, der har styr på de militære fagudtryk.
»På sprogofficersuddannelsen bruger vi næsten et helt semester på det militære ordforråd, forståelse af militære forhold samt tolketeknik-træning. Det er jo en risikabel branche, vi er i, og der skal derfor helst ikke ske misforståelser,« siger han.
Flere instruktører, tak
Ud over den store mangel på tolke, efterlyser styrkechef Bo Overgaard også flere undervisere i sin rapport til forsvarsledelsen. Og ikke mindst at de soldater, der kommer, er uddannet til at undervise i brugen af de østeuropæiske våbentyper og militære køretøjer, som irakerne anvender.
»De irakiske soldater har fuld tillid til og en forventning om, at de danske instruktører er eksperter. Også eksperter på de våben, der anvendes i IA (den irakiske hær, red.) Hold 2 bør derfor have lejlighed til at anvende disse våbentyper inden deployering (udsendelse, red.),« skriver han.
Desuden anbefaler styrkechefen, at alle soldater, der indgår i den danske træningsmission, er parate til at undervise irakere på deres eget militære niveau, for der er behov for uddannelse på alle niveauer, fremgår det: »De irakiske soldater, du skal være partner for, har meget forskellige erfaringer og uddannelser. De fleste soldater har ingen erfaring og er ringe uddannet,« hedder det bl.a. i vejledningen til kommende undervisere. »Selv ledere af ildstøtteholdet og gruppeførere er menige.«
Konstante angreb
Også en øget sikkerhedsstyrke, der kan beskytte resten af de danske udsendte, indgår i styrkechefens anbefalinger. En af årsagerne er sandsynligvis de mange raketangreb, som der har været mod Ain al-Asad-basen, som ud over danskerne huser omkring 300 amerikanske marinesoldater og flere tusinde irakiske soldater.
Ifølge Bo Overgaards rapport har lejren alene i december været udsat for 24 raketnedslag. I januar nåede antallet af raketnedslag op på 22 og i de første tre uger af februar op mod 15 nedslag.
»Truslen fra IS er konstant« konstaterer styrkechefen i sin rapport. Ud over de almindelige raketter, der ifølge aktindsigten ikke har ramt nogen danskere, har der i februar måned været to tilfælde, hvor beredskabet i den danske lejr har været særlig højt: Den 13. februar forsøgte Islamisk Stat f.eks. at infiltrere Ain Al-Asad Air Base, blandt andet ved hjælp af en bilbombe. Men den blev ifølge indrapporteringerne til Værnsfælles Forsvarskommando destrueret under et »flyangreb«. Heller ikke her blev nogen danskere såret, fremgår det af aktindsigten, der generelt ikke omtaler tab af irakiske eller amerikanske styrker.
Blot en uge senere, den 21. februar var der igen alarm på basen. I to dage havde de danske soldater ordre til at bære deres gasmasker på sig, fordi der var informationer om, at Islamisk Stat ville angribe med raketter, der kunne have enten biologisk eller kemisk indhold. Hvilket indhold, der mere præcist var tale om, er overstreget i aktindsigten. Men den 23. februar om morgenen blev alarmen afblæst, fremgår det.
Oberst Jens Lønborg bekræfter Irak-styrkens ønske om mere egenbeskyttelse og siger, at det er efterkommet.
»Der er allerede truffet beslutning om tilførsel af yderligere ressourcer til force protection,« skriver han i mailen til Information.
Ifølge oberst Lønborg er der ikke i øjeblikket nogen planer om at udvide den danske styrke i Irak.

