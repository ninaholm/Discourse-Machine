Bush skubber på for fred i Palæstina



 Der skal træffes nogle svære beslutninger, før israelere og palæstinensere kan enes om en varig fred. Men det er beslutninger, som de to folks ledere er klar til at træffe, mener USA's præsident, George Bush. "Begge ledere er fast besluttet på at træffe de svære og nødvendige valg," sagde Bush i Jerusalem i aftes. Israel er første stop på hans rundrejse i Mellemøsten. På en pressekonference sammen med Israels premierminister, Ehud Olmert, gik Bush ikke i detaljer med, hvad han vil gøre for at skubbe processen på rette vej. Men han sagde, at hans rejse i sig selv er et kraftigt skub. 

