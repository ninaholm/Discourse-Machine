Tæt trafik over Middelhavet
Flygtningetilstrømningen til Italien fortsætter og frygten for terror stiger: 'Der vil komme flere, end der hidtil er kommet, og de kommer på stadig større både,' siger kaptajnen, der står i spidsen for det italienske redningshold i farvandet mellem Sicilien og Nordafrika
Flygtninge fra det sydlige Afrika, der er kommet med diverse overfyldte plimsollere fra Libyen til den italienske ø Lampedusa. De sidder og venter på at blive overført til asylcentre på fastlandet. Over 9.000 er ankommet fra Libyen, siden oprøret begyndte i marts.


 Solen over Middelhavet er upåklagelig. Sommeren er en indiskutabel kendsgerning, så flygtningetilstrømningen til de italienske kyster har alle forudsætninger for at fortsætte med uformindsket eller øget kraft.
Først kom der 3.000 tunesere til Lampedusa i kølvandet på landets Jasminrevolution i januar, og siden er tallet steget til over 35.000:
»Der vil komme flere, end der er kommet indtil nu, og de kommer på stadig større både,« siger flådekaptajn Vittorio Alessandro til Information.
»Det bliver lampedusanerne sure over at høre,« kommenterer talskvinden for den sydeuropæiske afdeling af FN's Flygtningehøjkommissariat (UNHCR), Laura Boldrini, der med mobiltelefonen klistret til øret bevæger sig i fast rutefart mellem hovedgaden, modtagecentret og tv-kameraerne på havnen, hvor migranterne går i land. Kendsgerninger og fagfolk er kontroversielle på Lampedusa, hvor mange lokalbeboere frygter, at flygtningene vil ødelægge turistsæsonen. Vittorio Alessandro er chef for et redningshold på 100 mand, der siden februar har været udstationeret på øen. Forleden sejlede de i fast rutefart ud på åbent hav for at hente nødstedte migranter i land.
Nogle både medbringer over 500 flygtninge:
»Vores syv redningsbåde kan kun bringe 70 nødstedte i land ad gangen,« forklarer kaptajnen.
Redningsaktioner
Den seneste landgang var fredag nat, da der ankom mere end 400 immigranter. Selv om Italiens indenrigsminister hævder at have stoppet tilstrømningen fra Tunesien ved hjælp af en aftale med overgangsregeringen i landet, ankom der også 218 tunesere.
Siden har mistralvinden fra nord bremset bådflygtningene, men kystvagten gør sig klar til en travl tid:
»Vi undersøger, hvordan man kan placere flydende platforme syd for øen, som skal bruges til redningsaktioner af flygtningene fra krigen i Libyen,« siger kaptajnen.
Vittorio Alessandro stammer fra Porto Empedocle, den nærmeste havneby på Sicilien, og er således vokset op i dette farvand, der de seneste år har fungeret som den europæiske udlændingepolitiks laboratorium. Flådekaptajnen vurderer, at hans mandskab i de seneste måneder har reddet 10.000 mennesker fra druknedøden:
»Her kan en sømand for alvor få lov til at være sømand,« siger kaptajnen og inhalerer gennem et sugerør en citronsorbet med vodka på en af Lampedusas fiskerestauranter:
»På de mange redningsaktioner har vi opdaget, at congolesere, somaliere, etiopiere og ghanesere går til bunds som sten, bare de strejfer vandet. De stakkels mennesker har aldrig før været i kontakt med havet og kan hverken svømme eller holde sig flydende,« siger Vittorio Alessandro:
»Derfor er natlige redningsaktioner særlig farlige, for vi kan sjældent se dem, der falder i vandet.«
Kaptajnen fremviser sin mobiltelefon med et billede af et nyfødt sort barn:
»Han havde stadig sin navlestreng, da vi reddede ham.«
Ifølge UNHCR er flygtninge, som før opholdt sig i Tunesien, begyndt at søge mod Libyen. Det drejer sig foreløbig om 60.000, oplyser Laura Boldrini.
Derfra er det nu nemmere og billigere at komme med en båd til Italien på grund af den ukontrollable situation. Men rejsen er længere og farligere end fra Tunesien. De samme folk i kredsen omkring Muammar Gaddafi, der tidligere samarbejdede med de italienske myndigheder for at bremse flygtningene, sender nu overfyldte både over Den Sicilianske Kanal.
Nogle forsvinder undervejs. Torsdag nat slog 220 flygtninge via en satellittelefon alarm til UNHCR. Deres båd, som befandt sig i internationalt farvand, tog vand ind:
»Vi ved ikke, hvad der er sket med dem,« siger Laura Boldrini. På Lampedusa taler nødhjælpsarbejdere, redningsfolk og journalister meget om risikoen for, at Gaddafi vil bruge flygtningestrømmen som terrorvåben.
Gummibåd med dynamit
Obersten, som nu er genstand for en international arrestordre, har truet med gengældelsesangreb mod Italien.
På en pressekonference i Napoli tirsdag viste NATO-operationens amerikanske talsmand, Mike Bracken, billeder af en gummibåd, som forleden blev fundet i farvandet mellem Libyen og Lampedusa. Båden var ikke fyldt med flygtninge, men med to mannequindukker og et ton sprængstof:
»Det kan kun fortolkes som et groft forsøg på at tillokke sømænd, som skulle tro, at der var tale om nødstedte mennesker, og så udløse sprængstoffet,« siger Mike Bracken.
Desuden er mange migranter ikke blevet identificeret, inden de blev overført til teltlejre på fastlandet. Herfra kan de uhindret bevæge sig ud i landet  ja i hele EU, med eller uden midlertidig opholdstilladelse.
Fulvio Vassallo Paleologo, professor i asylret ved universitet i Palermo, kritiserer det italienske indenrigsministeriums håndtering af situationen på Lampedusa: »Indenrigsministeriet har koncentreret sig om at bruge tilstrømningen i propagandamæssig øjemed og omtalt et politisk fænomen, som om det var en naturkatastrofe. Regeringen agerer, som om man regner med, at krigen er overstået i løbet af kort tid, og at flygtningestrømmen derefter vil stoppe. Det tyder på en skræmmende rådvildhed og virkelighedsfornægtelse. Jeg er ekstremt bekymret for konsekvenserne, hvis Gaddafi benytter sig af denne kaotiske situation til at rette et terrorangreb mod Italien.«

