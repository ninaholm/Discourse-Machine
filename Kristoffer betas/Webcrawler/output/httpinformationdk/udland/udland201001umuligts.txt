’Umuligt at sikre Kabul fuldstændigt...’
Selvmordsbombere fra Taleban angreb flere ministerier og et indkøbscenter i Kabul, men EU’s politichef i Afghanistan, Kaj Vittrup, forsikrer, at ingen regeringsmedlemmer på noget tidspunkt var i fare


 Et indkøbscenter, to ministerier, Afghanistans Nationalbank og luksushotellet Serena blev i går angrebet af talebanske selvmordbombere. Mindst fem civile blev dræbt og 40 såret i det mest spektakulære angreb på den afghanske hovedstad, siden en raket i oktober måned ramte et af FN’s mest benyttede gæstehuse i byen. 
Da mørket faldt på mandag aften var der fortsat spredte skyderier i byen, men livet var langsomt ved at vende tilbage til det normale efter en fuldstændig kaotisk dag.  Mindst ti selvmordsaktivister meldes dræbt, enten under forsøget på at sprænge sig selv i luften eller i efterfølgende skudvekslinger med afghanske politi- og sikkerhedsstyrker. Chefen for EU’s politimission i Afghanistan, politikommissær Kaj Vittrup tager angrebet på den afghanske hovedstad med knusende ro og mener ikke, at den slags kan undgås, så længe landet befinder sig i en krigssituation.
»Det er umuligt at sikre byen hundrede procent,« siger han i telefonen fra Kabul. Med bistand fra den NATO-ledede ISAF-styrke og bl.a. Vittrups egen stab har Kabul City Police siden sidste år haft en jernring af vejspærringer omkring Kabul, som skulle gøre det umuligt for Taleban at komme ind i byen.
Samtidig har politiet etableret en særlig sikret zone omkring præsident Karzais palads, nøgleministerierne og de udenlandske ambassader, som i princippet skulle forhindre angreb på regeringen.
Bedst sikrede by
– Trods alle disse sikkerhedsforanstaltninger er det lykkedes for Taleban at gennemføre et koordineret angreb på adskillige regeringsmål. Hvad er gået galt?
»Der er egentlig ikke noget, der er gået galt. Kabul er den bedst sikrede by i hele landet, men det er umuligt fuldstændigt at forhindre angreb, når man har at gøre med en fjende, der er ligeglad med om han dør eller ej.« 
– Men hvordan har det kunnet lade sig gøre at komme igennem jernringen og alle de sikkerhedsforanstaltninger, som er lavet omkring regeringsbygningerne?
»Det er selvfølgelig noget skidt, at det er lykkedes at komme ind i byen, men ingen regeringsmedlemmer var på noget tidspunkt i fare. De eneste, som er blevet dræbt og såret er uskyldige civile og medlemmer af sikkerhedsstyrkerne«
– Hvad kan der gøres for at forhindre, at det sker igen?
»Faktisk er det ikke muligt at stramme sikkerheden ret meget mere, end den er i øjeblikket. Hvis der strammes mere, vil det blive umuligt at bevæge sig rundt i byen. Og faktisk mener jeg, at de sikkerhedsforanstaltninger, vi har været med til at lave, virker. Der har ikke været ret mange store angreb i Kabul, siden vi etablerede en ring om byen.«
– Et koordineret angreb  som det, der fandt sted i går, kræver en masse planlægning. Burde de afghanske myndigheder ikke have opdaget det?
»Der var faktisk efterretninger om, at Taleban ville angribe ved hjælp af pansrede biler, så de seneste dage er de sikrede biler blevet tjekket. Og så sent  som søndag blev en selvmordsaktivist stoppet ved en af vejspærringerne. Der afsløres også hele tiden våbenlagre, i og uden for Kabul, så systemet virker faktisk,« siger Kaj Vittrup.
Han afviser alle rygter om, at mandagens angreb er et tegn på, at Taleban vinder frem eller befinder sig umiddelbart uden for Kabul.
»Angrebene er blot en demonstration af, at de kan komme ind i byen, når de vil. Jeg ser det ikke som et udtryk for, at Taleban er styrket. Tværtimod. Jeg ser det som et udtryk for, at de er presset nede sydpå og derfor finder det nødvendigt at lave et spektakulært angreb i Kabul, selv om det kommer til at koste mange civile afghanere livet.«
Kaj Vittrup understreger, at EU’s politimission ikke er en udøvende politistyrke. Det er en trænings- og undervisningsmission. 
Derfor har han og de flere hundrede europæiske politifolk i Kabul ikke deltaget i nedkæmpelsen af mandagens selvmordsaktivister.

