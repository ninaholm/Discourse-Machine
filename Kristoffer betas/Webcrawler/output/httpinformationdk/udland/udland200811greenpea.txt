Greenpeace til OECD: Sådan undgår vi klimakatastrofen
Ny global energiplan viser, at klimakatastrofen, som OECD's energiagentur frygter, kan undgås


 Det er højst usikkert, om det teknisk og politisk stadig er muligt at bremse den globale opvarmning før smertegrænsen på to grader, som FN's Klimapanel har peget på og EU sat som ambition for den ny klimaaftale, der skal indgås i København om et år.
Det siger OECD's Internationale Energiagentur, IEA, i den omfattende rapport World Energy Outlook 2008, som i går blev offentliggjort i London.
IEA er for pessimistisk, siger Greenpeace International og European Renewable Energy Council (EREC) i en anden netop offentliggjort rapport, Energy (R)evolution, der beskriver et scenarie for omstilling af det globale energisystem til klimavenlighed. Denne rapport skal samtidig ses som "en drejebog for A New Green Deal", til inspiration for de verdensledere, der på lørdag samles i Washington for at diskutere en vej ud af krisen.
IEA-rapporten - forhånds-omtalt i Information i mandags - advarer om, at en fortsættelse af den aktuelle udvikling kan føre til temperaturstigninger på op til seks grader med "chokerende" konsekvenser for klimaet ved århundredets afslutning. Energiagenturet fastslår, at "der er brug for intet mindre end en energirevolution" for at hindre dette, og beskriver, hvordan det på papiret vil være muligt at få væksten i de globale CO2-udledninger til at stoppe i 2020, fulgt af et markant fald. Men Energiagenturet har sine tvivl, om denne omstilling faktisk kan gennemføres i tide.
Længere ned end IEA
Rapporten fra Greenpeace og EREC beskriver, region for region, hvordan en global omstilling, der bringer klimabelastningen længere ned end IEA's grønne scenarie, er både teknisk og økonomisk mulig. 
Energy (R)evolution opererer med et stop for CO2-udledningernes vækst allerede i 2015, som fordret i FN-forskernes to gradersscenarie, og derefter en reduktion, der i 2020 er næsten 20 pct. større end i IEA's grønneste scenarie. På længere sigt viserGreenpeace-scenariet vej til en halvering af de globale udledninger i 2050 og en total udfasning af de fossile brændsler i 2090.
De to rapporter bruger samme forudsætninger om økonomisk vækst de kommende årtier. Når de ikke når lige langt med CO2-reduktionerne, skyldes det bl.a., at IEA også lægger afgørende vægt på udbygning af dagens olieproduktion for at sikre den forventede stigning i efterspørgslen. IEA appellerer således om nødvendige investeringer i olie- og gaseftersøgning og -udvikling på 350 mia. dollar årligt.
"Greenpeace mener, at den begrænsende faktor for olie- og gasekspansion ikke bør være ressourcernes tilgængelighed, men konsekvenserne for klimaet," siger Sven Teske, ledende energiekspert hos Greenpeace International.
Så frem for at bruge mil-liarderne på at fremskaffe mere olie til afbrænding opererer Greenpeace og EREC med større investeringer i det, der kan mindske behovet for olie: Energieffektivisering, vedvarende energi og nye transportsystemer. Alene besparelser og omlægninger i elsektoren kan give fossile brændselsbesparelser for 750 mia. dollar årligt - penge, der kan investeres i de klimavenlige teknologier.
Sven Teske gør opmærksom på, at IEA selv påpeger det problematiske i, at de fossile energikilder i dag modtager subsidier på hele 300 mia. dollar årligt i landene uden for OECD.
Mange nye job
I forhold til tidligere års udgaver af World Energy Outlook har IEA i sit grønne scenarie skruet op for mulighederne i både energibesparelser og vindenergi, omend ikke helt så ambitiøst som Greenpeace og EREC.
"Men den rolle, som solcellesystemer og kraftværker baseret på fokuseret sol-energi kan spille, er i høj grad ignoreret af IEA," påpeger Teske.
Hos EREC siger direktør Oliver Schäfer med henvisning til Energy (R)evolution-beregningerne:
"Markedet for vedvarende energi kan vokse med tocifrede vækstrater frem til 2050 og indtage samme størrelse som dagens fossile brændselsindustri. I dag er markedet for vedvarende energi 70 milliarder dollar værd, og det fordobles hvert tredje år."
Til gengæld for den knap så ambitiøse udbygning med vedvarende energi sætter energiagenturet sin lid til 'rene kul', dvs. til introduktionen af den såkaldte CCS-teknologi til indfangning og lag-ring i undergrunden af kulkraftværkers CO2. Faktisk regner IEA med to-tre nye kraftværker med CCS pr. måned i tiden frem til 2030.
"Greenpeace anser det for farligt at basere sig på en teknologi til klimabeskyttelse, som faktisk ikke eksisterer endnu. Det er stadig uklart, om den vil være tilgængelig før 2030," siger Sven Teske.
IEA, Greenpeace og EREC er enige om, at det haster enormt med den store omstilling af energisystemet, hvis klimakatastrofer skal kunne afværges.
"Vi kan ikke lade den finansielle og økonomiske krise forsinke den politiske handling, der er så akut brug for for at sikre energiforsyningen og bremse de stigende udledninger af drivhusgasser. Vi må indlede en global energirevolution," sagde IEA's øverste chef, Nobuo Tanaka, ved offentliggørelsen i går af World Energy Outlook.
Masser af job
Greenpeace og EREC understreger, hvordan energirevolutionen kan bidrage til at løse den økonomiske krise med virksomhedslukninger og stigende arbejdsløshed.
"I f.eks. Tyskland er der allerede over 235.000 personer beskæftiget i den vedvarende energiindustri. Sol-industrien sikrer flere arbejdspladser end hele Tysklands atomindustri, og vindkraftindustrien beskæftiger over 85.000 mennesker - mere end det dobbelte af antallet af minearbejdere i landet," hedder det i rapporten, der bedømmer, at sol og vind globalt kan give over fire mio. nye arbejdspladser de kommende to-tre årtier.


