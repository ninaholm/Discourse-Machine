Karzai: Asyl til tolke vil medføre afghansk hjerneflugt
Asyl til afghanske tolke vil svække landets muligheder for genopbygning, advarer den afghanske præsident, Hamid Karzai, i nyligt fremkommet notat til Tyskland. Karzais krav kolliderer med voksende tyske krav om mere generøs asylpolitik over for tolkene


 
	Det vil forringe Afghanistans muligheder for genopbygning, hvis lande som Tyskland, Storbritannien og Danmark tilbyder asyl til afghanske tolke og andre lokalt ansatte, der på grund af deres arbejde for ISAF-styrkerne i Afghanistan frygter for hævnaktioner fra Taleban. Derfor bør vestlige lande ikke give tolkene asyl.

	Sådan lyder den utvetydige melding fra den afghanske præsident, Hamid Karzai, i en officiel skrivelse til Tyskland, som magasinet Der Spiegel for nylig har omtalt.

	Som begrundelse for at afvise asylsøgere, der har arbejdet for ISAF-styrkerne, anfører præsident Karzai frygten for, at veluddannede afghanere vil forladet landet. I notatet, der er sendt til de tyske myndigheder, men henvender sig til samtlige ISAF-lande, betoner den afghanske regering, at asyl til tolke og andre lokalt ansatte vil medføre braindrain og besværliggøre genopbygningen af Afghanistan efter NATO’s tilbagetrækning i 2014. Ifølge Der Spiegel betegner præsident Karzai i notatet en række tyske planer om et udrejseprogram for afghanske ansatte i det tyske forsvar som »uacceptable«.

	Fatalt for Afghanistans fremtid

	En lignende begrundelse for at afvise at give tolkene asyl fremføres af den britiske premierminister, David Cameron:

	»Når vi tænker på alt det, vi har ofret, og på prisen i penge og menneskeliv, som vi har betalt i Afghanistan, så bør vi gøre alt, hvad vi kan for at opfordre talentfulde afghanere til at blive i deres land og bidrage til det,« sagde David Cameron 1. maj til BBC’s Radio 4.

	»Karzai har naturligvis en stor interesse i, at de velkvalificerede hjælpekræfter bliver i landet«, siger Afghanistan-eksperten Conrad Schetter fra Bonn International Center for Conversion.

	»Det vil være et fatalt signal for Afghanistans fremtid, hvis tusinder af afghanere rejser til Europa, fordi de frygter for deres liv. Det vil Karzai forhindre, og han benytter derfor alle midler til at sikre, at de bliver i Afghanistan.«

	Under Hamid Karzais nylige besøg i Danmark nævnte han ikke bekymringen for hjerneflugt, men udtalte i stedet, at tolkene efter hans vurdering ikke var i fare og derfor slet ikke behøver asyl. Ifølge en undersøgelse fra kampagneorganisationen Avaaz har 93 procent af tolkene, der har været i britisk tjeneste, modtaget dødstrusler.

	Det danske udenrigsministerium har ikke modtaget en henvendelse fra den afghanske regering om at afstå fra at give tolkene asyl, lige som Forsvarsministerietheller ikke har set en sådan opfordring.

