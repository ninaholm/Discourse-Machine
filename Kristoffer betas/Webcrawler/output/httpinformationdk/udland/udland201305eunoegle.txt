EU har nøglen til globalt indgreb mod skattely
EU har efter finanskrisen sat sig i spidsen for at få bankerne og det globale finanssystem bragt under kontrol. Derfor vil det også være pinligt for EU-landene, hvis de på et topmøde i dag ikke formår at skabe enighed om et hårdere indgreb mod skattely


 
	Det er historisk set sjældent, at USA giver Europa baghjul med effektivt at indkræve skat.

	Men det er ikke desto mindre tilfældet i øjeblikket, når det drejer sig om at lukke skattely for både velhavende individuelle amerikanere og landets erhvervsliv. Siden 2010 har USA haft det såkaldte FATCA-system på plads, hvor det amerikanske skattevæsen kræver fuldt samarbejde med myndighederne i andre lande om udveksling af oplysninger. Presset af supermagten på den anden side af Atlanten er selv Schweiz gået med til at bryde sine sagnomspundne principper om bankhemmelighed.

	»FATCA fungerer langt bedre end det nuværende europæiske regelsæt,« siger Pascal Saint-Amans, skatteekspert ved den internationale økonomiske samarbejdsorganisation, OECD, i Paris.

	»De europæiske regler trænger til at blive moderniseret.«

	Så presset er betydeligt på EU-landenes ledere, når de på et topmøde i dag skal forsøge at nå til enighed om en ændring af de 10 år gamle regler om beskatning af formuer anbragt på udenlandske bankkonti, sådan at de sidste skattely internt i EU lukkes.

	De europæiske politikere har – næsten uanset partifarve – indset, at kampen mod skattely bør have højeste prioritet. Om ikke andet for at berolige deres vælgere, som på femte år står med en økonomisk recession og nedskæringer i de offentlige budgetter som det dystre daglige baggrundstapet.

	EU-Kommissionen har anslået, at statskasserne i EU årligt går glip af næsten en billion euro – 7.500 mia. kr. – på grund af skattesnyderi gennem skattely.

	»Skatteunddragelse er uretfærdigt over for de borgere, som arbejder hårdt og betaler deres skat. Og det er uretfærdigt over for de virksomheder, som betaler skat og mister konkurrencefordele i forhold til dem, der unddrager sig,« som EU’s præsident Herman Van Rompuy har udtrykt det.

	Men lige så vigtigt er det for en række af de europæiske regeringschefer at bevise over for amerikanerne, at EU tager spørgsmålet alvorligt og kan levere. En global indsats mod skattely står øverst på dagsordenen for G8-topmødet i Nordirland i næste måned og skal også drøftes med Kina, Rusland, Indien og andre magter på G20-topmødet senere i år.

	»Det vil være mere end uheldigt, hvis vi møder op i Nordirland uden en aftale,« siger en højtstående europæisk diplomat. Ifølge kilder i Bruxelles står man i øjeblikket med en enestående situation i form af en amerikansk præsident, Barack Obama, som har grebet beslutsomt ind mod skattefuskeri og som sidder i sin sidste embedsperiode. »Det er et vindue, som ikke vil stå åbent for evigt,« siger en kilde i EU-Kommissionen. Der er en – sikkert sidste – mulighed for, at den gamle ’vestlige verden’ – USA og Europa – kan nå til enighed og opstille omridset af et globalt regelsæt for bekæmpelse af skattely, før de nye økonomier i Asien og andre steder tager over, vurderer kilden.

	Derfor har skattedebatten i EU også ført til at smede modstridende sengekammerater sammen.

	Ingen britisk undskyldning

	Op til topmødet er der en sjælden enighed mellem den EU-skeptiske britiske konservative premierminister, David Cameron, den tyske kristendemokratiske kansler, Angela Merkel, og den franske socialistiske præsident, Francois Hollande, om, at EU-aftalen skal på plads for at holde Obama-administrationen og ikke mindst USA’s Kongres på skattedydens smalle sti.

	Opgaven på topmødet er ikke uoverkommelig. De skal blot overbevise to af de mindre medlemslande, Østrig og Luxembourg, om at opgive deres bankhemmelighed. Ved indgåelsen af EU’s seneste skattepakke i 2003 fik de to lande en særaftale på plads, men denne gang står de under hårdere pres.

	Især fra østrigsk side har man forsøgt at føre kampen over i modstandens lejr ved at kræve af Storbritannien, at der også gribes lige så effektivt ind mod de rent britiske skattely på Kanal-øerne og Isle of Man samt oversøiske territorier som Cayman Islands og Bermuda.

	Men det har David Cameron op til topmødet taget fat om og i et offentligt brev til de ’britiske’ skattely krævet, at de lever op til krav fremsat af London-regeringen om at udlevere oplysninger.

	»Vi må bringe orden i vores eget hus«, hed det i brevet.

	At store nye internationale virksomheder som Apple, Google og Starbucks er kommet i både det britiske og amerikanske skattevæsens søgelys for angiveligt at undgå at betale selskabsskat ved at sende profit ind skuffevirksomheder i skattely, viser, at kampen mod skattely frem over også kommer til at indeholde helt nye elementer, end blot som hidtil, at den belgiske, franske eller tyske tandlæge har haft en konto i Luxembourg.

	»Erhvervslivets brug af skatte-systemet har i de seneste år givet et helt nyt perspektiv på debatten,« siger Pascal Saint-Amans fra OECD.

	 

