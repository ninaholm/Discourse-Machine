De rige lande må til lommerne i Warszawa
Prisen for klimaforandringerne som følge af den globale opvarmning stiger år for år, og den grønne omstilling i u-landene kræver milliarder i investeringer. Klimatopmødet i Polen handler mest af alt om penge
Mens der i Warszawas gader blev demonstreret mod politikernes manglende vilje til at handle, når det gælder klimaet, benyttede Greenpeace byens stadion, hvor COP19 afholdes, til at gøre opmærksom på de aktivister, der er fængslet i Rusland efter en aktion for at forhindre olieboringerne i Arktis.


 
	Tyfonen Haiyan har sat et kraftigt aftryk på dette års FN-klimatopmøde, COP19, i Warszawa, Polen. Med skønnet 3.600 døde og ødelæggelser for milliarder af dollar står katastrofen i Philippinerne som et billede af en fremtid med voldsommere og mere uforudsigelige vejrsystemer. Samtidig har tragedien sat en tyk streg under, at forholdet mellem rige og fattige lande og udsigten til en global klimaaftale i høj grad handler om skyld, ansvar og ikke mindst de penge, som verdens rigeste lande har lovet de fattigste.

	»Finansiering er et af de største spørgsmål på mødet her i Warszawa, og de fattige lande forventer som minimum, at de rige lande tager 2020-målet seriøst og gradvist begynder at øge klimafinansieringen. Men vi ser, at mange af de rige lande ikke vil forpligtige sig, mens de lande, der kan se, at der skal flere penge på bordet, kigger efter løsninger baseret på erhvervslivet og private investeringer,« siger Mattias Söderberg, der er klimarådgiver i Folkekirkens Nødhjælp. Han frygter, at de rige lande løber fra deres ansvar og dermed sætter klimaforhandlingerne over styr.

	»Det er den gamle argumenta-tion om, at vores velstand er skabt på grundlag af et enormt CO2-udslip, som i dag truer vores eksistens. Vi har derfor en gæld at betale, men der mangler helt åbenlyst både politisk erkendelse og vilje til at give den forventede støtte, og det skuffer altså mange af ulandenes forhandlere.«

	’Nye penge’ blev til lån

	På klimatopmødet i 2009 i København blev det besluttet, at verdens rige lande fra 2020 skal yde mindst 100 mia. dollar om året i klimafinansiering til verdens fattigste lande. Et beløb, der svarer til knap en tredjedel af det årlige danske BNP. Samtidig blev de fattige lande garanteret, at de i perioden 2010 til 2013 ville få overført 30 mia. dollar i opstartsbistand, der dels skulle afhjælpe landene i forhold til de allerede eksisterende udfordringer forårsaget af klimaforandringerne. Dels så de fattige lande kunne komme i gang med en grøn omstilling af eksempelvis deres energiforsyning.

	Men kritikken af de rige landes villighed til at betale regningen er siden taget til. Selv om de lovede klimapenge skulle være ’nye og ekstra’ midler udover den bistand, der allerede gives til verdens fattige, skulle beløbet også gerne stige hvert år frem mod målet om de 100 mia. dollar i 2020. Men en del af de midler, som bl.a. en række EU-lande har fundet frem, er givet som lån. Desuden er pengene i mange tilfælde hverken nye og ekstra midler. Den tidligere danske regering har eksempelvis argumenteret for, at de danske penge er nye og ekstra, fordi Danmark allerede giver mere i bistand end det af FN fastsatte mål om at yde 0,7 procent af BNI. Endeligt er det uklart, hvor pengene til klimafinansiering fra 2014 og frem til 2020 skal komme fra.

	Tilpasning eller grøn energi?

	Konflikten handler imidlertid ikke kun om beløbets størrelse, men også om hvordan pengene anvendes, og hvor de kommer fra. Allerede året efter klimatopmødet i København – på det efterfølgende topmøde i Cancún, Mexico – stod det klart, at de 100 mia. dollar årligt ikke skal betales alene af de rige landes statskasser. De skal derimod skaffes igennem ’innovative løsninger’ og private investeringer fra eksempelvis pensionskasser. Én af dem er PensionDanmark, der allerede har investeret ni mia. kroner i grøn energiinfrastruktur.

	Selskabets direktør, Torben Möger Pedersen, kan derfor sagtens forestille sig at skulle investere i grøn energi i udviklingslandene. Der er dog et forbehold: »Det skal give et afkast. Vi administrerer vore medlemmers penge, så vi er nødt til at se på afkast og risici,« siger Torben Möger Pedersen.

	At pensionskasser og andre investeringsselskaber yder klimafinansiering, rummer en række fordele. Sammen med offentlig bistand, der kan udgøre en buffer mod tab, kan investeringer i en grøn omstilling mangedobles med privat kapital.

	Alligevel er der kritiske røster. For private midler kan kun bruges der, hvor der er penge at tjene. Ikke til eksempelvis klimatilpasning i de fattigste lande. Og det er et stort problem, når alle tilsyneladende forventer sig så meget af den private del af klimafinansieringen, mener Mattias Söderberg, klimarådgiver i Folkekirkens Nødhjælp.

	»Så længe investeringerne skal give gevinst, skal nogen jo betale. Og hvis det derfor ender med, at regningen bliver sendt til de fattigste, eksempelvis ved betaling for drikkevand i tørkeramte områder, så er det ikke fair.«

	Uden penge ingen klimaaftale

	I morgen tirsdag ankommer den danske klima- og energiminister, Martin Lidegaard (R), til Warszawa. Sammen med sin ministerkollega fra Uganda skal han forsøge at lede forhandlingerne om klimafinansiering mellem de rige og fattige lande. Og den danske minister er ikke i tvivl om, at finansiering er nøglen, hvis der fortsat skal være grund til at tro på en global klimaaftale.

	»Det er den af to årsager: Vi skal bruge rigtig mange penge til at sikre langsigtede investeringer i en grøn omstilling i u-landene. Den anden grund er politisk,« forklarer Martin Lidegaard til Information.

	»For hvis ikke vi får en aftale om finansiering på plads, som rækker frem mod målet om at yde 100 mia. dollar om året fra 2020, så bliver det meget svært at få andre ting igennem. Altså målet om at lukke hullet i CO2-regnskabet frem mod 2020 og skabe en fælles global klimaaftale fra 2020. Ellers tror de ikke på os,« siger Martin Lidegaard, der sammen med resten af de delegerede skal nå til enighed senest fredag, hvor årets klimatopmøde efter planen slutter.

	 

