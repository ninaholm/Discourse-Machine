Mord på libysk hærchef åbenbarer splid i oprørernes bagland
Mordet på de libyske oprøreres militære topchef, general Younes, er en alvorlig svækkelse   og ikke kun i militær henseende


 Et døgn efter, at de libyske oprøreres militære leder, Abdel Fateh Younes, blev myrdet, var forløbet stadig pløret. Den libyske general var angivelig på vej til eller fra en arrestation eller kritisk afhøring af fire dommere udpeget af hans overordnede i oprørernes overgangsråd, da han torsdag blev myrdet på vejen mellem frontlinjebyen Brega og oprørernes hovedstad, Ben-ghazi, sammen med to officerer. Præcis hvem attentatmændene var, hvordan og hvorfor de gjorde det, stod i går ikke klart.
Da rådets leder, Mustafa Abdul Jalil, blev udspurgt om forløbet, besvarede han afgørende spørgsmål med en uudgrundelighed, der næsten ikke kunne undgå at vække mistro. Ikke mindst hos den myrdede generals vigtige stamme, Obeidi'erne, der allerede aftenen forinden havde været indblandet i mindre sammenstød, da nyheden om den forestående afhøring nåede offentligheden. De syntes ikke fuldstændig at acceptere NTC's diffuse udmelding om, at Gaddafi stod bag, enten i en konkret eller mere abstrakt forstand.
En kontroversiel figur
I går råbte tilhængere af Younes i Benghazi, at overgangsrådet havde myrdet ham. I det delikate spørgsmål om fortidige loyaliteter var Younes en kontroversiel figur. En lang række af topfolkene i oprørsbevægelsen har deres baggrund i Gaddafis magtapparat, blandt andet rådsleder Jalil selv, der har siddet som minister i Gaddafis regeringer, men alligevel er populær hos langt de fleste støtter af oprøret. Som tidligere indenrigsminister, general og nær ven af Gaddafi har Younes imidlertid været en figur, som mange oprørere har haft det mere ambivalent med.
På den ene side anses hans afhopning som et afgørende vendepunkt i oprøret. På den anden side har han for mange stået som en person, der har været så tæt knyttet til til Gaddafi-styret og dets overgreb, at man har haft svært ved at acceptere ham som en del af oprøret; en person, hvis loyalitet, der stod tvivl om, ikke mindst på grund af udmeldinger fra Gaddafi-styret om, at en topfigur hos oprørerne i virkeligheden var på deres side og kraftige antydninger af, at der var tale om Younes samtidig med at Gaddafi havde sat en pris på afhopperens hovede.
Faresignal for oprørerne
Uanset om der er hold i dobbeltagentrygterne eller ej, er rygternes blotte eksistens et faresignal for oprørerne og deres ledelse. Deres måske største force indadtil og udadtil har været opbakningen til overgangsrådet og enighed om oprørets umiddelbare mål.
Efterhånden som tiden går, og en udgang på konflikten ikke umiddelbart er i sigte, er bliver det sværere og sværere at fastholde enigheden. Antallet af rygter om politiske stridigheder og positionering internt i oprørs-ledelsen har været stigende. Oprørerne består stadig af geografisk isolerede grupper, som måske nok er forenet i ønsket om at vælte Gaddafi, men også har egeninteresser og stammetilknytninger, som spiller ind.
Younes' død vil utvivlsomt styrke fornemmelsen af opsplitning og samtidig skabe tvivl om et civilt og militært ledelsesorgan, der ikke har formået at skabe afgørende fremskridt på slagmarken, har haft meget vanskeligt ved at udøve en praktisk kontrol over de andre oprørområder mod vest fra sin isolerede position i øst og nu også synes at være låst fast i intern splid.
Militært er det endnu usikkert, hvad mordet vil betyde. Der har længe været tvivl om, hvem der reelt var øverstkommanderende og usikkerheden er en af forklaringerne på oprørernes manglende organisering og gennemslagskraft på slagmarken. Under dele af oprøret har det været usikkert, om Younes eller den mere populære hjemvendte eksillibyer Khalifa Hifter var den militære leder, og ledelsen har endnu ikke formået at overbevise om, at den er i stand til at samle styrkerne under en effektiv ledelse.
Både militært og pr-mæssigt synes attentatet at svække overgangsrådets og styrke Gaddafi væsentligt.

