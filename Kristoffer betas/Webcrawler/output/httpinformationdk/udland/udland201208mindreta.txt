Mindretallet ingen vil kendes ved
Mens Myanmar udrenser sin muslimske rohingya-minoritet, kræver Bangladesh nu et stop for den internationale hjælp til de fordrevne – af frygt for, at hjælpen skal blive magnet for endnu større flygtningestrømme
Mange rohingya-muslimer fra Myanmar er flygtet til flygtningelejren i Teknaf i det sydlige Bangladesh. Med sig bringer de historier om massemord og forfølgelse.


 Mohammad Hanif forsøger stadig at få hold på, hvad der skete den fatale nat, hvor hans liv blev forandret for evigt. Det ene øjeblik sad han til bords med sin familie i sit hjem i Maungdaw-regionen i den myanmarske delstat, Arakan. I det næste brød en ophidset pøbel bevæbnet med lange knive og sømbesatte køller ind gennem hans dør. Inden for få minutter lå to familiemedlemmer døde. Og inden for få dage var hans klan spredt, subsistensløs og på flugt.
»Det var vores naboer, der gjorde det,« siger den 65-årige Hanif om dem, der dræbte hans søn og svigersøn.
»De skar dem ned for øjnene af mig og hakkede dem i småstykker, som når knive skærer gennem kål. Vi løb for vores liv.«
Hanif, hans kone og to døtre styrtede ud på en mole, hvor de vidste, en båd lå fortøjret.
»Min kone og yngste datter blev skilt fra hinanden og klarede den aldrig hen til båden,« siger han.
»Vi ventede på dem. Men da pøbelen kom nærmere, måtte vi se at komme væk. Nu er det en måned siden, og jeg har ikke hørt fra dem. Måske er de døde, måske fór de vild.«
Historier som denne er der mange af fra de fjerntliggende fiskerlandsbyer i det sydøstlige Bangladesh, hvor tusinder fra det etniske mindretal rohingyaerne er blevet fordrevet fra deres hjem i nabolandet Myanmar, siden voldelige sammenstød mellem de overvejende buddhistiske rakhinere og de sydasiatiske udseende muslimske rohingyaer brød ud i Arakan i begyndelsen af juni.
De fleste flygtninge kan fortælle rædselsvækkende beretninger om mord, brandstiftelse og voldtægt begået af rakhinske pøbler – og, siger de, med direkte støtte fra Myanmars regering og regionalstyret. De Forenede Nationers Højkommissær for Flygtninge (UNHCR) anslår, at volden i Arakan har fordrevet 80.000 mennesker.
Selv om både den myanmarske og den bangladeshiske regering bedyrer, at volden er aftaget, kan nye flygtninge fortælle om fortsatte massearrestationer og ildspåsættelser med henblik på etnisk at udrense rohingyaerne.
De bangladeshiske myndigheder har nægtet at acceptere flygtninge og har afvist både fulde af rohingyaer. For to uger siden gav Dhaka tre internationale hjælpeorganisationer – Læger uden Grænser (MSF) og Action Against Hunger (ACF) og Muslim Aid UK – ordre til omgående at stoppe deres hjælpeoperationer, fordi de var blevet »tiltrækningsfaktor« for flere flygtninge.
Dyster fremtid
Mohammad Hanif, hans datter Salma og hans fem-årige barnebarn Nafisa reddede sig til Teknaf på Bangladesh sydøstlige spids efter at have tilbragt to dage i en åben båd. To forsøg på at gå i land blev afværget af bangladeshiske grænsevagter, men et tredje forsøg, der fandt sted i ly af natten, lykkedes. De tre flygtninge gemmer sig nu i en faldefærdig hytte, der tilhører en fisker, som risikerer at blive anholdt for at give dem ly.
»Jeg har mødt mennesker fra min landsby, der er flygtet hertil,« siger Hanif, der sidder på hug på hyttens fugtige og snavsede gulv.
»Hele landsbyen blev brændt ned af mogherne (rakhinerne, red.), og de fik hjælp af Nasaka (de burmesiske grænsetropper, red.). Regeringen sagde, at den ville beskytte os, men det var tom snak. De er ude på at udrydde os.«
På flugt fra Bangladesh’ politi og uden legitime midler til at skaffe sig levebrød, står rohingyaerne over for en dyster fremtid på Bangladeshs side af grænsen. Dette har ikke forhindret Shah Noor, 23, fra Akyab-regionen i Arakan fra at foretage den farefulde tur langs Den Bengalske Bugt til Teknaf.
Noor, der har fået husly hos en bangladeshisk fisker, som han blev venner med for to år siden, siger, at han blev sendt til Bangladesh af sin mor midt i juli, da politiet begyndte at drive klapjagt på unge rohingya-mænd.
»Jeg ville ikke tage afsted. Men da politiet kom, svor hun, at hun ikke ville kunne bære at se mig udsat for tortur,« siger han.
»Så jeg løb væk og gemte mig i buskene. Politiet beordrede alle mænd til at lægge sig ned. Og så sparkede de dem én efter én. Mange mennesker blev anholdt og udleveret til rakhinernes pøbeler.«
Beretninger som denne er vanskelige at verificere, da journalister og uafhængige observatører er forment adgang til store dele af den nordlige Arakan-stat. Men flygtningenes påstande stemmer overens med meldinger fra menneskerettighedsorganisationer såsom Amnesty International og Human Rights Watch, der siger, at de myanmarske sikkerhedsstyrker har slået til mod de muslimsk-beboede områder efter optøjerne. Ifølge Amnesty er rohingyaerne blevet slået, voldtaget og dræbt af sikkerhedsstyrker og rakhinske buddhister.
Myanmar erklærede undtagelsestilstand den 10. juni og indsatte tropper for at dæmpe uroen. Men Human Rights Watch beskylder regeringen for at have iværksat »en brutal og partisk politireaktion«. Brad Adams, Asien-direktør for Human Rights Watch, siger, at det internationale samfund har ladet sig »forblænde af en romantisk fortælling om omfattende forandringer« i Myanmar.
Rohingyaer som Hanif og Shah Noor beskylder regeringen for at opildne til massakrer ved at opfordre rakhiner til at dræbe de rohingyaske kala (’sorte’) – en åbenlyst racistisk strategi, der har gjort naboer til mordere. De påpeger, at mange af ofrene for optøjerne er døde af skudsår, selv om uromagerne kun var bevæbnet med macheter og køller.
»Det var regeringen,« siger Shah Noor stilfærdigt.
»Uden den militære opbakning ville mogherne aldrig turde angribe os. Regeringen ønsker at fordrive os.«
Den 11. juli tilbød Myanmars præsident, Thein Sein, at landet kunne løse problemet ved at udvise alle sine rohingyaer eller ved at overlade det til FN at genbosætte dem – et forslag, som hurtigt blev afvist af FN.
Myanmar betragter rohingya-muslimerne som illegale indvandrere fra Bangladesh, men Bangladeshs regering siger, at regionens geopolitiske virkelighed gør dette usandsynligt.
»Hvorfor skulle nogen bangladesher flytte fra sit land, hvor han er i sikkerhed til et sted, hvor han er sikker på at blive forfulgt eller dræbt, fordi han ikke har nogen rettigheder der,« spørger en udenrigsministeriel embedsmand i Dhaka, der kun vil udtale sig på betingelse af anonymitet.
»Siden uafhængigheden fra det britiske styre i 1947 har Bangladesh været mere velstående og åbent end Myanmar.«
Embedsmanden henviser til, at Myanmar indgik aftaler med Bangladesh om at tage flygtninge tilbage i 1979, 1994 og 2011.
»Vælgerlister fra adskillige valg i Myanmar i de sidste 50 år beviser sammen med de aftaler, som er indgået med Bangladeshs regeringer, at rohingyaerne er borgere i Myanmar,« siger han.
Mohammad Hanif siger, at Arakan er det eneste hjem, han kender.
»Vi håber, at verdens nationer vil hjælpe os med at vende tilbage. Vi ønsker, at disse blodsudgydelser skal stoppe.«
 
 
© The Guardian og InformationOversat af Niels Ivar Larsen

