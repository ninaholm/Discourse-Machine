Global klimaaftale skal bygge på frivillige mål
Hvordan landenes frivillige CO2-mål også kan sikre overholdelse af FN’s to graders mål er på dagsordenen på denne uges klimamøde i Bonn


 
	Snakke kan de. Om vejret. F.eks. i det amerikanske senat, hvor demokratiske politikere i aftes indledte en såkaldt ’talkathon’, en uafbrudt langsnak om klimaet frem til denne tirsdag morgen kl. 9.00. Formål: At »vække Kongressen,« som ikke har vedtaget reel klimalovgivning siden 1990.

	Snakker om vejret gør de også på Marshalløerne, det lille ø-rige i det vestlige Stillehav, hvor højeste punkt er 10 meter over havet og gennemsnittet for de mange øer og atoller bare er to meter. I sidste uge blev hovedøen Majuro ramt af den værste oversvømmelse i over 30 år, resulterende i undtagelsestilstand og evakuering af 1.000 indbyggere.

	»Selv de mest forsigtige skøn over havstigningerne, inklusive den seneste US National Climate Assessment, peger på, at Marshalløerne vil forsvinde fra landkortet før århundredets udgang som konsekvens af den forfærdende mangel på handling fra de store udledere for at reducere deres udledninger af drivhusgasser,« siger østatens udenrigsminister Phillip Muller.

	Allermest snakker de i denne uge i Bonn. Her indledte repræsentanter for alverdens lande i går årets første klimaforhandlingsrunde på vejen mod, hvad man håber kan blive en forpligtende global klimaaftale på COP21 i Paris til december næste år.

	»Vi er på det højeste koncentrationsniveau for drivhusgasser i atmosfæren i de seneste 800.000 år, og vi er end ikke begyndt at bøje kurven nedad igen – det illustrerer udfordringens alvor,« sagde chef for FN’s klimasekretariat Christiana Figueres op til Bonn-mødets start.

	Hun påpeger, at verden er på vej mod et udledningsniveau i 2020 på 55 mia. ton CO2 om året – milevidt over de 44 mia., som er loftet, hvis det skal blive muligt at bremse den globale opvarmning ved de FN-vedtagne to grader.

	»Med den nuværende kurs kan vi være på vej mod en verden, der er fire grader varmere end i den førindustrielle æra,« advarede Figueres og tilføjede, at teknologierne, de økonomiske ressourcer, de innovative markedsmekanismer og strategierne, der kan afværge det, alle foreligger.

	»Hvad vi behøver, er viljen til samarbejde hen over de politiske skillelinjer.«

	Bottom up

	Samarbejdsviljen skal i løbet af i år lede til et udkast til selve den aftaletekst, der skal søges vedtaget i Paris i 2015 og have virkning fra 2020. Det store dilemma er, hvordan man både undgår at gentage fadæsen fra COP15 i København, hvor man satte alt på ét bræt og kiksede, og samtidig faktisk præsterer en bindende aftale, der ændrer katastrofekursen mod mere opvarmning og flere klimaændringer.

	Ved Bonn-mødets start synes der at være stemning for en strategi, der kombinerer frivillighed med juridisk forpligtelse.

	I et 11 siders dokument har USA som de første spillet ud med et bud på en 2015-aftales centrale elementer. Man lægger op til, at landene hver især skal definere, hvor meget de kan og vil reducere deres CO2-udledninger. Altså en ’bottom up’-strategi, hvor det ikke er FN-processen, der definerer hvert lands rimelige og nødvendige andel af opgaven for at overholde de to grader, men landene selv der melder, hvad de er indstillet på at gøre.

	»Visse elementer« i en aftale »vil blive internationalt juridisk bindende«, antager USA, men lader det stå åbent, om det f.eks. bør gælde de frivilligt definerede CO2-mål fra hvert land.

	Ifølge Annie Petsonk, der følger forhandlingerne for den amerikanske ngo Environmental Defense Fund, afspejler det Obama-regeringens ønske om at få en klima-aftale i hus, som kan implementeres uden slagsmål i Kongressen.

	»Det ser ud, som om regeringen, der ved, at der er klimabenægtere i Kongressen, klogeligt vil indtage en position, hvor den kan bruge sin administrativt udøvende myndighed til at realisere et mål, der bliver indenlandsk bindende,« siger hun til klimahjemmesiden RTCC.

	Tilgangen med frivilligt definerede mål fra hvert land synes at have bred opbakning, men efterlader også det åbenlyse dilemma, hvordan man kan sikre, at disse nationale mål sammenlagt lever op til to graders forpligtelsen.

	EU præsenterede for to uger siden sit udspil til Bonn-mødet uden at kunne levere svar på dilemmaet. Man siger blot, at præcis og grundig information om enkeltlandenes mål og ambitioner kan »fremme forberedelsen af«, hvordan det internationale samfund kan afgøre, om den samlede indsats sikrer to graders-målet.

	De gamle konflikter

	Op til Bonn-mødet har flere iagttagere, herunder også u-landsrepræsentanter, bemærket, at Obama-regeringen er mere samarbejds- og kompromisvillig end ved COP15. Foruden præsidenten har vicepræsident John Kerry for nylig betonet klimaproblemets alvor og betegnet klimaforandringerne som »et masseødelæggelsesvåben.«

	På ét afgørende punkt står USA dog fast: »Vi vil ikke give støtte til en tvedelt tilgang til den ny aftale, især ikke én baseret på en opdeling (af lande, red.) i grupper, der måske gav mening i 1992, men som helt åbenlyst ikke er rationel eller mulig i tiden efter 2020,« hedder det i USA’s oplæg til Bonn.

	Diplomatsproget dækker over, at USA vil sige nej til en aftale, hvis ikke også store vækstøkonomier som Kina, Indien og Brasilien nu påtager sig mål for CO2-reduktion.

	I sit oplæg til Bonn-forhandlingerne skriver Kina – i dag verdens største CO2-udleder – at i-landene med deres historiske ansvar for opvarmningen »skal gå i spidsen«.

	Som det er nu, er det omvendt, mener den kinesiske regering: U-landene tager flest initiativer for at bremse udledningerne.

	»Deres bidrag til den globale indsats for begrænsninger er langt større end i-landenes,« skriver Kina, der mener, at en aftales skelnen mellem rige og fattige lande skal fastholdes.

	For tiden efter 2020 skal i-landene således påtage sig »mål for absolutte, kvantificerede udledningsreduktioner«, mens u-landene blot skal levere »øget handling« for at bremse klimaændringerne, »støttet og muliggjort af penge, teknologi og kapacitetsopbygning fra i-lande.«

	Modsætningerne ligner således de velkendte fra klimatopmødet i Bella Center. Spørgsmålet er, hvor længe parterne vover at fortsætte det pokerspil med ikke at blinke og give indrømmelser, som på COP15 fortsatte ud over forhandlingssammenbruddets rand.

	»Erfaringerne fra klimatopmødet i København 2009 viser, at det er afgørende, at den kommende aftale stort set skal være færdig, inden ministrene involveres. Mødet i Bonn er derfor vigtigt. Det er nu, landene skal blive enige om, hvad der skal med i den aftale, som skal vedtages i Paris 2015,« siger klimarådgiver Mattias Söderberg, Folkekirkens Nødhjælp, der følger forhandlingerne i Bonn.

	Mødet varer til fredag.

