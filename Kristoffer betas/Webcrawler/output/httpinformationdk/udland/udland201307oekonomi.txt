’Økonomisk krise ingen undskyldning for klimapassivitet’
Når den økonomiske vækst er lav, bliver de samfundsmæssige omkostninger af CO2-udledninger og medfølgende klimaforandringer højere. Derfor er det i krisetid særlig vigtigt at fastholde indsatsen. CO2-prisen bør være mange gange højere end nu, siger britiske forskere
 
	Nu da væksten nærmest er væk i i-landene, er det vigtigt at sikre sig mod høje klimaomkostninger, som kan undergrave den svækkede økonomi yderligere, mener britiske forskere.


 
	Forestillingen om, at samfundet ikke har råd til at bekæmpe CO2-udledning og global opvarmning i en krisetid med lav økonomisk vækst, er forkert. Det modsatte gælder: Klimaforandringer bliver mere kostbare og økonomisk undergravende for samfundet, når økonomien i forvejen er i krise.

	Derfor giver det ikke samfunds-økonomisk mening, når f.eks. industrielle lobbyinteresser og nogle regeringer modsætter sig bestræbelserne på at fremme energisektorens grønne omstilling via opstramning af priserne i EU’s CO2-kvotesystem. Tværtimod er en højere CO2-pris tiltrængt i netop en tid med økonomisk stagnation.

	Sådan konkluderer forskerduoen Chris og Mat Hope i en artikel i det seneste nummer af tidsskriftet Nature Climate Change. Artiklen kommer belejligt for EU-Kommissionen og andre, der ønsker en politisk beslutning om indgreb over for det paralyserede kvotesystem med CO2-priser så lave, at incitamentet til grøn omstilling er væk. Europa-Parlamentet sikrede forleden et spinkelt flertal for klimakommissær Connie Hedegaards forslag til midlertidig og begrænset opstramning, men forude ligger svære forhandlinger med EU’s Ministerråd, hvor flere lande er imod indgrebet, og nøglelandet Tyskland fortsat ikke har taget stilling. Op til weekenden var kvoteprisen nede under fire euro pr. ton CO2 – meget langt fra det tidligere toppunkt på 30 euro, der anses for nødvendigt for at stimulere mærkbare investeringer i grøn energi og energieffektivisering.

	Dårlig undskyldning

	Chris Hope, Cambridge University, er fremtrædende international klimaøkonom, ledende medlem af FN’s Klimapanel og rådgiver for det britiske parlaments overhus. Mat Hope er – foruden hans søn – ph.d. ved Bristol University med international klimapolitik som forskningsfelt.

	»Vores forskning viser, at udledning af et ekstra ton CO2 i dag faktisk er mere omkostningsfuldt, når der er lav økonomisk vækst, end når økonomier vokser støt,« skriver Mat Hope i sin blog, The Carbon Brief, om den nye undersøgelse.

	»Regeringer bør modstå trangen til at bruge økonomien som undskyldning for deres svigt i forhold til at realisere klimastrategier, som de ser som økonomisk hæmmende,« understreger han med direkte adresse til den konservative britiske finansminister, George Osborne, der har sagt, at »vi redder ikke planeten ved at køre vort land økonomisk i sænk«.

	Osbornes argument er i tråd med modstanden mod EU’s kvoteopstramning fra bl.a. Dansk Industri, hvis administrerende direktør Karsten Dybvad forleden skrev her i avisen, at »forslaget (lægger) nye omkostninger på virksomhederne i en svær tid, hvor Europa mangler vækst og job«.

	»Vore studier peger på, at man i virkeligheden bør gøre det dyrere at udlede CO2, ikke billigere,« lyder Mat Hopes svar.

	Han og Chris Hope har i deres undersøgelse anvendt en opdateret udgave af den model, der for nogle år siden blev brugt i den såkaldte Stern-rapport om klimaændringernes pris, udarbejdet for den britiske regering. Modellen, kaldet PAGE09, sætter pris på såvel følgerne af klimaforandringer som på initiativerne for at bremse eller tilpasse sig dem. I den nye undersøgelse har Chris og Mat Hope gennemregnet en række forskellige scenarier for den globale økonomis vækst og fundet værdier for den samfundsmæssige omkostning ved udledning af ét ekstra ton CO2 under de forskellige vækstscenarier.

	Ikke uventet bekræfter studiet, at når den økonomiske vækst er lav, falder også CO2-udledningerne. Det er f.eks. en afgørende årsag til, at EU p.t. er på kurs til at nå sit mål for CO2-reduktion i 2020: Når erhvervslivet og forbrugerne under krisen skruer ned for blusset, dæmpes også energiforbruget og udledningen af CO2.

	Ikke desto mindre bliver omkostningen for samfundet af CO2-udledningerne høje i en krisetid, ifølge Chris og Mat Hope: »Den væsentligste årsag til de større omkostninger i en verden med lav vækst er, at folk har færre penge, når de værste virkninger af klimaændringerne rammer,« forklarer Mat Hope.

	Højvækst heller ikke godt

	Der er altså dårligere råd til at imødegå de negative konsekvenser af klimaændringerne, og derfor bliver skaderne, tabene og omkostningerne for samfundsøkonomien større.

	Dette kunne til gengæld ses som støtte til et argument om, at fornyet højvækst er nødvendig og ønskelig for klimaets skyld, altså for at få råd til at håndtere opvarmningens potentielle skadevirkninger: »Vores resultater viser imidlertid, at det ikke er tilfældet,« påpeger Mat Hope.

	Hvis de rige landes økonomier f.eks. vokser fast med to pct. om året, vil det føre til så kraftig vækst i CO2-udledningerne frem mod 2100, at den globale temperaturstigning vil blive på 4,2 grader mod ’kun’ 3,7 grader ved en fortsat vækstrate på nul i i-landene. Skulle de rige lande kunne præstere en vækst på hele fem pct. pr. år, vil temperaturstigningen globalt blive så voldsom som 5,4 grader.

	De klimabetingede skader herved vil blive så omfattende, at det kommer til at belaste samfundsøkonomien markant.

	Konklusionen er, at såvel lav eller negativ vækst som højvækst øger de økonomiske konsekvenser for samfundet af CO2-udledningen. En moderat vækst er det, der giver de mindste omkostninger, fordi opvarmningen er mindre hidsig, og fordi samfundet har råd til en indsats for at afværge skadevirkningerne.

	Kvotepris op med 100 euro pr. ton

	Men nu da væksten nærmest er væk i i-landene, er det vigtigt at sikre sig mod høje klimaomkostninger, som kan undergrave den svækkede økonomi yderligere. Dvs. sikre de virkemidler, der kan gøre det mere fordelagtigt at agere mod fortsat stigende CO2-udledninger.

	»En simpel ændring ville være at hæve CO2-prisen – enten via en afgift eller ved at justere det nuværende CO2-kvotesystem,« anfører Mat Hope.

	Forskernes beregninger fortæller, at i en situation med økonomisk lavvækst er den samfundsøkonomisk optimale kvotepris 130 dollar pr. ton CO2 over den p.t. gældende pris. 130 dollar svarer til 100 euro – til sammenligning ligger kvoteprisen i dag som nævnt på ca. fire euro.

	»Vores beregninger viser, hvor uegnet EU’s kvotesystem i dag er til at fremme sit formål,« siger Mat Hope.

	»Regeringerne undervurderer i dag markant omkostningerne ved udledning af et ton CO2. Denne klimamæssige mangel på handling er ikke berettiget – især ikke når økonomierne stagnerer,« siger den britiske forsker.

	Analysevirksomheden Point Carbon vurderede forleden, at det af Europa-Parlamentet nu støttede og lettere udvandede forslag til opstramning af EU’s kvotesystem vil kunne bringe en CO2-kvotepris på 6,5 euro pr. ton som gennemsnit for tiden frem til 2020.

	 

