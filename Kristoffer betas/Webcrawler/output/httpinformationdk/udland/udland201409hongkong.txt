Hongkongs demonstranter ruster sig til lang demokratikamp
Rygter om en politiaktion mod demonstranter i Hongkong får ikke de unge på gaden til at trække sig tilbage
 Protesterne i Hongkong begyndte for en uge siden og skyldes utilfredshed med, at styret i Beijing i august bestemte, at kandidater til valget i Hongkong i 2017 skal godkendes af en komité i den kinesiske hovedstad, Beijing


 Der er ingen tegn på, at demonstrationerne i Hongkong bliver opløst af aktivisterne i løbet af den kommende tid.
Heller ikke rygter om en kommende politiaktion forud for Kinas nationaldag onsdag får de titusindvis af mennesker på gaderne til at droppe blokaderne.
»Mange magtfulde mennesker fra fastlandet kommer til Hongkong. Hongkongs regering ønsker ikke, at de ser det her, så politiet er nødt til at gøre noget. Men vi er ikke bange. Vi bliver her i aften (tirsdag aften lokal tid, red.). Denne aften er den vigtigste,« siger den 18-årige universitetsstuderende Sui-ying Cheng til Reuters.
De primært unge demonstranter er også i gang med at ruste sig til et langt, sejt træk i håb om at få mere demokrati i Hongkong.
En række midlertidige depoter er blevet oprettet. Her kan demonstranterne forsyne sig med vand, kiks og frugt. Derudover kan de hente regnfrakker, håndklæder, beskyttelsesbriller, masker og telte.
Protesterne i Hongkong begyndte for en uge siden og skyldes utilfredshed med, at styret i Beijing i august bestemte, at kandidater til valget i Hongkong i 2017 skal godkendes af en komité i den kinesiske hovedstad, Beijing.
Demokratiforkæmperne frygter, at komitéen i virkeligheden skal luge ud i kandidater, som Kina ikke ønsker at se på ledende poster i Hongkong.
De kinesiske myndigheder afviser at indføre et fuldt demokrati i Hongkong, som i henhold til en aftale med briterne i 1997 har friheder langt ud over, hvad der ses i Kina. Men mange frygter, at Kina langsomt undergraver disse rettigheder.
Demonstranter, der organiserer protesterne, siger, at op mod 80.000 mennesker har været på gaderne, siden protesterne blussede op.
Mindst 56 personer er ifølge CNN kommet til skade under massedemonstrationerne, hvor politiet bruger tåregas og peberspray i sammenstød med de tusindvis af aktivister. Blandt andet blev der natten til mandag affyret 87 tåregasgranater mod demonstranterne. Siden har politiet dog anlagt en anderledes fredelig tilgang, hvilket blev bemærket af demonstranterne.
»Jeg er glad for, at politiet ikke brugte tåregas i aftes, men vi har stadig ikke hørt noget konstruktivt fra styret,« siger demonstranten Sara Chan til AFP.

