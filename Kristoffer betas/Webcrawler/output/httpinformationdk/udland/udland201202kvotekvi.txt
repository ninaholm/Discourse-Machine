En ’kvotekvinde’ beviser sit værd
350 kendte tyske journalister har skabt furore ved at kræve kvindekvoter på de tyske medier. Information har besøgt den eneste tyske avis, hvor mænd og kvinder deles ligeligt om chefstillingerne – det er den eneste vej frem, siger indenrigsredaktøren
’Fra mine mange venner og veninder, der arbejder på større aviser, ved jeg, at der finder andre former for magtkampe sted på aviser, der er domineret af mænd,’ siger Ulrike Winkelmann, der er blevet hyret som en af to kvindelige indenrigspolitiske redaktører på avisen TAZ.


 BERLIN – Der skulle en fræk avisside med en fallosformet banan til at skabe absolut lighed mellem kønnene blandt medarbejderne på den venstreliberale Tageszeitung TAZ .
I 1988 fik avisens kvindelige ansatte nok og varslede opgør med den mandsdominerede redaktionelle linje, da en satirisk bagside med pornotema blev illustreret af en banan og en vagina. I kølvandet på en medarbejderstrejke besluttede den kollektivt ledede avis at sende to mandlige redaktører på tvungen orlov og at indføre kvindekvoter. Derfor er TAZ i dag den eneste tyske avis med en officiel kvote for kønsfordelingen blandt bladets ansatte. Hver anden chef og journalist på bladet skal være en kvinde. Eller en mand – alt afhængig af perspektivet.
En af de pågældende kvinder er avisens indenrigspolitiske redaktør Ulrike Winkelmann.
»Jeg er fræk nok til at sige, at jeg også ville have fået jobbet uden kvoter, fordi jeg har arbejdet i lang tid og i mange forskellige funktioner her i huset,« siger hun til Information, der besøger redaktionslokalerne i Berlins Rudi-Dutschke-Strasse.
For godt to år siden skiftede 40-årige Ulrike Winkelmann fra TAZ til avisen Freitag, men blev efter kort tid hentet tilbage som en af to kvindelige indenrigspolitiske redaktører på TAZ. Ifølge Winkelmann er det noget sludder, at kvinder i kvotestillinger fortjener mindre anerkendelse for deres præstation.
»Flere af de kvinder, der er blevet ansat på TAZ som såkaldte ’kvotekvinder’ har også bevist sig selv, for eksempel vores tidligere chefredaktør Bascha Mika, der var ansat i ti år og var med til at forme offentlighedens billede af den kvindelige chefredaktør. Selv stillede hun skarpt på kvoter i de mindste områder af avisen,« siger hun med henvisning til, at samtlige af bladets ressortområder, selv den sparsomt bemandede sportsredaktion, er underlagt kvotering.
Harmonisk arbejdsmiljø
For en udefrakommende ligner TAZ en ganske almindelige avisredaktion med rodede skriveborde med papirstakke, gulnede udklip på opslagstavlen og efterladte kaffekrus i vindueskarmene. En kvinde fortæller vitser til et par omkringstående medarbejdere, mens en yngre mand i hættetrøje stirrer koncentreret ind i sin computerskærm. Alligevel er der på grund af kvoterne tale om en arbejdsplads, der adskiller sig fra øvrige redaktioner mener Ulrike Winkelmann.
»Fra mine mange venner og veninder, der arbejder på større aviser, ved jeg, at der finder andre former for magtkampe sted på aviser, der er domineret af mænd,« siger Ulrike Winkelmann.
»Alt efter hvor høj en andel af kvinder der er, kan man i det store hele sige, at tonen er des mere formidlende og harmonisk.«
Hvis Ulrike Winkelmann har ret i sine antagelser, er det ikke ligefrem harmoni, der præger avisredaktionerne i Tyskland, hvor blot to pct. af chefstillinger på landets største dagblade og medier er besat af kvinder. Netop på grund af den eklatante underrepræsentation af kvinder i journalistiske chefstillinger har 350 af Tysklands bedst kendte kvindelige journalister for nylig valgt at protestere i samlet front under overskriften ’Proquote’.
»Vi kræver, at mindst 30 pct. af de redaktionelle lederstillinger i løbet af de næste fem år bliver besat af kvinder – og det gælder alle hierarkiske niveauer,« lyder det klart formulerede krav i en protestskrivelse, der er signeret af kvindelige journalister på indflydelsesrige publikationer som Spiegel, Zeit, Süddeutsche Zeitung, Frankfurter Allgemeine Zeitung og TAZ og rundsendt til chefredaktører og forlæggere i den tyske medieverden.
Ny mand med blød hud
Aktionen har udløst debat i de tyske medier. Mestendels er der tale om positive tilkendegivelser. På sin blog går sociolog og forfatter Katja Kullmann i rette med indspistheden i den tyske medieverden.
»Der er ikke længere tale om de gamle røvhuller fra far- og bedstefargenerationen, der aftaler tingene i enrum. Det er de smarte, mere eller mindre jævnaldrende boys, et helt kuld ’nye mænd’, ofte med supersøde Buddy Holly-briller og den blødeste hud, der dyrker deres tidssvarende drengeklub,« lyder skudsmålet på Kullmanns blog.
Journalisternes krav er seneste led i en bredere tendens til kvoter, der for tiden ses flere steder i Europa. Senest har den konservative arbejdsminister, Ursula von der Leyen, trods sin kristendemokratiske baggrund gjort sig til talsmand for kvindekvoter i bestyrelser. I 2010 indførte Deutsche Telekom som det første af de 30 største børsnoterede virksomheder i Tyskland ad frivillig vej en kvote for kvindelige chefer på 30 pct. I det skånske dagblad Sydsvenskan har man for nylig indført kvoter for brugen af både kvinder og etniske minoriteter som kilder. I Danmark valgte Carlsberg mandag at indføre en frivillig kvote på 40 pct. af kvindelige bestyrelsesmedlemmer.
For Ulrike Winkelmann antyder udviklingen, at underskriverne gør ret i at kræve målrettet handling for at forbedre skævvridningen.
»Man gør kun en politisk forskel med et konkret tal som eksempelvis 30 pct.«
Brovtende machoer
Blandt underskriverne finder man også TAZ’ nuværende chefredaktør Ines Pohl, der overtog ledelsen af venstrefløjsbladet i 2009.
Som talerør for Tysklands venstreorienterede ungdom blev TAZ grundlagt i 1979 i opposition til det etablerede tyske mediebillede og især den borgerlige Springer-mediekoncern. Blandt stifterne var den tidligere RAF-advokat og senere stifter af partiet De Grønne, Hans-Christian Ströbele. På grund af den tætte forbindelse til studenter- og græsrodsbevægelserne har feministisk tankegods fra begyndelsen spillet en rolle for TAZ som en del af bladets opgør med de patriarkalske sider af den vesttyske forbundsrepublik.
Alligevel skulle man ikke lede længe for at finde brovtende machoer blandt de tidligste medarbejdere, påpeger Ulrike Winkelmann.
»Blandt grundlæggerne var der mange kantede typer, højrøstede mænd, der smækkede med dørene for at få deres vilje. Der var tale om mænd, som ikke ville lade sig diktere af noget som helst. Heller ikke kvoter. Dette anarkistisk-libertære element er veget en smule for erkendelsen af, at der ikke sker noget uden kvoter. Den erfaring har mændene også gjort.«

