Amerikanske politikere vil sende våben til Ukraine
Toneangivende senatorer i begge partier opfordrer præsident Obama til at levere ’defensive’ våben til Ukraines betrængte hær ud over at stramme de økonomiske sanktioner mod Rusland
 »Svaghed opmuntrer Putin til yderligere provokationer,« sagde senator Menendez, en loyal tilhænger af Obama, til CNN.


 Toneangivende lovgivere i begge partier opfordrede søndag og mandag præsident Barack Obama til at yde militær bistand af »defensiv karakter« til Ukraines hær og militser, der ifølge vestlige militære efterretninger taber territorium til prorussiske styrker bakket op af regulære russiske hærenheder i landets sydøstlige del.
Under et besøg med en kongresdelegtion i Kijev i går sagde formanden for Senatets udenrigsudvalg, demokraten Robert Menendez:
»Vi er nået til et skelsættende punkt. Tusinder af russiske soldater er involveret i en direkte invasion. Vi bør forsyne ukrainerne med en type defensive våben, som vil påtvinge Putin ofre, dersom han skulle optrappe sit angreb.«
»Svaghed opmuntrer Putin til yderligere provokationer,« sagde senator Menendez, en loyal tilhænger af Obama, til CNN.
Menendez tilføjede, at Det Hvide Hus efter hans mening overvejer at optrappe militær bistand til Kijev, som indtil nu mest har bestået af feltrationer, medicinsk udstyr og materiel til rydning af ueksploderet ammunition til en værdi af 23 mio. dollar.
En anden indflydelsesrig demokratisk senator, Dianne Feinstein, udtrykte i et tv-interview søndag tvivl om, hvorvidt USA’s og EU’s sanktioner vil kunne afskrække præsident Vladimir Putin fra yderligere aggression mod Ukraine.
 »Svaghed opmuntrer Putin til yderligere provokationer,« sagde senator Menendez, en loyal tilhænger af Obama, til CNN.
Scanpix
»Russerne er et tappert folk, der er vant til at lide afsavn. De vil kunne acceptere knaphed på varer,« mente senator Feinstein.
Republikansk pres
Fra republikansk side lyder endnu mere håndfaste krav til præsident Obama om at levere våben og derved give Ukraine en chance for at forsvare sig mod de bedre udrustede russiske og prorussiske styrker i og omkring byerne Donetsk, Luhansk og Mariupol.
Tidligere republikansk præsidentkandidat senator John McCain sagde søndag til tv-stationen CBS: »Giv ukrainerne de våben, de har brug for. Giv dem en chance for at gå i kamp.«
NATO’s tidligere øverstkommanderende, admiral James Stavridis, udtalte tidligere denne sommer, at ammunition, håndvåben, håndholdt antiluftskyts, antitanksskyts og direkte adgang til vestlige militære observationer fra satellit ville styrke Ukraines mulighed for at besejre de prorussiske militser.
Det Hvide Hus reagerede ikke i går på disse opfordringer fra demokratiske og republikanske politikere. Det var national helligdag i USA.
Siden krisen på Krim-halvøen tidligere i år og det videre forløb har Obama trådt varsomt for ikke at provokere præsident Putin unødigt og sikre sig, at Ruslands og USA’s samarbejde på mange andre fronter – eksempelvis i Iran – ikke bliver skadet. Han foretrukne instrument har været økonomiske sanktioner, der er blevet tilføjet i lag efter lag.
Den amerikanske præsident er udsat fra et lignende pres fra begge politiske partier for at optrappe USA’s væbnede anslag mod Islamisk Stat i Irak og Syrien. Også her har Obama valgt en forsigtig linje med en gradvis eskalering fremfor et massivt luftangreb.
’Indtrængen’
Indtil videre har præsidenten undladt at kalde russiske styrkers tilstedeværelse i Ukraine for en invasion. I stedet taler den amerikanske regering – på linje med sine partnere i Europa – om en »indtrængen«.
Det til trods for at f.eks. den britiske FN-ambassadør Mark Lyall Grant under et møde i Sikkerhedsrådet i weekenden kunne udlevere specifikke tal på de russiske styrker, der menes at være tilstede på ukrainsk territorium – tal, som Ruslands FN-ambassadør, Vitalij Tjurkin, ikke kommenterede på.
Ifølge ambassadør Grant befinder der sig 1.000 regulære soldater, 100 tanks, 80 pansrede mandskabsvogne, 100 håndholdte missiler og 500 antitankraketter samt 100 stk. artilleri.
Internationale nyhedsbureauer berettede i går om regulære slag mellem ukrainske og russiske styrker omkring lufthavnen i Lugansk; tank og kampvogne skulle være opmarcheret tæt på den overvejende proukrainske kystby Mariupol.
Hvis det skulle komme til et angreb mod Mariupol i denne uge, vil det give tilhængere af et mere bastant militært vestligt engagement i Ukraine en saltvandsindsprøjtning. I forvejen forventes Ukraine at sætte dagsordenen for NATO’s topmøde for stats- og regeringschefer i Wales torsdag og fredag.
Udrykningsstyrke
Afgående generalsekretær Anders Fogh Rasmussen har allerede fået godkendelse til oprettelsen af en udrykningsstyrke på 10.000 soldater beregnet til at forsvare NATO’s østflanke. Ukraines regering forventes snarest at ville søge om optagelse i den atlantiske militære alliance.
Muligheden for optrappet militær støtte til Ukraine – og endda et vestligt militært engagement mod russiske styrker dér – bliver allerede diskuteret i respektable organisationer som Atlantic Council i Washington, D.C.
I sidste uge offentliggjorde Atantic Council en artikel skrevet af Jorge Benitez, tidligere NATO-rådgiver i det amerikanske forsvarsministerium.
Benitez mener, at tiden er kommet til overveje luftangreb mod russiske styrker i Ukraine – og måske indsættelse af specialstyrker.
»Det ville være uansvarligt at undlade at overveje, hvorvidt en begrænset anvendelse af militær magt vil kunne hindre Ruslands erobring af yderligere et stykke af Ukraine,« skriver Benite, der i dag er seniorforsker ved tænketanken Brent Scowcroft Center on International Security.

