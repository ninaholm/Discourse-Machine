Det globale finanssystems forbundne kar
Schweiziske systemforskere har kortlagt et netværk af indbyrdes ejerforhold mellem klodens største banker og industrivirksomheder. En afhængighed, som skaber en stor systemrisiko under finanskriser


 BOSTON — Besætterne i amerikanske og vesteuropæiske storbyer rammer ikke helt ved siden af med deres påstand om, at 1 pct. af befolkningen sidder på størsteparten af de enkelte staters rigdom, mens de 99 pct. må nøjes med krummerne.
Faktisk gør denne velstandsfordeling sig ikke kun gældende på nationalt plan. Den afspejles også på globalt niveau, hvor relativ få banker, finanshuse og industrikoncerner gennem indbyrdes aktieejerskab kontrollerer langt størsteparten af verdensøkonomien.
Det konkluderer en netop offentliggjort matematisk analyse af 43.000 transnationale koncerner og deres indbyrdes forbundede ejerforhold. Studiet er foretaget af de tre systemforskere ved Eidgenössische Technische Hochschule i Zürich — Stefania Vitali, James Glattfelder og Stefano Battiston.
Arbejdet er det første, som prøver at afdække den verdensøkonomiske magtstruktur med en matematisk model hyppigt anvendt til at analysere komplekse systemer i naturen — eksempelvis klimaet eller fiskebestande i verdenshavene.
»Nogle identificerer den økonomiske magtstruktur som en sammensværgelse, andre ser den som et resultat af den frie markedsmekanisme. Men det beror på dogmer. Virkeligheden er en hel anden,« siger Glattfelder til det amerikanske ugemagasin New Scientist.
Magtkoncentration
De tre forskere satte sig for at kortlægge det netværk af indbyrdes ejerforhold mellem de største transnationale finansinstitutioner, aktieselskaber og privatejede koncerner, som hverken det blotte øje eller almen viden kan identificere.
Tidligere studier har begrænset sig til at fokusere på de enkelte koncerners indtægt som en del af verdensøkonomien, løsrevet fra den indirekte kontrol, de udøver gennem delvist ejerskab af andre selskaber. Af de 43.000 transnationale koncerner identificerede de schweiziske forskere 1.318, hvis indtægt svarer til 20 pct. af den årlige globale indkomst.
Men når de tog højde for indbyrdes aktieejerskab mellem kernen af de 1.318 finansinstitutioner og industrivirksomheder, viste analysen overraskende, at de faktisk kontrollerer yderligere 60 pct. af verdensøkonomien, altså tilsammen 80 pct.
Herefter indsnævrede de kortlægningen til en 'overnational superstruktur' bestående af 147 transnationale koncerner og fandt, at de alene sidder på 40 pct. af den årlige globale indtægt.
»Sagt på en anden måde: En pct. af de 1.318 største transnationale virksomheder — der sidder på 80 pct. af verdensøkonomien — kontrollerer 40 pct. af den globale indtægt,« pointerer Glattfelder.
Finanshuse på toplisten
Studiet fremlægger en liste over 50 transnationale koncerner med tilsammen den største kontrol over verdensøkonomien. Listen indeholder blot nogle få industrivirksomheder. Den første af slagsen ligger på 15.-pladsen og er amerikanske Walton Enterprises, som ejer varehuskæden Wal-Mart. Næsten alle andre på toplisten er finanshuse, banker og forsikringsselskaber, der i kraft af et komplekst og uigennemskueligt netværk af indbyrdes ejerforbindelser udgør en på globalt plan stort set ureguleret økonomisk magtfaktor. Tre ud af fire af de toplistede 147 transnationale selskaber opererer i finanssektoren.
Bankers og finanshuses næsten totale dominans i verdensøkonomien er et nyligt fænomen og en følge af liberaliseringen, der begyndte med guldets ophævelse som international møntfod i 1973 og fortsatte med erosionen af en bunke regulativer vedtaget på nationalt plan i USA og Europa efter børskrakket i 1929.
Parallelt hermed har de internationale finansinstitutioner, dannet under Bretton Woods-konferencen i 1944 (bl.a. IMF og Verdensbanken), mistet indflydelse over et finansliv af stigende global karakter. Først i 2009 — i kølvandet på den verdensomspændende finanskrise — tog G20-gruppen initiativ til at vedtage globale regulativer, eksempelvis for størrelsen af bankers egenkapital.
Men de globale politiske aktører har endnu ikke bragt orden i de systemfejl, der kan bevirke, at en enkel banks fejldispositioner og fallit kan få hele finanssystemet til at falde som dominobrikker.
Snævert forbundet
Det er her, at det schweiziske studie bliver betydningsfuldt, fordi det klart påviser, hvor snævert forbundet investeringsbanker, spekulationsfonde og pengeinstitutter er blevet i et netværk af indbyrdes ejerforhold. Hertil skal lægges lån og salg til hinanden af derivater som forsikringsgarantier mod tab på værdipapirer (credit default swaps).
»Dette indviklede netværk af gensidigt afhængige forbindelser mellem finanshusene udgør en akut systemrisiko,« hedder det i den schweiziske rapport.
Man behøver ikke at gå langt efter eksempler. Da den amerikanske forbundsstat i september 2008 afviste at komme investeringsbanken Lehman Brothers til undsætning med et lån, udløste det en kædereaktion, der ikke kun kan forklares på det psykologiske plan — nemlig at tilliden til andre investeringsbanker gik fløjten.
Lehman Brothers var dybt forgældet til andre globale finansinstitutioner, som derfor pludselig stod med uindfriede tilgodehavender og havde behov for en rekapitalisering fra staten.
Værst stillet var forsikringsselskabet AIG, der bl.a. havde solgt 'giftige' hypoteklån til en række europæiske banker, navnligt franske. Den amerikanske centralbank udstedte efterfølgende 170 mia. dollar i støttelån til AIG og udbetalte 30 mia. dollar i erstatning til europæiske banker. Den for tiden lænsende fransk-belgiske bank Dexia er et brandaktuelt eksempel på, at nationalstaterne og dermed skatteborgerne tvinges til at hæfte for handler i derivater mellem finanshuse på tværs af grænser, som ingen andre end bankfolkene har gavn af.
Ifølge The New York Times har Dexia et udestående på 43 mia. euro hos de amerikanske investeringsbanker Goldman Sachs og Morgan Stanley. Ingen af parterne har ønsket at oplyse, hvilke bindende aftaler der skulle foreligge. Men ligesom i sagen om AIG, hvor USA's centralbank måtte punge ud med en erstatning til europæiske banker, har den franske, belgiske stat og Luxembourg indskudt kapital på 90 mia. euro i krakkede Dexia. En del af denne sum vil blive overført til de to amerikanske investeringsbanker, andre penge skal dække tab på græske statsobligationer og andre igen på rentetab på lån ydet til kommuner.
Det må antages, at Dexia ikke er den eneste europæiske bank, der har jongleret med derivater, som finanshuse i USA og andre lande nu forlanger indfriet på grund af Europas gældskrise. Det er derfor den amerikanske regering er ekstrem nervøs over situationen i Europa.
Koncentrationen af økonomisk magt i relativ få finanshuse gennem et netværk af indbyrdes ejerforhold på tværs af grænser kan ifølge den schweiziske rapport nødvendiggøre antitrust-lovgivningpå internationalt plan for at afværge forvridning af den fri konkurrence.
»Det er ikke længere nok at overvåge denne type monopoldannelse på nationalt plan. Det er en global opgave,« lyder rapportens konklusion.

