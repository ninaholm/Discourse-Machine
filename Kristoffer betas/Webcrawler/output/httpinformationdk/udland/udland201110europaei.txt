Europæiske politikere støtter Occupy-protester
Langt hen ad vejen viser Europas ledende politikere forståelse for befolkningernes protester mod en løbsk finanskapitalisme. Men i virkeligheden frygter de et venstreorienteret momentum, vurderer politisk kommentator


 BERLIN — Når ledende europæiske politikere i kølvandet på weekendens globalt koordinerede demonstrationer mod grådige banker og Wall Street-spekulanter erklærer deres sympati med protestbevægelsen, forsøger de at løbe med folkestemningen.
Sådan lyder vurderingen fra Albrecht von Lucke, redaktør ved tidsskriftet Blätter für Deutsche und Internationale Politik. Ifølge von Lucke bør de nye toner forklares med, at de europæiske politikere indtil videre har været for passive, men nu ser en fordel i at alliere sig med de protesterende.
»Der er ikke blevet gjort noget ved bankerne siden finanskrisen i 2008. Derfor må man også spørge sig selv, hvorfor der sker noget netop nu? Forskellen i forhold til 2008 er, at vi nu i højere grad har en klar genstand for protesterne, nemlig bankerne. Nu er temaet præsent i de fleste vælgeres bevidsthed. Derfor søger de europæiske partier naturligvis at ride med på bølgen nu,« siger han.
Venstreorienteret
At der er tale om en veritabel bølge, viste sig i weekenden, da den amerikanske protestbevægelse Occupy Wall Street bredte sig til Europa.
I løbet af lørdag protesterede tusindvis af demonstranter i en koordineret protestaktion i omtrent 80 lande verden rundt. Fælles for de protesterende er kravet om et opgør med den etablerede politiks manglende kontrol med finanskapitalismen, der udelukkende tjener et mindretal af rige.
Foran den Europæiske Centralbanks hovedkvarter i Frankfurt samledes godt 5.000 mennesker for at protestere mod finansmarkedernes indflydelse på politiske beslutningsprocesser. Også i Berlin samledes omtrent 5.000 demonstranter.
»Det er godt, når flest mulige mennesker deltager i initiativer og fredelige demonstrationer mod finansmarkedernes dominans,« sagde den socialdemokratiske partileder Sigmar Gabriel til ugemagasinet Spiegel.
Også Tysklands konservative finansminister, Wolfgang Schäuble (CDU), bejlede til demonstranterne, hvis vrede han betegner som berettiget. Fra de liberale i regeringspartiet FDP lyder også nye toner:
»Hos bankerne er det ligesom med stater: Hvis de ikke laver deres lektier, må vi tage fat i dem,« siger den liberale gruppeformand Rainer Brüderle til tabloidavisen BILD.
Ifølge Albrecht von Lucke vidner udmeldingerne om, at Europas borgerlige partier frygter et »venstreorienteret momentum«.
Forståelig indignation
I Rom retter vreden sig især sig mod Den Europæiske Centralbanks strenge reformkrav til Italien. De blev efter flere måneders spekulationer forleden offentliggjort i Corriere della Sera. I Rom udartede demonstrationerne sig voldeligt, og omtrent 135 mennesker, herunder 100 politibetjente, blev såret under optøjerne.
Den italienske nationalbankdirektør, Mario Draghi, der overtager posten som direktør for ECB i november, har beklaget optøjerne, men fastholder som sine tyske kolleger, at den folkelige indignation er forståelig. Af frygt for at kaste benzin på bålet, har den etablerede italienske venstrefløj imidlertid været forsigtig med at ytre direkte støtte til de protesterende, mens man på den italienske højrefløj har forsøgt at fremstille demonstranterne som ballademagere.
I England og Frankrig forløb demonstrationerne fredeligt. Til gengæld har de demonstrerende indtil videre måttet undvære støtte fra de etablerede politikere. I avisen Libération forklarer samfundsforskeren og forfatteren Monique Dagnaud den manglende protest fra politisk hold med, at der næres håb om, at en eventuelt kommende socialistisk regering vil tage hånd om problemerne. Desuden har den franske ungdom relativt bedre fremtidsudsigter end de unge italienere:
»Til trods for debatten om en generation ramt af ungdomsarbejdsløshed ender franske unge, der har en uddannelse, med at finde et stabilt job. Det er mere indviklet i Sydeuropa, hvor arbejdsløsheden er højere blandt dem, der har en uddannelse, end blandt dem, der ikke har«

