Populisme er godt for demokratiet
Populister udnytter kløften mellem befolkning og politikere. Store folkepartier bør tage højrepopulistiske fremstød som en positiv anledning til at genstarte forholdet til fremmedgjorte vælgergrupper, siger ekspert i populisme


 Flere europæiske lande tager i øjeblikket livtag med højrepopulistiske fremstød i den offentlige debat.  I Sverige har Sverigedemokraternes kontroversielle valgvideo, der viser en pensionist i kapløb med burkaklædte muslimer, skabt fornyet debat om grænserne for politiske budskaber på offentlige tv-kanaler.
Og i Tyskland har en kontroversiel bogudgivelse fra bankmanden og socialdemokraten Thilo Sarrazin fremprovokeret en voldsom debat med sine teser om muslimsk indvandreres nedarvede dumhed. Ikke mindst det officielle Tyskland har ihærdigt givet sig i kast med at afsværge Sarrazins teser om muslimernes nedarvede dumhed, deres manglende uddannelse og deres rovdrift på tyske velfærdsydelser. Men i boulevardbladenes læserbrevsspalter hyldes Sarrazin som tabubryder.
Ifølge populisme-eksperten Markus Linden tydeliggør tumulten omkring Sarrazin en »eklatant kløft« mellem medier og politikere på den ene side og den tyske  befolkning på den anden side.
»I forbundsrepublikkens nyere historie kan jeg ikke komme på et eneste tilfælde, hvor kløften mellem elitens holdning og holdningen i et flertal i befolkningen har været så stor,« siger Markus Linden, der til daglig forsker i politik og minoriteter ved universitetet i Trier: »Selv ikke i Afghanistan-spørgsmålet er kløften så stor.«
Slørede skillelinjer
I mindre europæiske lande har yderligtgående partier haft voksende held med at profitere på kløften mellem de etablerede partier og de indvandrerskeptiske dele af befolkningen. Populisterne udnytter blandt andet, at de ideologiske skillelinjer mellem de store folkepartier i tiltagende grad er blevet slørede. I Holland er Geert Wilders blevet politisk udslagsgivende med en skinger islamkritik, og i weekenden har Pia Kjærsgaard (DF) ansporet til at kræve ministerposter af Lars Løkke Rasmussen (V) inden et kommende valg.
I Tyskland har højrepopulistiske partier indtil videre ikke haft held med at udnytte kløften mellem vælgerne og den offentlige mening. Og det skyldes ifølge Linden primært de historiske erfaringer med Det Tredje Rige, som stadig hæmmer ekstremistiske knopskydninger i Tyskland. Men hensygnende folkepartier - som eksempelvis CDU og SPD - må indstille sig på at bearbejde de sociale sammenhænge, der eksisterer mellem mennesker med indvandrerbaggrund og samfundsmæssige problemer som eksempelvis kriminalitet, mere offensivt og mindre symbolsk.
»I modsat fald vil det eventuelt kunne føre til etableringen af et højrepopulistisk parti i Tyskland«, advarer Linden og peger på et nærliggende eksempel: »I Østrig forsøgte man at inddæmme Haider, hvis frihedsparti forstyrrede den østrigske tradition for brede koalitioner. Støtten til Haider kunne kun opstå, fordi konflikterne mellem de store partier ikke var tydelige.«
Godt med bramfri debat
Ifølge Linden taler europæiske erfaringer imidlertid ikke for, at regeringsdeltagelse gavner opbakningen til de populistiske partier. »I det øjeblik, hvor Haider kom i regering, blev han lille. På samme måde tror jeg, at Dansk Folkeparti ville få problemer, hvis de kom i regering. Spørgsmålet er, om deres krav om ministerposter ville gøre dem godt.«
Hvis man ønsker at modarbejde de yderligtgående partier kurs mod regeringsdeltagelse opfordrer Markus Linden det politiske etablissement til at benytte populistiske fremstød som Sarrazins debatbog og Sverigedemokraternes valgvideo som en anledning til at gå i offensiven. Det nytter ikke noget at forsøge at imødegå populisterne med moralsk fordømmelse.
»Populismeanklagerne forhindrer en saglig diskussion af emnet«, siger Linden der mener, at det handler om at afvæbne populisterne og vende argumenterne mod dem selv. Og det vil også ske i Tyskland efter at den første bølge af forargelse over Sarrazin har lagt sig, forudser Linden: »Efter min opfattelse er de store partier intelligente nok til at reagere på kløften mellem befolkning og eksperter. Ikke ved at nagle Sarrazin fast på hans biologiske racisme, men ved at gå sagligt og argumenterede til de problemer, som findes, og som enhver også kan se. Man har forsøgt sig med en delvis afpolitisering af eksempelvis integrationsspørgsmålet. Men det førte i stedet til en økonomisering af emnet og en opdeling i nyttige og mindre nyttige indvandrere.«
Men indvandrere har godt af, at følsomme spørgsmål om eksempelvis integration i højere grad bliver politiseret og gjort til genstand for offentlig diskussion, hævder Markus Linden, hvis forskning peger på, at øget debat fører til øget samfundsengagement og øget politisk repræsentation af indvandrere i partier og offentlige institutioner.

