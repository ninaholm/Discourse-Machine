Skarp kritik af tolkemangel
Soldaterforeninger finder det dybt kritisabelt, at danske soldater må undervise irakiske soldater uden tolkebistand


 Det er ikke orden, hvis de danske soldater på Ain al-Asad basen i Irak er tvunget til at undervise den irakiske hær uden tilstrækkelig tolkebistand, blot fordi danske politikere er bange for en ny bølge af asylansøgninger fra lokale irakiske tolke, den dag danskerne rejser hjem igen.
Det er den helt entydige melding fra de danske soldaterforeninger efter Informations afsløring af forholdene for de danske soldater i Irak.
»Det er dybt kritisabelt, hvis tolkemanglen skyldes hjemlig asylfrygt,« siger formanden for Hovedorganisationen af Officerer i Danmark (HOD), Niels Henrik Tønning.
I sidste uge kunne Information på baggrund af en erfaringsrapport fra den danske styrkechef i Irak fortælle, hvordan de danske soldater uden at have en tolk til rådighed gentagne gange har måttet undervise store grupper af irakiske soldater i, hvordan de skal kæmpe mod Islamisk Stat. Årsagen er, at Forsvaret har fået forbud mod at ansætte lokale tolke ud over de ni militære tolke, som Irak-styrken har med hjemmefra.
»Det er noget skidt, hvis den slags hensyn betyder, at soldaterne i Irak ikke kan løse deres opgave optimalt,« siger Jesper K. Nielsen, formand for Centralforeningen for Stampersonel.
Og det er Flemming Vinther, formand for Hærens Konstabel og Korporalforening, enig i.
»Man skal altid lytte til dem, der er på jorden,« siger han. »Så hvis styrkechefen i Irak siger, han har et problem, så skal man tage fat i det problem og forsøge at løse det.«
Frygt for ny tolkeballade
Lektor på Forsvarsakademiet Peter Viggo Jacobsen mener, forbuddet skyldes, at regeringen ikke ønsker en ny »tolkeballade«, hvor lokale tolke ender med at søge asyl i stort tal, i det øjeblik de danske styrker rejer hjem. Da Danmark trak sine styrker ud af Irak i 2007, søgte 391 irakiske tolke asyl i Danmark, mens antallet af ansøgere efter indsatsen i Afghanistan indtil videre er på 103.
»Politikerne er simpelthen ikke klar til at stå med ansvaret, hvis Islamisk Stat kommer og skærer halsen over på de tolke, der har arbejdet for os,« mener Peter Viggo Jacobsen.
Niels Henrik Tønning fra HOD mener bestemt, det må kunne lade sig gøre at løse problemet med manglende tolke på Ain al-Asad basen. Også uden at hyre lokale tolke.
»Det er uklart for mig, hvorfor Forsvaret ikke bare ansætter nogle civile danskere til at tolke. Det må da kunne lade sig gøre at finde nogle herhjemme, der taler arabisk, kan sikkerhedscleares, og som man kan have tillid til,« siger han.
Derudover mener han også, at irakerne selv har et ansvar for at få uddannelsen af den irakiske hær til at fungere.
»Vi er der for at hjælpe irakerne, og de må selv have en interesse i at forstå, hvad der bliver sagt. De burde måske retteligt selv stille tolke, som kunne oversætte fra engelsk,« siger han.
I Forsvarsministeriet henviser presseafdelingen alle spørgsmål om tolkeproblemerne til forsvarets ledelse, Værnsfælles Forsvarskommando, VFK. Det har imidlertid ikke været muligt at få VFK til at forklare, hvorfor den danske styrke ikke må bruge lokale tolke.
Men chef for indsættelsesafdelingen, oberst Jens Lønborg, bekræfter, at forbuddet kommer fra Forsvarsministeriet.
»Under indtryk af den store politiske bevågenhed har Forsvaret spurgt Forsvarsministeriet om policy på (tolke-)området. Denne er efterfølgende afspejlet i Værnsfælles Forsvarskommandos direktiv, der fastsætter, at bidragets virke alene er baseret på anvendelsen af tolke med dansk statsborgerskab,« hedder det i et mailsvar til Information.

