Moderne ledelse, vedligeholdelse  og blandede klasser kan styrke folkeskolen
Forskere fra Norden og Holland har undersøgt, hvad der skal ændres på, hvis man vil forbedre elevernes faglige udbytte af skolegangen. Skolelederne skal inddrage forældre og lærere, skolerne skal være velholdte, og klasserne skal være bredt sammensat, lyder nogle af anbefalingerne


 Folkeskolen skal være bedre - det er alle enige om. Og nu har et hold uddannelsesforskere fra Norden udarbejdet en rapport med konkrete forslag til, hvad man kan gøre, hvis man gerne vil øge elevernes udbytte af undervisningen.
Forskerne har i en såkaldt metaanalyse sammenlæst den forskning, der findes på området, og er kommet frem til, at der er 11 områder, hvor der er forskningsmæssigt belæg for, at det giver mening at sætte ind.
Forskningen viser blandt andet, at skolelederens indstilling er afgørende for elevernes læring, fortæller professor på DPU ved Aarhus Universitet, Sven Erik Nordenbo.
»Elever på skoler, hvor lederen er inkluderende, klarer sig bedre end eleverne på de skoler, hvor der er top-down-styring. Det vil sige, at moderne ledelse, eller hvad man skal kalde det, hvor lederen lytter og indgår i et ligeværdigt fagligt dialogforhold med lærerne, er at foretrække,« siger Sven Erik Nordenbo, en af de danske medforfattere til rapporten.
Også lederens inddragelse af forældrene er central:
»Informationsniveauet skal være højt, og skole-hjem-samarbejdet er vigtigt. Men det er også interessant at se, at man i udlandet har gode erfaringer med at spørge forældrene om elevernes hverdag og fritid. På skoler, hvor man har denne sociologiske viden om eleverne, klarer eleverne sig bedre,« fortæller Sven Erik Nordenbo, som understreger, at flere af de 11 anbefalinger hænger sammen - og at det naturligvis er bedst at sætte ind på alle 11 områder, hvis man vil have en optimal effekt.
Fysiske rammer
De fysiske rammer har også betydning. Der skal være plads til at udfolde sig, og der skal være trygge rammer. Og så skal bygningerne være velholdte:
»Hvis man kigger på skoler, hvor huller i væggen er reparerede, og bygningerne generelt holdes i god stand, så viser myndighederne, at det her er noget, der prioriteres. Og alene det signal smitter af på læringen,« siger Sven Erik Nordenbo og nævner de københavnske folkeskoler som et eksempel.
»Man er gået i gang med at renovere mange steder nu, men for et par år siden var det helt galt. Det sender ikke ligefrem et signal om, at det, der foregår, er vigtigt.«  I det hele taget har signaler stor betydning. Eleverne skal føle, at lærerne prioriterer dem.
»Bare det at eleverne føler, at lærerne har store forventninger til dem, og at de tror på, at de kan lære meget, har en positiv effekt.«
Desuden kan det være med til at skabe et større tilhørsforhold - som er et andet af de 11 parametre.
»Elever og lærere skal føle ejerskab til skolen. Hvis eleverne føler, at det her er 'min skole', er de også mere motiverede for at lære,« siger Sven Erik Nordenbo, som understreger, at det ofte kan være svært at sige, hvad der er årsag, og hvad der er effekt, når man beskæftiger sig med den slags forskning:
»Er læringen god, fordi eleverne føler ejerskab til skolen, eller føler de ejerskab til skolen, fordi læringen er god?« spørger han retorisk.
Magt til lederen
Selv om skolelederne skal være inddragende, er det ikke ensbetydende med, at de skal frasige sig magt. Tværtimod. På de skoler, hvor lederen har stor indflydelse på ansættelser og afskedigelser af lærere, klarer eleverne sig bedre.
»Det er et redskab, som man må konstatere, har en effekt. Hvis skolelederen har den magt, kan man tilsyneladende skabe en bedre skole,« siger Sven Erik Nordenbo.
Desuden viser undersøgelsen, at noget så konkret som andelen af piger i klassen har betydning:
»Jo flere piger, der er i en klasse, desto bedre klarer eleverne sig. Det er måske ikke så overraskende, for pigerne klarer sig generelt bedst, og man ved, at de dygtigste trækker de mindre dygtige med op,« siger Sven Erik Nordenbo.
Rapporten konkluderer desuden, at blandede klasser er at foretrække:
»Elever i klasser, der har en bred sammensætning rent socialt, klarer sig gennemsnitligt bedre. I lande, hvor man niveaudeler tidligere, klarer de dygtigste sig endnu bedre - til gengæld klarer de svageste sig dårligere. Men hvis man interesserer sig for gennemsnittet og samfundsgevinsten, er blandede klasser at foretrække,« siger Sven Erik Nordenbo.

Rapporten har inddraget al relevant forskning på området fra årene 1990-2008. Læs alle 11 anbefalinger på www.information.dk, hvor der også er link til rapporten. http://dpu.dk/site.aspx?p=6641&newsid1=10892

