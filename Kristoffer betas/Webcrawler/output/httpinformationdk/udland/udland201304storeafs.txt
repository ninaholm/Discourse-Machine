Den store afslørende komplotmager
Bag afsløringen af den franske budgetministers hemmelige konto i Schweiz står internetmagasinet Mediapart, og bag Mediapart står tidligere trotskist og chefredaktør for dagbladet Le Monde, Edwy Plenel. Han må med sin orkestrering af lækkede data atter betragtes som en af Frankrigs mest magtfulde mænd
Edwy Plenels kontroversielle artikler førte til, at han selv blev sat under ulovlige telefonaflytninger, der senere skulle vække en skandale.


 Der har længe været stille omkring den nu 61 årige Edwy Plenel. Engang var han som chefredaktør på dagbladet Le Monde konstant i de franske medier. Men den brillante og kontroversielle tidligere trotskist er ikke forsvundet. Han er en af grundlæggerne og stærkeste kræfter bag det betalende uafhængige internetdagblad Mediapart, hvis afsløringer i øjeblikket får det franske politiske parnas til at danse som marionetdukker.
Allerede i december afslørede Mediapart budgetminister Cahuzacs hemmelige konto i Schweiz, som ministeren adskillige gange benægtede eksistensen af. I månedsvis lod både regering og medier sig føre bag lyset, indtil Mediapart med Cahuzacs tilståelse viste sig at have ret.
En af de forudsigelige og frygtede reaktioner på afsløringen af budgetminister Cahuzacs skattesvig var så en vækst i populisme på især den ekstreme højrefløj. Fransk populisme er uløseligt knyttet til navnet Le Pen og partiet Front National. Gennem mange år stod Jean-Marie Le Pen for voldsomme udfald mod de siddende politikere, nu har datteren Marine Le Pen taget over. Et suppleringsvalg i valgkredsen Oise i det nordlige Frankrig sidst i marts, talte sit tydelige sprog. Allerede inden Cahuzacs tilståelse, lykkedes det Front Nationals kandidat Florence Italiani, at eliminere den socialistiske kandidat og alvorligt true UMP’s Francois Mancel, der knebent vandt, i et klima af total politikermistro.
Regnskabsstrip
Mens bølgerne i denne uge fortsat gik højt i det franske parlament, hvor premierminister Ayrault blev afkrævet svar om Cahuzasagen, den ene minister efter den anden strippede sit personlige regnskab, og præsident François Hollande i egen normale person så det fornødent at gå på tv og bebude tiltag om at moralisere det politisk liv, tonede Le Pen familien så atter frem på alle skærme. Men i stedet for de forudsigelige udfald om at ”alt er råddent”; var Marine le Pen overraskende presset i defensiven. Allerede for et par uger siden afsløredes det, at den advokat, som gjorde det muligt for Cahuzac at åbne en konto i Schweiz var en af hendes venner og støtter. Og i denne uge kom det så frem, at Le Pen selv har en konto i Schweiz. Mediapart havde slået til igen.
Det er næste umuligt, bag denne orkestrering af fakta, ikke at genkende Edwy Plenels signatur. Både graverjournalistikken og en vis manipulation af informationer var det, som førte til både Edwy Plenels enorme succes som chefredaktør for Le Monde, men også til hans fald.
Kontroversielle artikler
Edwy Plenel har selv fortalt om sin trotskistiske fortid, som han dog aldrig har holdt skjult i Secret de Jeunesse udgivet i 2001. Det var på højdepunktet af karrieren på Le Monde, som startede i 1982. Gennem tolv år afdækkede Plenel alene eller i samarbejde med Bertrand Le Gendre og Georges Marion en række af de sager, der omgav Mitterandæraen. Plenel var kendt for at arbejde så langt som muligt fra de sædvanlige journalistiske kredse i Paris. Det var Plenel, der udførte det graverarbejde, der i sidste ende afslørede, at François Mitterrand, fransk efterretningsvæsen og den franske regering stod bag sænkningen af Greenpeace skibet Rainbow Warrior, da det i 1985 var på vej mod Mururoaøerne for at protestere mod franske atomforsøg.
Plenels kontroversielle artikler førte så til gengæld til, at han selv blev sat under ulovlige telefonaflytninger, der senere skulle vække en skandale. Formålet med aflytningerne var at afdække, hvem kilderne til afsløringerne i Warrior sagen var.
I midten af halvfemserne steg Edwy Plenel i graderne på Le Monde. I første omgang stod han for avisens nye udgave i 1995, da bladet blev del af en større pressegruppe, og i 1996 blev han chefredaktør. I årene indtil 2003 voksede avisen til en hidtil rekordstor udbredelse med omkring 400.000 betalende abonnenter.
Katastrofale afsløringer
Men faldet fra denne trone kom så i 2003, da to andre graverjournalister udgav bogen La face cachée du Monde–Le Mondes skjulte ansigt. Her påviste Pierre Péan og Philippe Cohen, hvorledes Edwy Plenel i samarbejde med avisens direktør Jean-Marie Colombani bevidst havde ført en redaktionel linje for at styrke visse politikere og svække andre. Især premierminister Lionel Jospin havde ikke alene nydt godt af den redaktionelle linje. Dagbladet fakturerede også lobbying for holdet omkring Jospins præsidentkandidatur. Redaktøren for avisens indflydelsesrige bogsektion Josyane Savigneau blev anklaget for at have fremmet visse forfatterskaber, i en snæver kreds. Afsløringerne, der blev underbygget af tidligere journalister på avisen blev aldrig tilbagevist. Journalisten Daniel Schneidermann var blevet fyret på grund af hans interne kritik af disse forhold, en fyring som senere viste sig at være uretmæssig. Afsløringernen var katastrofale for avisen med brutalt dalende læsertal. Og da dagbladet atter skulle omlægges, sagde Edwy Plenel i 2004 selv op, fordi han som han selv formulerede det »længtes efter blot at være skrivende.«
Plenel har da også været ekstremt produktiv. Udover talrige artikler, har han tyve værker på Cv’et samt tv-udsendelser, formandskaber og nu skabelsen af Mediapart og kampen for en fri presse.
Joker eller Batman?
Det er i denne kontekst, man skal forstå modtagelsen af de afsløringer, Mediapart allerede i december kom med af budgetminister Cahuzac’s hemmelige schweiziske konto. En samlet fransk medieverden både beundrer og frygter Plenel, og dermed også Mediapart.
Adskillige franske medier har da også været ude efter Mediaparts afsløringer af netop le Pens schweiziske konto. Den viser sig overhovedet ikke at være en afsløring. Allerede i 2001 fortalte Le Pens ekskone om denne konto i forbindelse med en ubehagelig skilsmisse. Og Marine le Pen prøver da også i øjeblikket i franske medier at forklare at der faktisk ikke er noget som helst forbudt i at have en konto i et andet land, heller ikke i et skatteparadis, hvis man blot opgiver sine indtægter til fransk skattevæsen.
Men det hun godt ved, er, at hun som ministre og parlamentarikere i øjeblikket danser efter en pibe, der har tænkt sig at skabe en helt anden lyd. Det er svært med Plenel at vide, om han er joker eller Batman. Men han og Mediapart har i al fald sat en ny dagsorden for det politiske liv i Frankrig.
 

