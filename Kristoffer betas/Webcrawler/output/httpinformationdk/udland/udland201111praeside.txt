Præsidentens afgang er ingen garanti for reformer i Yemen
Præsident Salehs afgang er første skridt på vejen til et mere demokratisk Yemen, men der er stadig lang vej, før landets politiske krise er løst


 Efter 21 år ved magten har Yemens præsident, Ali Abdallah Saleh, endelig besluttet at forlade sin post og lade sin efterfølger, vicepræsident Hadi, indlede forhandlinger med oppositionen om demokratiske reformer.
På Tahrirpladsen i hovedstaden Sanaa er demonstranterne dog langt fra tilfredse med Salehs tilbagetræden. De kræver, at Yemen igen bliver et demokrati, og har hverken tillid til vicepræsidenten eller til den kommende reformproces.
Demonstranterne mener, reformprocessen er blevet kapret af de traditionelle oppositionspartier, der i forskelligt omfang har været en del af det autokratiske Saleh-styre.
Cand.mag. i mellemøststudier Martin Ledstrup er en af de få danskere, der har indgående kendskab til Yemen. Og han er ikke voldsomt optimistisk .
»Præsident Saleh har før afgivet den formelle magt, men reelt beholdt sin indflydelse. Det er derfor meget svært at vide, om hans afgang er reel denne gang. Desuden er demonstranterne på Tahrirpladsen langt fra tilfredse med den aftale, der er indgået. De vil ikke bare reformere det eksisterende styre, de vil starte helt forfra og have et reelt demokrati. De mener ikke, at den aftale, som er indgået med Saleh, er vidtgående nok,« siger Martin Ledstrup, der bl.a. har studeret på Yemen College of Middle Eastern Studies.
Ingen garantier
Mellemøstekspert Lars Erslev Andersen fra Dansk Institut for Internationale Studier er heller ikke særlig optimistisk.
»Salehs afgang er et skridt i den rigtige retning, for han har siddet som en prop og forhindret politiske reformer, men han har formentlig sikret sig en fortsat magtbase i Sanaa,« siger Erslev.
Helle Lykke Nielsen, lektor på Center for Mellemøststudier ved Syddansk Universitet er enig.
»Der er ingen garantier for, at Salehs afgang fører til reformer,« siger hun og understreger, at selv om aftalen om et magtskifte omfatter afholdelse af præsidentvalg inden for tre måneder, er det ikke sikkert, der bliver tale om et frit valg.
Oppositionen har i øjeblikket ikke nogen fælles kandidat, men de tre eksperter understreger, at der er flere, som formentlig vil være villige til at stille op, hvis der bliver tale om et reelt valg. Blandt dem, der nævnes, er den afhoppede general Ali Mohsen, der sluttede sig til demokratiforkæmperne i foråret, det islamiske oppositionsparti Islah og menneskeretsaktivisten Tawakkul Karman, der for nylig fik Nobels Fredspris.
Meget andet end Sanaa
Et andet stort problem i Yemen er, at magtkampen i hovedstaden kun er en af mange konflikter i landet. Selv om det skulle lykkes at genindføre demokrati i Yemen, er landet reelt ved at blive revet over på midten, siger Martin Ledstrup.
»Yemen er meget andet end hovedstaden. Bl.a. har den shiamuslimske Houthi-klan taget magten i det nordlige Yemen, hvor de har oprettet en helt autonom provins. Yemen befinder sig i den største strukturelle krise nogensinde, og det siger ikke så lidt, for dem har Yemen haft mange af,« siger Martin Ledstrup.
Yemen har også et stort problem med al-Qaeda, understreger Helle Lykke Nielsen.
»Efter Saudi-Arabien har slået hårdt ned på al-Qaeda er mange af deres folk flygtet til Yemen, hvor de har opbygget en rigtig stærk organisation. Kombinationen af al-Qaeda og en ekstremt fattig og frustreret befolkning er en bombe under Yemens stabilitet,« siger hun.

