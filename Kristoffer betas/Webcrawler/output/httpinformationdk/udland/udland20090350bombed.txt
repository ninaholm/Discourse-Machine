50 bombedræbt i pakistansk moské
Mindst 50 mennesker blev fredag dræbt af en selvmordsbombemand i en moské i det nordlige Pakistan tæt på grænsen til Afghanistan
Overlevende leder i ruinerne af moskeen i Judma nær Afghanistans grænse. 50 blev dræbt af selvmordsbomber.


 Imamen havde netop sagt "Allah Akhbar" - 'Gud er stor', da fredagsbønnen i en moské i den pakistanske by Jamrud i går forvandlede sig til en blodig massakre. I samme øjeblik sprængte en selvmordsbombemand sig selv i luften i den tætpakkede moské. 
Angrebet er det voldsomste i den uroplagede islamiske republik i år, og det udstiller endnu en gang den pakistanske regerings svaghed over for de islamistiske ekstremister, der hærger i atommagten Pakistan. 
Kun moskeens to minareter stod tilbage efter bombemandens angreb. Blodplettede hatte, hundredvis af sandaler og skjorter lå efterfølgende spredt i den udraderede moské, hvor de fortumlede overlevende personer så til, mens redningsarbejdere bjærgede de sårede og dræbte ud af ruinerne.
"Mere end 50 mennesker er dræbt, og over 100 andre blev såret under angrebet. 25 af de såredes tilstand er kritisk," sagde en lokale embedsmand, Fida Mohammad Bangash.
Endnu er der ingen, der har taget skylden for angrebet mod moskeen, der blandt andet blev frekventeret af det lokale politi og de paramilitære styrker, der kæmper mod Taleban og andre ekstremistiske grupper i området.
Give folk bedre vilkår
Pakistanske embedsmænd mener, at islamistiske kræfter ville hævne en række angreb på Taleban i Afghanistan. Bombeangrebet skete blot nogle timer før USA's præsident, Barack Obama, offentliggjorde sin nye Afghanistan-strategi. Præsident Obama har udarbejdet en plan om en bred årlig bistand til Pakistan på 8,4 milliarder kr. i fem år. Pakistan spiller en nøglerolle i den amerikanskledede krig mod terror, og den amerikanske regering frygter, at det nordvestlige Pakistan har forvandlet sig til et trygt tilflugtssted for alle de al-Qaeda- og Taleban-krigere, der flygtede fra Afghanistan, efter at USA og deres allierede smed Taleban-styret på porten i december 2001. 
En særlig amerikansk pakke er målrettet de pakistanske grænseområder nær Afghanistan, hvor hensigten er at isolere ekstremisterne ved at give "bedre økonomiske muligheder" for lokalbefolkningen. De sidste to år har terror kostet mere end 1.600 livet i Pakistan.

