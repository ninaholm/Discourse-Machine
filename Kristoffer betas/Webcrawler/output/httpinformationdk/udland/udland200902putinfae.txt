'Putin er en færdig mand'
Krisen har ramt Rusland alvorligt, og det kan ifølge en kendt russisk økonom føre til Putin-regimets fald og til præsident Medvedevs egentlige magtovertagelse
Premierminister Putin vil blive væltet af sine egne, som er villige til at bruge krisen til at stikke ham en kniv i ryggen, mener en af Ruslands førende politiske og økonomiske kommentatorer, Michail Deljagin.


 MOSKVA - 'Putins plan', som længe har været program for hans støtteparti Et Forenet Rusland, lykkes ikke. Hans plan om reelt at forblive ved magten med en styret midlertidig præsident Medvedev i et gennemkontrolleret pseudodemokrati er dømt til at fejle. Årsagen: den økonomiske, sociale, politiske og strukturelle krise i landet.
Det siger en af Ruslands førende politiske og økonomiske kommentatorer, økonomen Michail Deljagin, der også er leder af tænketanken Institut for Globaliseringsproblemer. Han spår, at Putins regime vil falde fra hinanden og det nuværende tandemstyre bryde sammen inden for det næste år, fordi krisen rammer Rusland så hårdt, at der vil komme en drastisk devaluering af rublen i løbet af kort tid.
"Der vil komme masser af social uro rundt omkring i landet, men det er ikke denne uro, der vil vælte Putin. Og det vil ikke være den svage opposition. Han vil blive væltet af sine egne, som er villige til at bruge krisen til at stikke ham en kniv i ryggen," siger Deljagin, der er et levende bevis på, at kritikken af de siddende magthavere fortsat er i live. 
Selv da Putin og Medvedev sidste år forsøgte nærmest at forbyde brugen af ordene 'økonomisk krise', talte Michail Deljagin åbent om, at Rusland var i dyb krise, og at det siddende regime havde levet højt på olie- og gaseksporten og til gengæld forsømt at reformere russisk industri og landbrug. I sidste uge måtte Putin selv træde frem og nærmest gentage Deljagins pessimistiske analyser.
"Putin er en færdig mand," siger Deljagin med et alvorligt smil. "Alt, hvad han foretager sig, peger i retning af den systemkrise, der til sidst vil vælte ham."
Selvskabt systemkrise
Ifølge den russiske analytiker er Putin og de to konkurrerende klaner i Kreml - liberalisterne og folkene fra 'magtministerierne' - selv skyld i deres nedtur. De har, siger han, skabt en magtstruktur med base i et kunstigt skabt topstyret parti a la det sovjetiske kommunistparti. Et Forenet Rusland, som langt fra er forenet. Top- og mellemledere er over hele landet blevet tvunget ind i partiet, hvis de ville beholde deres job og have en karriere. 
"Mange af dem er," siger Deljagin, "dybt utilfredse med Putin og Kreml og er kun enige med Et Forenet Rusland om magt og penge. Når de ser Putin bære ansvaret for den økonomiske og politiske nedtur, så vil de være de første til at bruge kniven imod ham."
Og Rusland er allerede dybt nede i krisens afgrund. Rublen bliver løbende devalueret, inflationen eksploderer, arbejdsløsheden gør det samme, og mange er sendt på ubetalt ferie, har fået reduceret lønnen, eller får den simpelthen ikke udbetalt. Befolkningen frygter en gentagelse af det økonomikse sammenbrud i 1998.
Medvedevs chance
Myndighedernes frygt gælder især de såkaldte 'monobyer' fra sovjettiden med 25 procent af befolkningen. Der er 460 af disse monobyer, som udelukkende er afhængige af én stor industrivirksomhed, der under krisen er ved at gå i stå. Det betyder massearbejdsløshed og voksende vrede og frustration, siger Deljagin. Mange steder er befolkningen faktisk allerede gået på gaden i demonstrationer, og flere steder i Sibirien har de blokeret jernbanerne eller vejene i protest.
"Der kan komme noget positivt ud af det her for Rusland," siger Michail Deljagin. "For politikerne lærer måske, at man ikke kan føre en politik, der ikke tager sociale hensyn eller hensyn til virksomhederne ude i provinsen. Det har Putins regering endnu ikke lært, og det kommer til at koste den jobbet."
Til gengæld ser Deljagin det som en mulighed, at præsident Dmitrij Medvedev kan udnytte situationen og bevare jobbet og endda få den egentlige magt fra Putins regering og parlamentet. "Putin har ikke en chance for at beholde den egentlige magt, for han er uvenner med alle nærmeste naboer, med Vesten, og nu er han ved at blive uvenner med Rusland selv. Til gengæld ser jeg det som en mulighed for Medvedev for at fravriste Putin magten. Hidtil har Medvedev været under Putins fulde kontrol, men det kan hurtigt ændre sig, hvis han gør sig gode venner med mellembureaukratiet og Vesten. Hele mellemlaget af ledere i Rusland er dødtræt af idiotiske og korrupte regler og påbud, som Putins regering sender ud i provinsen i en lind strøm."
Meget tyder da også på, at præsident Dmitrij Medvedev er i færd med at frigøre sig fra Putins omklamring. I sidste uge sagde han, at hans personlige venskab med premierminister Putin ikke skal forhindre ham i at kritisere regeringen, hvilket han også har gjort. Samtidig er der tegn på, at de statskontrollerede medier i højere og højere grad fokuserer på præsidenten end på premierministeren. Og endelig er det Medvedev, der står bag de forsigtige forsøg på en bedring af forholdet til USA og Vesteuropa. Avisen Nesavisimaja Gazeta (den Uafhængige, red.) skriver således, at Medvedev har travlt med at rejse verden rundt for at rette op på Putins grove fejl.


