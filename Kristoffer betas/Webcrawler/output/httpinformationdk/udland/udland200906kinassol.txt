Kinas sol-pionér: Om 10 år er vi store som BP
Hentet hjem fra udlandet af myndighederne har en kinesisk ingeniør på otte år skabt verdens største producent af solpaneler. Og udviklingen er først lige begyndt, siger han


 Verdens største producent af solpaneler til elproduktion er nu kinesisk. Virksomheden er kun otte år gammel, den hedder Suntech Power, og dens skaber og leder, dr. Zhengrong Shi, er for længst milliardær og fuld af visioner for fremtiden.
"Jeg håber, at Suntech om 10 år kan blive en gigant som BP og Shell. Det er ganske realistisk," siger dr. Shi, der forventer at øge sin globale stab fra i dag 8.000 til 50-60.000 medarbejdere samtidig.
Suntech Power er et godt eksempel på, hvordan Kina og kinesiske virksomheder stormer frem med klimavenlig teknologi. Med den vilje til at understøtte omstillingen, der karakteriserer de kinesiske myndigheder, er Kina hastigt på vej til at blive globalt ledende kraft. Det kinesiske finansministerium annoncerede forleden en grøn stimuluspakke på 3.000 mia. yuan - ca. 2.350 mia. kr.- til investering i solenergi og andre vedvarende energikilder de kommende 10 år. Det er mere end halvdelen af den samlede amerikanske stimuluspakke til alle formål, som præsident Obama underskrev i februar.
"Når først noget er besluttet i Kina, så springer vi fremad. I dag er Kina i total forandring," siger Zhengrong Shi med henvisning til det traditionelle billede af Kina som den store miljøtrussel i kraft af den voldsomme økonomiske vækst og det massive kulforbrug.
Hentet hjem
Shi startede sin virksomhed med en ballast som uddannet elektroingeniør med speciale i solenergi fra University of New South Wales i Australien. På direkte opfordring fra den kinesiske provinsregering i Jiangsu og med løfte om en opstartstøtte på seks mio. dollar, rejste den unge tekniker i 2001 hjem og startede virksomheden. Otte år senere er den verdens største i branchen med en omsætning på over en milliard dollar. Endnu skal resultaterne dog mest måles uden for Kina.
"Over 95 pct. af Suntechs produkter eksporteres. Kun omkring to pct. af solpanelerne sælges i Kina," fortæller dr. Shi, på kortvarigt besøg i København.
Suntech har netop leveret fem megawatt (MW) el-kapacitet i form af ca. 40.000 solpaneler til Masdar City, den fuldstændigt økologiske, CO2-neutrale by til 50.000 mennesker undervejs i Abu Dhabis ørken. Samtidig har den solgt seks MW solpaneler til den tyske solenergi-installatør Soleos med udsigt til, at aftalen vokser til 30 MW, inden året er gået. Forinden har man leveret 35 MW til det spanske elselskab Elecnor. I Japan har man indgået aftaler om 30 MW solenergi i år. Og netop nu overvejer Suntech, hvor i USA man skal opføre sin første solpanel-fabrik til forsyning af det voksende marked. Man har allerede leveret store anlæg til kunder i Arizona, Colorado og Californien og indgår hele tiden nye kontrakter P.t. fylder el produceret i solpaneler langt mindre i den globale energiforsyning end vind-el, og de fleste fagfolk vurderer, at vindkraften også på lang sigt vil dominere. Shi ser anderledes på det.
"Solenergi vil afgjort blive den største vedvarende energikilde i fremtiden, fordi ressourcen er så stor," siger han.
Dr. Shi henviser til, at stadig flere landes regeringer støtter udviklingen af solenergien, parallelt med at fremstillingsprisen på solpaneler falder dramatisk. Billedet gælder nu også Kina, hvor etableringen af solpaneler hidtil har været beskeden, men hvor Suntech tror på en stærk hjemmarkeds-ekspansion. Chefen for det nationale udviklingscenter for vedvarende energi, Wang Zhongying, sagde for nylig ifølge Reuters, at Kina kan forøge sin hjemlige produktion af sol-el med en faktor 100 inden 2020.
"Vi er i dag i den kinesiske solindustris første stadie, hvor regeringen understøtter markedet. Herfra bevæger vi os til andet stadie, hvor man vil køre med en kombination af kulfyrede kraftværker og solanlæg. I bl.a. Indre Mongoliet og de nordvestlige regioner er der masser af kulminer, og man kan let bygge 3-4.000 MW kulfyrede værker og ved siden af bygge solanlæg i samme størrelse, så vi om dagen bruger sol til at lave el, og om aftenen starter kulkraftværkerne - det vil jo i sig selv betyde en halvering af kulafbrændingen."
"I tredje stadie, hvor elforsyningen reelt skal sikres med solenergi, bliver der brug for massiv lagringskapacitet for strømmen. Når det er sikret, vil der ikke være behov for grundlastværker baseret på kul. Vi kan formentlig nå dertil på 20 år."
Hans optimisme baseres på signalerne fra den kinesiske regering, senest i form af den massive grønne hjælpepakke for bl.a. solenergi.
"Kinas regering har indset, at det ikke er bæredygtigt at være afhængig af kul, olie og gas. De energikilder kan ikke understøtte den økonomiske vækst, så vi er nødt til at ændre vækstens fundament. Samtidig er vi nødt til at fremme vedvarende energi og energieffektivisering af hensyn til miljøet. Derfor er der ved lov en omstrukturering af økonomien i gang. Et eksempel: Omkring Shanghai har de lokale myndigheder i de seneste tre år lukket 500-1.000 virksomheder om året, fordi de forurener eller har for højt energiforbrug. Myndighederne er virkelig besluttet på at gøre noget," siger Zhengrong Shi.
Skabt i Kina
Han betoner, at Kina ikke bare vil være verdens solcellefabrik, der med billig arbejdskraft sprøjter teknologi designet i Vesten ud.
"Den kinesiske regering har forstået vigtigheden af innovation. Beijing arbejder på at ændre sloganet 'Made in China' til 'Skabt og designet i Kina'. Kina skal bevæge sig fra fremstillingsvirksomhed til at blive et teknologisk kraftcenter. På mange områder er kinesisk teknologi allerede foran - det gælder informationsteknologi, men også vedvarende energi."
På f.eks. vindkraftens område er der nu ifølge Vestas direktør Ditlev Engel hele 70 kinesiske virksomheder, der er gået ind i konkurrencen med den danske gigant om vindmølleproduktion. For flere af de kinesiske producenter gælder som for Suntech og andre kinesiske solpanel-virksomheder, at de årlige vækstrater for omsætningen overstiger 100 pct.


