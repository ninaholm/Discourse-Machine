Mens kirken tænker: fremskridt for Italiens homoseksuelle
Forleden tog Roms borgmester et stort skridt på den lange vej mod anerkendelse af italienske borgeres ret til at indgå partnerskaber med personer af samme køn, mens den katolske kirke langsomt forbereder holdningsændringer på området
 De to lesbiske italienere, Cristina Franchini og Patrizia Buonamici, måtte rejse til Portugal sidste år for at blive formelt gift. I lørdags blev de viet af Roms borgmester, Ignazio Marino. Men vielsen er dog ikke juridisk gyldig i Italien. Pave Frans har tilkendegivet af den katolske kirke må se på homopars følelser og status.


 I juni 2013 blev Cristina Franchini og Patrizia Buonamici gift i Lissabon. En større skare bestående af det italienske pars familie, venner og kolleger var rejst til Portugals hovedstad for at fejre brylluppet på en strand ved Atlanterhavet.
Italien er nemlig en af de få vestlige lande, der ikke tillader personer af samme køn at gifte sig eller indgå registreret partnerskab. Derfor er bryllupsturisme efterhånden blevet et udbredt fænomen blandt italienske homoseksuelle, der benytter sig af en mere liberal lovgivning i andre EU-lande og USA for at kunne få papir på deres kærlighed:
»For mig handler det at blive gift om, at jeg gerne vil påtage mig en forpligtelse over for et andet menneske,« sagde den nu 40-årige jurist Cristina Franchini til Information kort inden sit bryllup.
»Men da vi ikke kan gøre det ifølge italiensk lov, er det selvfølgelig også en politisk handling.«
Lørdag foretog Roms borgmester, Ignazio Marino, en symbolsk handling, som efter alt at dømme får politiske konsekvenser, da han på en strålende sensommerdag ændrede Franchinis og Buonamicis samt 15 andre homoseksuelle pars civilstand i folkeregistret.
Det skete ved en ceremoni på den højeste af Den Evige Stads syv høje, Kapitol – statskultens arnested, hvis navn bruges som metafor for det amerikanske parlament.
Efter Romerrigets forfald dannede Roms borgerne i 1100-tallet et selvstyre på højen i opposition mod pavemagten, men i 1500-tallet blev den nuværende trapezformede plads, Campidoglio, som vender i retning af Vatikanet, opført af Michelangelo på toppen af højen.
Samtidig med ceremonien på toppen af højen skete der da også nye ting ovre på den anden side af Tiberen, hvor pave Frans og biskopper fra hele verden afsluttede en to uger lang debat – synoden – om kirkens holdning til en række temaer vedrørende familier og seksualitet.
De konklusioner, som blev fremlagt, er kun foreløbige, da diskussionen genoptages ved et nyt kirkemøde i oktober 2015. Der er således endnu ikke vedtaget officielle ændringer af den katolske doktrin, der stadig fordømmer bl.a. førægteskabelig sex, skilsmisser, abort og homoseksualitet. Men synoder er en afgørende del af den forandringsproces, som den argentinske pave gennem åben diskussion forsøger at iværksætte i den tusindårige institution.
L’observatore Romano
Det lykkedes ikke for pave Frans fra det ene øjeblik til det andet at ændre de dogmer på det bioetiske område, som hans forgængere har stået stejlt på.
Men ifølge eksperter i Vatikanets anliggender viser synoden, at Frans har overbevist det tavse flertal af gejstlige om reformernes nødvendighed og dermed bragt de højtråbende konservative i mindretal.
Således var kirkens protester mod ceremonien på Capitol også mere formelle end reelle. Pavens officielle titel er biskop af Rom, og stiftets onlineorgan, romasette.it, skriver i en leder:
»Det skal stå helt klart, at kærligheden ligger os på sinde, mere end noget andet. Den autentiske kærlighed, som går ud på at leve og lide under hverdagens strabadser side om side med en anden person, også af det samme køn.«
En ganske særlig dag
På indbydelsen står der, at man skal benytte bagindgangen og ikke den monumentale trappe, der fører op til pladsen på C apitol. Brudepar, gæster og pressefolk skal gennem tre sikkerhedstjek, inden vi kan tage plads i salen, hvor Roms Kommunes fineste buster står på rad og række:
»I dag er en ganske særlig dag for mange af jer, for mig og for kommunens forvaltning, men der er lang vej endnu, før det kan blive en normal dag,« siger den storsmilende borgmester.
Marino udtrykker forhåbning om, at han snart ikke skal begrænse sig til at anerkende rettigheder, som er opnået i udlandet, men kan behandle alle borgere ens.
Indførelsen af registrerede partnerskaber i katolske EU-lande som Frankrig, Spanien og Portugal har øget presset på de italienske politikere for efter mange års debat endelig at lovgive på området.
I realiteten er der ingen lov, som tillader Marino og hans borgmesterkolleger i en række andre italienske byer at anerkende homoseksuelle pars pligter og rettigheder i forhold til samfundet og hinanden. Derfor var ceremonien på rådhuset i Rom også på forhånd blevet kritiseret for blot at være et mediestunt. Indenrigsminister Angelo Alfano fra det lille centrumhøjreparti Nuovo Centrodestra havde for et par uger siden udsendt et cirkulære til alle landets kommuner med eksplicit forbud mod »transskribering« (juridisk gyldig anerkendelse, red.) af homoægteskaber indgået i udlandet.
Det har borgmestrene i bl.a. Rom og Milano demonstrativt valgt at ignorere.
Foreløbig har en appeldomstol i Firenze beordret borgmesteren i den toscanske by Grosseto til at annullere anerkendelsen af et ægteskab mellem to mænd. Men inden de første sager lander hos Italiens højesteret og Den Europæiske Menneskerettighedsdomstol, er det ikke usandsynligt, at en lov om registrerede partnerskaber når at falde på plads.
Efter mange års umage parløb med den konservative del af den katolske kirke har Silvio Berlusconi nu indtaget en homovenlig holdning i sit forsøg på at skabe sig et nyt image efter retssagen om udnyttelse af en mindreårig prostitueret, der er endt med frifindelse ved appelretten – ifølge motivationen, som kom i sidste uge, fordi det ikke kan bevises, at den tidligere regeringsleder vidste, at den pågældende prostituerede, blot én blandt mange, var mindreårig.
Tidligere har han fokuseret på dyrevenner som vælgergruppe, og for nylig bejlede han til de bi-, homo-, transseksuelle ved at invitere Vladimir Luxuria – et transseksuelt, tidligere venstreorienteret medlem af Deputeretkammeret – til en medieiscenesat middag i sin villa uden for Milano.
Ifølge en ny undersøgelse fra socialforskningsinstituttet Censis ønsker 29 procent af den italienske befolkning, at homoseksuelle skal have ret til at adoptere børn, mens over halvdelen er tilhængere af registrerede partnerskaber. Så de politiske partier – og især den unge ministerpræsident Matteo Renzi, der markedsfører sig selv som fornyer – må følge trop. Renzi har derfor annonceret et udspil i nærmeste fremtid.
»Der er ingen tvivl om, at et nyt kapitel er åbnet,« skriver den borgerlige avis Corriere della Sera.
Fascister med gokkesok
Efter anerkendelsen af ægteskaber indgået i New York, Berkeley, Barcelona osv. kastede pressen sig over de 16 såkaldte regnbuefamilier bestående af 17 mænd, 14 kvinder, en transseksuel og en hel del børn.
Nogle er iført deres fineste tøj, mens andre er i badesandaler til dette første officielle møde med en stat, som endnu ikke anerkender dem officielt. En høj, gråhåret belgier, som er gift med en napolitansk arkitekt, rynker panden ironisk, som om det hele var en Fellini-film. »Selv om anerkendelsen kun er symbolsk, er det en handling, hvormed vores rettigheder omsider bliver anerkendt,« siger Cristina Franchini. Hendes partner, Patrizia Buonamici, tilføjer: »Det er vigtigt, at staten anerkender os juridisk. Hvor mange er ikke udsat for mobning, fordi de homoseksuelle? Hvor mange har ikke gjort uoprettelige ting i desperation? Budskabet er og har været, at I skal føle jer alene, men i dag har vi fået rettigheder.«
Helt så enkelt er det dog ikke, for præfekten i Rom har allerede krævet, at kommunen annullerer anerkendelserne af ægteskaberne:
»Marinos underskrift har ingen juridisk betydning, den svarer blot til en autograf,« udtaler indenrigsminister Angelino Alfano.
Inspireret af den franske protestbevægelse mod homoægteskaber, Manif pour tous, er katolske italienere under sloganet Sentinelle in piedi (stående vagtposter, red.), begyndte at protestere mod udsigten til officiel anerkendelse af partnerskaber mellem personer af samme køn med stille bøn på offentlige steder.
Et byrådsmedlem fra indenrigsministerens parti, som bejler til konservativt katolske vælgere, har skaffet sig adgang til salen på rådhuset og benytter sig af det store presseopbud til at kritisere borgmesteren. I stedet for at bekymre sig om romerske familier med økonomiske problemer, søger Marino at score billige point, hævder hun.
»Jeg forstår ikke, hvad der forhindrer nogle i at glæde sig på andres vegne,« siger en af dagens mange brudgomme.
På pladsen foran rådhuset holder politiet en flok demonstranter på afstand: »Skam jer, jeres kultur er naturstridig,« råber de og spreder løbesedler mod den »familiefobiske og antiromerske« borgmester på pladsen.
Da politiet har fået trængt demonstranterne ned for foden af den lange brede trappe til lyden af et par kanonslag, råber nogle LGBT-aktivister tilbage:
»Fascister, smut hjem og fat gokkesokken.«
En søgende kirke
Ifølge La Repubblica forsøgte fem kardinaler under synoden at benytte sig af den usædvanlige omstændighed, at Vatikanet også huser en forhenværende pave. Tyske Joseph Ratzinger, den forhenværende pave Benedikt XVI, blev opfordret til at forsvare den traditionelle doktrin, hvor de bioetiske temaer ikke er til forhandling. Men han skulle ifølge avisen have erklæret sin fulde loyalitet med pave Frans og afværgede dermed et doktrinært skisma:
»Den konservative fløjs kontraangreb var meget hårdt,« vurderer kirkeeksperten Marco Politi om diskussionens foreløbige konklusioner:
»Traditionalisterne i og uden for kurien (Vatikanets regering, red.) har bremset, hvor det var muligt, og de har vundet, hvad angår partnerskaber mellem homoseksuelle. De har forhindret, at synoden anerkendte de værdier og følelser, som homoseksuelle par har.«
Pavens reformbestræbelser har dog ifølge Politi slået et lille hul i muren. Slutdokumentet åbner nemlig mulighed for, at fraskilte efter bodsgang igen kan modtage kirkens sakramenter. At synoden anerkender »gyldige elementer« i ægteskaber, der ikke er indgået ved kristelige ceremonier, må også betragtes som et lille tegn på, at store forandringer i den katolske doktrin er på vej, mener han.
»Det er ikke blot et hypotetisk alternativt budskab – ikke blot ’synodens ånd’ i modsætning til ’tekstens bogstaver’ – men det billede, kirken har villet give af sig selv, og et budskab, som den efter medierne at dømme har formået at kommunikere,« hævder teologen Enzo Bianchi:
»Det er et budskab om en søgende kirke.«

