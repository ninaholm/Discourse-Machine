Pia Kjærsgaard til tysk tv: Jeg har større indflydelse end flere af ministrene
Tysk tv-indslag fremstiller Pia Kjærsgaard som dronningen af dansk politik og Danmark som et udlændingefjendsk land med en forrået offentlig debat
Rydningen af Brorsons Kirke, der sidste år var besat af irakiske asylsøgere, nævnes   i det tyske tv-program som et eksempel på en 'streng håndhævelse af de danske indvandringsregler'.


 BERLIN - I et fem minutter langt indslag på den tyske tv-kanal ARD peger Pia Kjærsgaard (DF) på sig selv som »Danmarks mest magtfulde kvinde«. Samtidig fortæller Dansk Folkepartis leder, at hun ikke har travlt med at komme i regering. Rollen som regeringens støtteparti har nemlig skaffet hende og partiet en række fine resultater. Og endelig sender Kjærsgaard en pæn hilsen til flere af VK-regeringens ministre med budskabet om, at hendes indflydelse langt overstiger deres:
»Masser af ministre ligger langt under mig«.
Dermed har tyske tv-seere fået et indblik i den politiske virkelighed, som har præget Danmark siden Anders Fogh Rasmussens (V) magtovertagelse i 2001.
Kynisk kalkule
Ifølge tv-indslaget, der blev sendt i lørdags, er dansk politik styret af en kalkule, der er lige så simpel, som den er kynisk: VK får lov at føre økonomisk politik, mens Dansk Folkeparti undlader at vælte mindretalsregeringen til gengæld for indrømmelser på udlændingeområdet. Resultatet er en udlændingefjendsk indvandringspolitik, der ikke blot forsøger at holde flygtninge og indvandrere ude af landet, men også påvirker integrationen af udlændinge i det danske samfund.
De tyske journalister fra ARD, der er en af Tysklands største offentlige tv-stationer, besøger blandt andet et ungdomscenter på Nørrebro, hvor en række unge mennesker fortæller, hvordan holdningen til udlændinge har forandret sig i Danmark. Pædagogen Anoir Hassouni, der er leder af centeret, forklarer, at den forråede tone i den danske debat har været med til øge distancen mellem danskere og udlændinge. Især islam fremstilles som et »uhyre« og som »noget farligt«, siger Hassouni, der har marrokanske rødder, og det får danskerne til at se mere skeptisk på islam. Hassouni beklager også, at Dansk Folkepartis holdninger er blevet konsensus, og at der dermed ikke findes nogen reel opposition i Danmark. Socialdemokraterne adskiller sig nemlig ikke synderligt fra Dansk Folkeparti i den henseende, siger Hassouni til de tyske journalister.
Har nået bunden
Ud over Pia Kjærsgaard, der portrætteres som en selv- bevidst og magtfuld politiker, taler de tyske journalister med integrationsminister Birthe Rønn Hornbech (V), der kommenterer regeringens samarbejde med Dansk Folkeparti med en henvisning til tidligere statsminister Poul Nyrup Rasmussens (S) historiske dom over Dansk Folkeparti: »At sige, at et parti aldrig bliver stuerent, hører ikke hjemme i min opfattelse af demokrati«, forklarer Rønn Hornbech. »Det er en stigmatisering af flere hundredtusinde vælgere«.
I ARD's tv-indslag illustreres den danske stats udlændingepolitik med billeder af politiets rydning af Brorsons Kirke, der nævnes som et eksempel på en »streng håndhævelse af indvandringsreglerne«. Det tyske tv-hold har også besøgt et dansk-afrikansk ægtepar i Sverige, der har måttet forlade Danmark på grund af 24-års-reglen. På Nørrebro var lokale muslimer ikke meget for at tale med det tyske tv-hold, men i Blågårdsgade forklarer en indvandrer, hvordan hverdagen ser ud for danske muslimer: »Vi behandles som skidt. Som andenrangsmennesker«.
Også et par yngre danskere på en fortovscafé forklarer, hvordan budskabet om den stramme danske udlændingepolitik er nået ud over landets grænser: »Man skammer sig over det. Når man er i udlandet, især Sverige og Norge, spørger folk til Dansk Folkeparti. Hvad der sker.«
Ifølge Hassouni fra ungdomscenteret har den negative udvikling snart nået bunden, og han håber, at det danske frisind vil få et comeback.
Nyhedsindslaget på ARD kommer i kølvandet på en række lignende udenlandske indslag om dansk udlændingepolitik. I fjor blev den dansk-palæstinensiske journalist Awaad Joumaas kritiske dokumentarfilm Konfrontation i København sendt på tv-stationen al-Jazeera. Filmen fokuserer på fejlslagne aspekter af den danske integrationsindsats i form af bandekrig og racisme. Også den svenske forfatter Lena Sundström, der flyttede til Nørrebro for at undersøge den danske udlændingedebat, skabte sidste år debat med sin dokumentarfilm Verdens lykkeligste folk, der stiller skarpt på Dansk Folkepartis negative indflydelse på integrationen i Danmark.
Og siden det tyske tv-indslag blev til, har den svenske demokratiambassadør Maria Leissner kritiseret den danske stat for udvisningen af en gruppe romaer fra København.


