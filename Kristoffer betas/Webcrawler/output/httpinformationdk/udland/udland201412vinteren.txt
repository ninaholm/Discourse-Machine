Vinteren bliver blodrød i Sverige
Sveriges statsminister Stefan Löfven (S) har med valgudskrivelsen demonstreret en kampgejst i frontalopgøret med de borgerlige partier, der er så tæt på den diametrale modsætning til Danmarks statsminister Helle Thorning-Schmidt (S), som tænkes kan
Stefan Löfven har på kort tid vist, at der findes en socialdemokratisk retfærdighed, som synes forsvundet i andre lande.


 Den modigste beslutning i mands minde i nordisk politik var ikke at udskrive nyvalg: Sveriges statsminister Stefan Löfven havde reelt ikke selv noget valg, da de borgerlige partier nedstemte den nye rød-grønne regerings finanslov, og han derfor formelt risikerede at blive udskiftet med Moderaternas formodede nye leder, den 44-årige Anna Kinberg Batra. Den egentlige frygtløshed bestod i, at den socialdemokratiske formand som leder af en mindretalsregering overhovedet turde lægge en finanslov frem til afstemning med kontroversielle mærkesager, f.eks. at hæve dagpengene.
Bruddet med den tidligere borgerlige statsminister Fredrik Reinfeldt er sjældent skarpskårent, og i sin ultrakorte periode i regeringskancelliet Rosenbad har Stefan Löfven formået at genopdyrke en socialdemokratisk retfærdighedssans, der for længst synes forsvundet i de fleste andre europæiske lande. Den nedstemte finanslov er den mest socialt progressive set i Norden i årtier, og Stefan Löfven har vist, at det vitterligt er muligt at udtænke en anden økonomisk kurs.
Han satsede maksimalt på, at den borgerlige alliance ville stå fast på sin tidligere beslutning om at holde det fremadstormende nationalpopulistiske parti, Sverigedemokraterna, fra afgørende indflydelse, og derfor ville bukke under for den rød-grønne offensiv. Stefan Löfven gik all-in, men gjorde regning uden vært.
Kontrast til Danmark
I Danmark har vi vænnet os til, at alle partier fra højre til venstre er parate til at sælge ud af ethvert princip, hvis blot de kan sidde med i magtens korridorer. Og Löfven kan måske beskyldes for at være parlamentarisk uerfaren, lide af storhedsvanvid eller være dumstolt. Men det er svært at påstå, at han ikke også er principfast og parat til at kæmpe for at trække Sverige i en ny og anden retning.
De fleste iagttagere i Sverige havde forventet, at den gamle fagforeningsmand ville udvise en pragmatisk attitude i de parlamentariske forhandlinger, og som en mere traditionel tillidsmand forsøge at opnå de bedst mulige studehandler under de givne betingelser. Men i stedet har han vist sig som en klassekriger, der gerne tager et sammenbrud, ja, en generalstrejke om nødvendigt, for at fremtvinge et bedre resultat.
Attituden er fundamentalt forskellig fra den defaitistiske tilgang, som formanden for de danske socialdemokrater, Helle Thorning-Schmidt, havde, da hun i 2011 overtog statsministerposten. Ude i det berygtede sorte tårn på Amager kastede Socialdemokraterne og SF straks alle valgløfter ud af vinduet, og lod De Radikale diktere betingelserne i det nye regeringsgrundlag.
Da det virkelig gjaldt, manglede de danske socialdemokrater netop den dødsforagt, som kan være altafgørende i tilspidsede magtopgør - og som De Radikale interessant nok udviste, da de teatralsk forlod forhandlingerne i Crowne Plaza-tårnet i nogle skæbnesvangre dage, og derved fik presset S og SF til at kapitulere.
Bal i den borgerlige
De radikales gambling lykkedes til fulde i 2011, mens Stefan Löfvens hasardspil umiddelbart risikerer at give bagslag. Risikoen for yderligere fremgang for Sverigedemokraterna og en deraf følgende total destabilisering af det svenske demokrati er åbenlys.
Hvis mandaterne i Riksdagen ikke rykker sig afgørende ved nyvalget den 22. marts, vil Stefan Löfven både svække sig selv fatalt og have fremprovokeret en situation, hvor de svenske borgerlige partier vil ende med at følge i sporet på søsterpartierne i Danmark, Norge og Holland - og indgå i et fast samarbejde med Sverigedemokraterna.
Ønskescenariet for Löfven & Co. er stik modsat, at nyvalget fører til et opbrud i den borgerlige blok, så enten Centerpartiet, Folkpartiet og/eller Kristendemokraterna bryder ud af Alliancen og vælger at indgå i en bred koalition, på samme måde som Poul Nyrup Rasmussen (S) dannede en regering sammen med Centrum-Demokraterne, Kristeligt Folkeparti og Det Radikale Venstre tilbage i 1993.
Med sin kamikaze-mission kan Löfven enten have sat en ellers håbefuld situation for centrum-venstre helt over styr, og således forstærke sossernes deroute, eller være trådt i karakter med en historisk kampkraft, der revitaliserer håbet om et håndgribeligt alternativ til den politiske sparekurs, der føres i resten af Nordeuropa.

