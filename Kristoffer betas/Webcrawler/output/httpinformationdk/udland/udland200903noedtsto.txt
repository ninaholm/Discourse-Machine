'Vi er nødt til at støvsuge atmosfæren for CO2'
Klimasystemet er som et vredt vilddyr, der reagerer uforudsigeligt på vor forstyrrelse af det, siger klimaforskningens grand old man, Wallace Broecker
Wallace Broecker er klimaforskningens grand old man og har stået fadder til begrebet -global opvarmning-


 For over 50 år siden offentliggjorde han sine første videnskabelige artikler om CO2's evne til at påvirke atmosfæren.
For næsten 35 år siden introducerede han begrebet global warming og advarede om farerne ved at afbrænde fossile brændsler.
Nu sidder han i Københavns Lufthavn og giver interview efter 12 timers natlig flyvning over Atlanten. Wallace Broecker er 78 år, klimaforskningens grand old man og still going strong. 
Han har netop lagt sidste hånd på en bog om klimasystemer, og han forsker stadig ved Earth Observatory på Columbia University. I dag til formiddag taler han for over 1.000 deltagere ved Århus Universitets store klimakonference, Beyond Kyoto. Budskabet bliver ikke beroligende.
"Klimasystemet er som et vredt vilddyr, der reagerer uforudsigeligt, når man prikker til det. De modeller, vi bruger til at beskrive, hvad der er sket historisk, og hvad der vil ske i fremtiden, savner de feedback-mekanismer og forstærkende faktorer, som har en tendens til at skyde op og skabe uventede forandringer." 
"Jeg har brugt halvdelen af mit videnskabelige liv på at studere fortidens klima, og der er mange ting, vi ikke forstår. Computermodellerne forsøger altid at indhente virkeligheden og forklare, hvad vi faktisk ser, og de gør det ikke særlig godt. Det gælder også, når modellerne skal forudsige fremtiden for klimaet. Jeg tror, vi er nødt til at indstille os på mange overraskelser i form af voldsomme klimaændringer. Men af samme grund bør vi gøre alt tænkeligt for at bringe atmosfærens CO2-indhold ned," siger Wallace Broecker.
I dag rummer atmosfæren CO2 i en koncentration på 387 ppm (parts per million, altså CO2-molekyler pr. mio. luftmolekyler), en dramatisk vækst i forhold til niveauet før afbrændingen af fossil energi tog fart: 280 ppm. Broecker frygter, at det ikke lykkes at bringe CO2-udledningernes vækst til ophør, før atmosfæren i anden halvdel af dette århundrede er nået op på omkring 600 ppm. Et niveau, der sætter kloden på uafvendelig kurs mod de polare ismassers bortsmelten.
Må fjerne CO2 aktivt
"Vi er nødt til at gøre alt, hvad vi kan for at bringe CO2-niveauet ned. Der må f.eks. gøres alt tænkeligt for at udvikle alternative energikilder. Desværre kan jeg ikke se for mig, at den vedvarende energi helt kan overtage de fossile brændslers rolle. Selv her i Danmark spiller kul stadig en stor rolle i elproduktionen, og i andre lande bygges der fortsat kulkraftværker."
Wallace Broecker tror ikke på, at verden vil afstå fra at brænde kul, og ud af den overbevisning vokser hans personlige - og kontroversielle - løsningsforslag: Vi må suge CO2-overskuddet ud af atmosfæren.
"At fjerne CO2 aktivt fra atmosfæren er den eneste måde at afværge iskappernes ultimative bortsmeltning ved polerne og den stigning i verdenshavene, der følger med," mener Broecker og beskriver et verdensomspændende system af 'støvsugere', der fjerner CO2 fra atmosfæren for derefter at pumpe det dybt ned i de store oceaner.
Ideen har fået mange til at reagere kritisk på den ellers højt agtede og prisbelønnede klimapioner.
"Greenpeace har protesteret mod, at man laver forsøg med det, og jeg kender fremtrædende klimaforskere, som synes, det er en dårlig ide," erkender Broecker. 
Han forklarer, at de store oceaner ganske af sig selv gradvist opsuger CO2 fra atmosfæren. 
"Vi ved, hvor meget der på sigt vil blive optaget, så hvorfor ikke bare fremskynde processen for at rense atmosfæren? Projektet kan ses som en simpel acceleration af denne optagelse."
Plastfibre der fanger CO2
Ideen, som Broecker udvikler sammen med forskerkollegaen Klaus Lackner på Columbia University, baserer sig på små 'støvsuger'-moduler, der udnytter evnen hos nogle specielle, tynde plastfibre til at tiltrække CO2 og vand. Først placeres støvsugerne i luft, hvor de fanger CO2, og derefter i vanddamp, hvor de slipper CO2'en til fordel for vandmolekyler. CO2 ledes derefter til tanke og bringes på væskeform for at blive transporteret bort til oceanerne eller undergrunden.
"Det smukke ved ideen er, at dette ikke er store centrale systemer knyttet til rensning af kraftværkers CO2 i røgen, sådan som mange elselskaber i dag forsøger at udvikle. Dette er små moduler, der henter CO2 direkte ud af atmosfæren og derfor kan placeres hvor som helst," forklarer Broecker.
Han gør opmærksom på, at skønt delelementer til systemet eksisterer, er der endnu ikke konstrueret en prototype af en sådan CO2-støvsuger.
Ikke optimist længere
"Det vil være vidunderligt, hvis vi kan slippe for at skulle indfange CO2 fra atmosfæren, fordi bl.a. solenergi bliver tilstrækkelig billig og effektiv. Men det er uvist, hvad der bliver muligt, og der er formentlig brug for 20-30 års arbejde med denne teknologi, før vi ved, hvordan vi kan gøre det rigtigt. Derfor bør eksperimenter i gang nu," siger Wallace Broecker, der oplyser, at BP er interesseret i at medvirke til udviklingsarbejdet. Andre bekymrede forskere har foreslået andre radikale tiltag. F.eks. at hælde jernspåner i havet for at øge den biologiske omsætning og CO2-optagelse. Eller de - som NASA's klimachef James Hansen - går på barrikaderne for at få lukket alverdens kulkraftværker.
- Er der i dag en grad af desperation blandt klimaforskere i lyset af klimaets hastige forandring og fraværet af handling?
"Vi er - i det mindste i USA - knap kommet over den tærskel, hvor folk i almindelighed tror på, at klimaforandringerne er et alvorligt og menneskeskabt problem. Mange mener ikke, det er et problem. Og blandt mennesker, der erkender problemet, er der ofte en forestilling om, at det er lettere at løse, end det i virkeligheden er. At få vedtaget Kyoto-aftalen var virkelig svært, men den udgør bare et lillebitte skridt. At nå 10, 20, 30 pct. vedvarende energi i energisystemet er svært - at nå op på 100 pct. er en gigantisk udfordring." 
"Normalt er jeg et meget optimistisk menneske, men her er jeg ikke optimist. Denne udfordring er virkelig hård. Menneskeheden har klaret at løse lokale forureningsproblemer, men dette er globalt. Jeg er 78 og holder måske 20 år endnu, hvis jeg er meget heldig. Det er ikke længe nok til, at jeg kan få at se, hvordan dette udvikler sig. Det er de unge, der vil komme til at leve med det resten af deres liv."
- Nogle af dem vil måske blot sige: Vi lever med det, I skabte det? "Det er sandt. Som du kan se, prøver jeg at leve enkelt," ler Broecker og peger på sine cowboybukser og på den meget gamle skandinaviske Fjällräv-rygsæk ved sin fod.


