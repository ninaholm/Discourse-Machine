Stammer skal betales for at bekæmpe Taleban
Al-Qaeda i Irak blev først nedkæmpet, da det lykkedes at købe lokale stammeledere - nu skal strategien tages i brug i Afghanistan, hvor målet er at mobilisere stammesamfundene til modstand mod Taleban
Taleban skal nu bekæmpes med hjælp fra lokale stammeledere i Afghanistan. En række pakistanske stammeledere (på billedet) er allerede begyndt at mobilisere deres militser mod Taleban og deres al-Qaeda-støtter.


 KABUL - De internationale styrker i Afghanistan skifter nu strategi og begynder at udbetale 'bestikkelsespenge' til lokale stammeledere som led i en kontroversiel afghansk 'vækkelsesplan', der skal rejse Afghanistans stammer til kamp mod Taleban. 
Briterne, der har hovedansvaret for indsatsen i Helmand-provinsen, hvor de danske styrker er udstationeret, er blandt dem, der går forrest.
Det afslørede den britiske udenrigsminister, David Miliband, da han tirsdag mødtes med den afghanske præsident Hamid Karzai i Kabul. Milliband fløj straks videre til Helmand for at møde nogle af de stammeledere, som sandsynligvis vil blive involveret i den nye strategi.
Irakisk opskrift
Der er klare paralleller til de irakiske 'vækkelsesråd', som general David Petraeus - der siden er blevet chef for USA's centralkommando i Afghanistan - stod i spidsen for. Disse råd var en væsentlig faktor i at vende de sunniarabiske stammeledere imod al-Qaeda-oprørerne i Irak. 
I Pakistan er en række stammeledere allerede begyndt at mobilisere deres militser mod Taleban og deres al-Qaeda-støtter. Men problemerne i Afghanistan er mere komplicerede, da Taleban og andre ekstremistgrupper ofte får tilslutning fra de samme stammer, hvis loyalitet man nu håber på at kunne købe. 
Eskalerende vold
Den nye strategi kommer i en situation med eskalerende vold over hele Afghanistan og stadige tab for de vestlige styrker i både det sydlige og østlige Afghanistan. Afghanske regeringsembedsmænd har beskyldt de vestlige tropper for "at miste den folkelige opbakning", og programmet ses som et første skridt for at vinde de indflydelsesrige stammeledere tilbage. 
På længere sigt er det målet, at de skal sætte lokale stammemilitser ind i kamp mod Taleban og dermed dække manglen på afghanske regeringsstyrker og udenlandske soldater. 
Stammelederne i Helmand vil blive nøje udvalgt af provinsguvernør Gulab Mangal og ventes at få udbetalt ca. 7.000 kr. om året for at deltage i op til to møder - eller shurae - om måneden. 
Kritikere frygter imidlertid, at pengene vil blive opfattelse som bestikkelse for at sikre præsident Karzai flere stemmer til næste års valg. 
En højtstående vestlig politisk analytiker i Kabul betegner fremgangsmåden som udemokratisk: "Hvis dette bliver opfattet som politisk indyndelse eller bestikkelse, kan det skabe nye gnidninger og vrede," advarer han. 
Amerikansk kursskifte
Amerikanerne står bag lignende initiativer i den østlige del af landet, hvor deres tropper er indsat. Udspillet kommer samtidig med en større strategirevurdering, som general David Petraeus er ved at udarbejde, og som forventes at udmunde i en anbefaling af et tættere samarbejde med Afghanistans utallige stammesamfund, når Barack Obama tiltræder som præsident den 20. januar. 
Vestlige tilhængere af planen insisterer på, at de kontante betalinger blot skal styrke de uformelle statslige strukturer, således at provinsernes lokale repræsentanter bedre kan lufte deres bekymringer over for guvernøren. Men afghanske embedsmænd fastholder, at der er tale om begyndelsen på en langt mere ambitiøs plan, der skal sikre den militære sejr. 
"Vi ønsker ikke at skabe militser, men vi er nødt til styrke stammeledernes indflydelse og de lokale borgerværn. Vi er nødt til at udstyre dem, ikke blot med våben, men med alt, hvad der kræves for at de kan beskytte deres territorium," siger den afghanske præsidents talsmand Humayun Hamidzada. 
"Vi har mistet en stor del af Helmand til Taleban, fordi det ikke lykkedes os at fastholde lokalbefolkningens opbakning. Vi har ikke formået at fastholde de lokale stammeledere på vores side. Og når vi mister dem, mister vi også territorium. Vi er nødt til at genvinde folkets støtte." 
"Ved at støtte stammestrukturerne, styrker vi også de traditionelle ledelsesstrukturer. Vi bemyndiger de stammeledere, som i århundreder har været højeste autoritet i disse områder," siger Hamidzada. 
Frygter borgerkrig
Men humanitære organisationer frygter, at strategien vil kunne legitimere de lokale militser og lægge grunden til ny ufred efter mange års international indsats for at afruste de irregulære styrker. 
"I lyset af den skrøbelige sikkerhedssituation er det en højrisikostrategi, og mislykkes den, har den potentiale til at gøre tingene værre," siger Matt Waldman, der er chef for den store britiske ngo Oxfam.
Kritikere peger på, at stammerne generelt er stærkt splittede som følge af årtiers kampe, og magtbalancen imellem dem hænger uløseligt sammen med bl.a. den narkohandel, der indbringer milliardsummer. Eksperter vurderer, at det bl.a. i Helmand kan blive sværere at finde frem til stammeledere, som kan levere sikkerhed, end i øst, hvor amerikanerne opererer. 
© The Independent og Information
Oversat af Niels Ivar Larsen, redigeret af Charlotte Aagaard

