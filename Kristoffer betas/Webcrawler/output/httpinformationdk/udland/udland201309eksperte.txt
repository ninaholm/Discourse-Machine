Eksperter: Indicier peger på Syriens hær
Som ventet afstår FN’s våbeninspektører i deres rapport fra at udpege de ansvarlige for giftgasangrebet, men deres data peger klart på Syriens hær, siger to eksperter
 
	USA’s udenrigsminister, John Kerry, på et møde sammen med Storbritanniens og Frankris udenrigsministre i Paris mandag. Foto: Thomas Padilla


 
	En rapport forfattet af FN’s udsendte inspektører i Syrien fremlagde mandag stærke indicier på, at den syriske hærs hemmelige specialenhed 420 – der er ansvarlig for kemisk krigsførelse – stod bag angrebet med nervegassen sarin 21. august i tre forstæder til Damaskus, hvor over 1.000 mennesker skal være omkommet.

	Det udtaler to uafhængige specialister i kemiske våben til Information.

	Begge eksperter, tyskeren Ralph Trapp og belgieren Jean Pascal Zanders, har læst den 38 sider lange rapport, der blev leveret til FN’s generalsekretær Ban Ki-moon søndag og fremlagt i Sikkerhedsrådet mandag.

	Inspektørerne fandt gennem medicinske undersøgelser af 40 overlevende ofre i Ghouta-kvarteret nær Damaskus, at giftgassen sarin forårsagede symptomer, de stadig led under fem dage efter angrebet.

	Det mest opsigtsvækkende er, at FN-eksperterne i flere ejendomme ramt af nedslag fandt rester af missiler, raketmotorer og sprænghoveder, som vides at være i den syriske hærs besiddelse, og som er eksklusivt beregnet til at affyre nervegas.

	»Det var et storstilet militært angreb med flere raketsystemer placeret forskellige steder i Damaskus. Det involverede sprænghoveder fyldt med op til 50 liter væske. Alt sammen antyder på det kraftigste, at de ansvarlige er en stat – ikke oprørere,« siger Ralph Trapp.

	»Oprørerne er ikke i besiddelse af så store mængder sarin. De har hverken kapacitet til at stjæle eller fremstille giftgas på egen hånd og kan ej heller operere så mange raketsystemer på én og samme gang,« fortsætter Trapp, der tidligere har arbejdet for den tyske regering og for Organization for the Prohibition of Chemical Weapons i Haag.

	Ingen afhoppere

	Den belgiske nedrustningsekspert, Jean Pascal Zanders, har fulgt krigen i Syrien tæt på.

	»På intet tidspunkt har jeg set rapporter om, at oprørsgrupper skulle være kommet i besiddelse af den type raketvåben, der kan bruges til affyre sarin,« siger Zanders.

	Han peger på endnu et vigtigt indicium rettet mod den syriske hær.

	»Under et så omfattende angreb er det ikke nok at råde over en eller to officerer, der ved, hvordan man opererer og affyrer missilerne uden at risikere en lækage ved selve affyringsrampen, som ville kunne dræbe gerningsmændene. Det kræver langt flere officerer,« siger Zanders.

	»Og vi har ingen efterretninger om, at officerer fra den syriske hærs specialenhed 420 for kemisk krigsførelse skulle være hoppet af og gået over til den anden side.«

	I går var det for tidligt at sige noget præcist om, hvorfra i Damaskus resten af raketterne skulle være blevet affyret fra.

	Men det vil ifølge de to eksperter være relativt let at identificere oprindelsesstederne ved at kombinere data indsamlet af FN’s inspektører med nationale efterretninger fra USA og andre lande.

	Russisk raketmotor

	Ifølge gårsdagens rapport var inspektørerne i stand til at konkludere, at én rakets projektilbane var fra nordvest og en anden slog ned fra et punkt i øst-sydøstlig retning. Ifølge den tyske våbenekspert Ralph Trapp er rapporten usædvanlig detaljeret.

	»I forhold til lignende FN-rapporter fra 1980’erne – og vi har ikke mange af dem – nåede de kemiske eksperter frem til stedet inden for en uges tid, og det gjorde dem i stand til at undersøge ofre og finde uomtvistelige beviser på anvendelsen af sarin og specifikke våbensystemer,« siger han.

	Det er også højst usædvanligt, at inspektørerne under de vanskelige arbejdsforhold havde tid til og mulighed for at inspicere rester af raketsystemer, fotografere dem og besigtige skader på ejendomme, tilføjer Trapp.

	Et billede af en raketmotor viser, at den er fremstillet i Rusland, idet serienummeret er skrevet med kyrilliske bogstaver.

	»Det er selvfølgelig en vigtig oplysning. På den anden side er russisk medansvar ikke nær så eksplosivt efter aftalen i weekenden mellem USA og Rusland om udlevering af Syriens kemiske våbenbeholdning,« mener Jean Pascal Zanders.

	FN-chef Ban Ki-moon kaldte i går giftgasangrebet for en krigsforbrydelse, men afviste at spekulere i, hvem der stod bag misgerningen.

	USA’s FN-ambassadør, Samantha Power, var derimod ikke i tivivl om, at præsident Bashar al-Assads hær står bag angrebet.

	»FN-rapporten viser, at raketterne blev affyret fra områder kontrolleret af regimet. Ingen tror på, at oprørerne kan have været i stand til at infiltrere disse områder og ville have beskudt deres eget territorium,« sagde Power på et pressemøde i FN.

	FN-ambassadøren opfordrede også præsident Assad til at holde sig væk fra New York, hvor FN’s generalforsamling starter mandag.

	»Han bør i stedet rejse til Haag og blive stillet for Den Internationale Straffedomstol,« udtalte Power.

Link til FN-rapport (PDF, engelsk)

