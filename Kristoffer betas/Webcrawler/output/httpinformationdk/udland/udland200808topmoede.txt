Topmøde om Georgien



 Frankrigs præsident, Nicolas Sarkozy, hvis land i øjeblikket er formand for EU, indkalder til et særligt EU-topmøde om krisen i Georgien den 1. september. Det meddelte Sarkozys kontor i går. På topmødets dagsorden er det fremtidige forhold mellem EU og Rusland og hjælp til Georgien. Mødet indkaldes på anmodning fra flere europæiske lande. Frankrigs udenrigsminister, Eduard Kouchner, advarede tidligere på ugen om, at Sarkozy ville indkalde til et hastetopmøde om krisen i Georgien, hvis Rusland ikke trækker sine styrker tilbage fra stillingerne i Georgien. Sarkozy talte lørdag med Ruslands præsident, Dmitrij Medvedev, og opfordrede de russiske soldater til at forlade Georgiens havneby Poti ved Sortehavet. I Georgien eksploderede et tog med brændstof i går på hovedbanen mellem det østlige og vestlige Georgien. Politiet sagde, at toget tilsyneladende havde ramt en landmine. Jernbanestrækningen er en vigtig rute for eksport af olie fra Aserbajd-sjan til europæiske markeder. Omfanget af skader fra eksplosionen var ikke umiddelbart kendt.
ritzau/Reuters

