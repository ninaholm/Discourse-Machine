Bush besøgte katastrofebro
Op mod 170.000 broer i USA er utidssvarende eller utilstrækkeligt vedligeholdt


 Mens dykkere fortsatte eftersøgningen efter omkomne i Mississippi efter brosammenstyrtningen i Minneapolis, besøgte præsident George W. Bush katastrofeområdet og lovede hurtig økonomisk hjælp fra Washington til genopbygning.
Den amerikanske præsident beså lørdag først ødelæggelserne fra luften og gik derefter rundt ved den sammenstyrtede bro og talte med bjærgningsmandskabet. Han mødte også pårørende til omkomne og talte med den 24-årige Gary Babineau, der hjalp skrigende skolebørn ud af en ødelagt skolebus, efter at broen var styrtet sammen.
Myndighederne har fået bekræftet, at fem mennesker er blevet dræbt, og det anslås at syv savnes, men der hersker usikkerhed om, hvor mange, der styrtede i floden.
Dykkernes eftersøgningsarbejde vanskeliggøres af stærk strøm mellem broens ødelagte stålskelet og mange ton af beton. Mange amerikanske politikere er chokerede over, at en bro kan styrte sammen, og der er et udbredt ønske om gennemgribende undersøgelser af broer og andre offentlige anlægsarbejder. Demokraten Jim Oberstar har sagt, at der i dag er op mod 170.000 broer i USA, som er dårligt vedligeholdt, usikre eller funktionelt utidssvarende. 
ritzau/AFP

