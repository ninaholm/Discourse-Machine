Da krigen mod terror blev Pakistans krig
Krigen mod den militante islamisme er upopulær i Pakistan, hvor de fleste	 pakistanere hidtil har opfattet den som 'USA's krig'. Nu har bombningen af Hotel Marriot ført den ind i hjertet af deres hovedstad
Pårørende ser på billeder af ofrene for lørdagens terrorangreb på Hotel Marriot i Islamabad. Med attentatet er -krigen mod terror- rykket ind i Pakistans hjerte.


 ISLAMABAD - Rystelserne fra eksplosionen kunne mærkes hele 15 kilometer væk. I en afstand af 800 meter fra Marriot Hotel var røglugten gennemtrængende. Jeg gik gennem gader, som var oversået med glasskår, olie- og blodpletter og afrevne, stadig brændende, grene fra træer. Selve hotellet - hovedstadens mest luksuriøse og stærkest befæstede - var en mur af knitrende ild under et dække af sort, svidende røg. Folk på gaden så lamslåede ud i skæret fra ambulancernes roterende røde blinklys. Sirener hylede uafbrudt. Hele sceneriet lignede, lugtede og føltes som helvede.
"Jeg har set bombeeksplosioner over hele Pakistan," siger den hårdkogte pakistanske journalist, jeg kender som Shoab. "Men jeg har aldrig set noget som dette."
Hotel Marriot ligger én kilometer fra det pakistanske parlament. Bomben eksploderede, blot få timer efter at præsident Asif Ali Zardari havde holdt sin jomfrutale i parlamentet. "Terrorismen skal udryddes," lovede han. 
Da han få timer efter eksplosionen henvendte sig til hele nationen i en tv-tale og svor at "bekæmpe terrorisme og ekstremisme i alle dens former", klang ordene hult. Nok talte Zardari fra sit præsidentpalæ, der var beskyttet af en jernring af kommandosoldater, men det var umuligt at se bort fra, at 'terroristerne' havde slået til i hjertet af hans hovedstad. 
Foreløbig er antallet af omkomne efter det værste terrorangreb, Islamabad har oplevet, opgjort til 53. 270 blev såret, heraf mange alvorligt. Hele søndagen igennem blev flere forkullede lig bjærget fra ruinerne. Det betragtes som givet, at dødstallet vil vokse.
Ifølge hotelbestyreren Sadruddin Hashwani kørte en renovationsbil ved 20-tiden op til Marriots befæstede indgang. Det var på en eller anden måde lykkedes den at omgå byens kontrolposter. Pludselig brød den i brand. Det kom til skudvekslinger. Branden og lyden af skud har utvivlsomt reddet mange liv. Gæsterne fik ordre til at gå ind i hotellets bagerste afsnit. Renovationsbilen medførte et halv tons sprængstof. Pludselig eksploderede den "som en gigantisk ildkugle", berettede et øjenvidne. 
Eksplosionen tilintegjorde hotellets lobby og facade og fik loftet til at styrte ned over banketsalen, hvor hundredvis af mennesker var forsamlet for at bryde ramadanens faste, der ophører ved solnedgang. Den antændte gasbeholdere i køkkenet, hvilket på få minutter forvandlede hotellets etager til et inferno af ild. På taget sås sorte silhuetter vinke desperat efter hjælp imod den orange aftenhimmel. 
Ingen har taget ansvaret
Der lå fem lig ved siden af den scanner, som engang kontrollerede gæsternes bagage. En mand, der var tilsølet af blod overalt, holdt sine arme op imod himlen, ude af stand til at tale. En anden mand fortalte, at han var ankommet fem minutter efter eksplosionen. 
"Jeg så 30-40 lig. Jeg vidste, at alle de mennesker var døde. At det var nyttesløst at redde nogen af dem. Jeg halede en udlænding og en pakistaner ud. Deres øjne var vidt åbne. Også de kan have været døde."
Sent i går eftermiddag havde endnu ingen påtaget sig ansvaret ofr angrebet. Det er for så vidt heller ikke nødvendigt. De fleste pakistanere ved udmærket, at de mest sandsynlig bagmænd er pakistansk Taleban, al-Qaeda eller allierede jihad-grupper. De ved også, hvad motivet var. 
For i den seneste måneds løb har den pakistanske hær ført krig imod Taleban og al-Qaeda i grænseegnene op til Afghanistan. Hundredvis er blevet dræbt og hundredtusindvis fordrevet. Også amerikanske specialstyrker har iværksat luft- og jordangreb i samme område med 50 dødsofre som resultat, deriblandt flere "formodede al-Qaeda-medlemmer".
I en videooptagelse, der er offentliggjort i anledning af syvårsdagen for 11. september-angrebene, opfordrer Mustafa Abu al-Yazid, al-Qaedas kommandant i Afghanistan, muslimske trosfæller til "at stå sammen med jeres mujahedin-brødre og slå til imod korsfarerne (Vesten og dens allierede) i Pakistan". Og i hele den forløbne uge har Pakistan afventet, at der ville komme en reaktion. 
Oplagt mål
Og for dem, som har ønsket at "slå til imod Korsfarerne i Pakistan", har der næppe kunnet tænkes noget mere oplagt mål end Marriot. For dette er stedet, hvor Pakistans politiske elite færdes i tæt sammen med udenlandske diplomater, og hvor efterretningsfolk videregiver oplysninger 'uden for citat' til journalister.
Og skønt de fleste af lørdagens ofre var pakistanere - sikkerhedsvagter, taxichauffører, tjenere - talte de også en del udlændinge, deriblandt Tjekkiets ambassadør, to vietnamesere, en tysker, en amerikaner og altså formodentlig en dansk PET-medarbejder. Og blandt de sårede var flere briter, saudi-arabere, tyskere, afghanere, amerikanere.
Pakistans nye regering siger, at 'krigen mod terror' også er Pakistans krig, og at "et sikkert Pakistan og Afghanistan betyder en sikker verden", skal man tro landets de facto-indenrigsminister, Rehman Malik. 
Hans problem er, at sådan ser kun de færreste pakistanere på det. For dem at se har fronten - siden 11. september 2001 - rykket stadig længere østpå fra Afghanistan til i første omgang grænseregionerne og siden til landets hovedstad, fordi Pakistan har valgt at gå med i 'Amerikas krig imod terror', som pakistanerne har svært ved at opfatte som deres krig. 
Mens bulldozere er beskæftiget med at rydde brokkerne væk fra det seks meter dybe bombekrater, har den pakistanske hærs soldater erstattet de politifolk, som før bevogtede hotellet. Også amerikanske specialstyrker i fuld kampuniform er til stede for at beskytte de amerikanske hotelgæster. 
De ved, at dette er deres krig. Og de pakistanere, som nu ransager eksplosionkrateret for flere ligdele, indser nu, at det også er deres. 

© The Independent og Information. Oversat af Niels Ivar Larsen

