Er FN-processen kørt af sporet?
Der er voksende tvivl om, hvorvidt FN og klimatopmøderne kan løfte opgaven og levere de nødvendige resultater, inden det er for sent
 
	’Frankrig er vært for COP21, held og lykke med det! Det får I brug for,’ skrev klimakommissær Connie Hedegaard i går på sin Twitter-profil.
	 


 
	Når klimatopmødet i løbet af i dag lukker og slukker, vil der ligge en sluttekst. Den vil – som det ser ud i skrivende stund – indeholde en række erklæringer om, at de rige lande vil stå ved deres ansvar og give finansiel og teknologisk bistand til de fattige lande. Der vil være kommet nogle midler – nok omkring beskedne 100 mio. dollar til klimatilpasning, og den såkaldte grønne fond vil stå klar, men tom.

	Der vil også være en række hensigtserklæringer om loss and damage, midler til katastroferamte udviklingslande, der på grund af katastrofen i Filippinerne har været et de store emner på dette års klimatopmøde. Og der vil fortsat være en erklæring om, at der i fremtiden – et sted mellem 2015 og 2020 – skal vedtages en global klimaaftale, hvor alle lande skal bidrage.

	Men i korridorerne og rundt om i krogene er flere forhandlere, fagfolk og lobbyister imidlertid begyndt at tvivle på, om FN-processen overhovedet kan levere de nødvendige resultater.

	For selv om processen ikke er brudt sammen, er verdens ledere fortsat meget langt fra at gøre noget ved den stigende koncentration af drivhusgasser i atmosfæren, der i 2012 satte ny rekord.

	Charlotte Søndergren, afdelingschef i Dansk Energi og mangeårig deltager i klimatopmøderne, er en af tvivlerne. Hun kalder årets klimatopmøde for »ét skridt frem og to tilbage«.

	»FN-processen er i krise, og der er behov for at se på, hvad den kan og ikke kan. Vi har brug for en fælles indsats, men det ser ikke ud til, at det kan lykkes. Måske må vi i fremtiden satse på, at det store ryk kommer nedefra i de enkelte lande, og ikke her i FN.«

	Tograders-målet langt væk

	For nylig luftede to danske medlemmer af FN’s klimapanel, IPCC, tilsvarende en bekymring om, at FN ikke magter udfordringen. Jens Hesselbjerg, forskningsleder ved Danmarks Meteorologiske Institut (DMI), og Kirsten Halsnæs, professor ved Danmarks Tekniske Universitet (DTU), der begge er mangeårige medlemmer af klimapanelet, sagde blandt andet til Information, at tiden er ved at løbe fra processen, og at vi inden for ganske få år når point of no return.

	Baggrunden for den pessimistiske vurdering var klimapanelets såkaldte femte assessment report, der udkom i september, og som viser, at skal klodens opvarmning begrænses til maksimum to grader, som alle lande vedtog under COP15 i København i 2009, skal udledningen af CO2 toppe senest i 2020. Det kræver, at alle lande – og særligt de største CO2-udledere som USA, Kina, Indien, EU, Japan og Rusland, sætter ambitiøse nationale mål – og opfylder dem.

	»Der er stadig et ’mulighedernes vindue’. Sandsynligheden for, at det kan lade sig gøre, er til stede, hvis vi agerer inden for 10 år. Men så skal der virkelig bremses meget hårdt. Det ser meget svært ud,« lød advarslen.

	Paris – det nye København?

	Derfor kigger alle frem mod 2015 og Paris. På klimatopmødet i Durban for to år siden blev det besluttet, at en global og bindende klimaaftale skal vedtages i 2015 og implementeres senest i 2020. Det betyder i princippet, at alle lande i løbet af det kommende år skal vedtage nationale reduktionsmål for udledningen af CO2.

	På et pressemøde sent fredag eftermiddag forsvarede den amerikanske chefforhandler, Todd Stern, FN-processen som et vigtigt instrument for »at skabe sikkerhed mellem partnere og konkurrenter« og »til at holde regeringer på den rette vej«. Han lovede samtidig, at USA i løbet af 2014 vil byde ind med et nationalt reduktionsmål.

	Adspurgt om han selv tror på, at der nås en aftale i 2015, sagde Todd Stern:

	»Der vil absolut fortsat være meget store uenigheder, når vi forlader denne konference. Men der er stadig to år til Paris.«

	I løbet af fredagen skrev klimakommissær Connie Hedegaard på sin Twitter-profil:

	»Konstruktive lande fra alle kontinenter, inklusive USA, kæmper nu med os for trin for trin at finde vejen mod Paris. Det kræver hjemmearbejde: Der skal gives bud på reduktionsmål i god tid, så vi kan få en diskussion om den fælles indsats.«

	Connie Hedegaard var sammen med daværende statsminister Lars Løkke Rasmussen selv vært, da et lignende forsøg på at nå en global klimaaftale sidst blev forsøgt – i København 2009. Til de kommende franske værter skrev hun:

	»Frankrig er vært for COP21, held og lykke med det! Det får I brug for.«

	 

