Jurister i kor: Nej til voldgift i TTIP-aftale
Mere end 125 amerikanske juraprofessorer vil have den kontroversielle ISDS-mekanisme ud af de transatlantiske handelsforhandlinger. Det samme vil den socialdemokratiske gruppe i Europa-Parlamentet. Lav en offentlig global retsinstans i stedet, foreslår tidligere EU-kommissær
Særligt i Tyskland er den folkelige modstand mod TTIP og særligt den såkaldte ISDS-ordning vokset det seneste år. Her demonstreres foran de tyske socialdemokraters hovedkvarter i Berlin. Socialdemokraterne i Europa-Parlamentet har i højere grad blæst til kamp mod ISDS end de nationale socialdemokrater i både Tyskland og Danmark.


 Fra EU-topmødet i sidste uge udsendte de europæiske stats- og regeringschefer en appel til blandt andre sig selv om at intensivere kampagnen for en transatlantisk frihandelsaftale mellem EU og USA, kaldet TTIP.
»Medlemslandene og EU-Kommissionen bør optrappe indsatsen for at formidle fordelene ved aftalen og forstærke dialogen med civilsamfundet,« hed det.
Appellen skal ses i lyset af, at modstanden mod TTIP-aftalen bare synes at vokse, i hvert fald når det gælder den såkaldte Investor-State Dispute Settlement (ISDS), det særlige voldgiftssystem der skal give udenlandske virksomheder og investorer adgang til erstatningssager mod EU-regeringer eller den amerikanske regering ved overnationale, private tribunaler, hvis investorerne mener, at nye regler og love fratager dem en forventet indtjening.
Senest har over 125 amerikanske juraprofessorer og universitetsansatte jurister i en fælles henvendelse til den amerikanske regering og kongres appelleret om, at ISDS-ordningen pilles ud af en TTIP-aftale såvel som af en parallel handelsaftale mellem USA og en række stillehavsnationer, kaldet TPP.
»Som medlemmer af det juridiske samfund skriver vi for at protestere mod inddragelsen af ISDS-ordningen i TPP og TTIP,« skriver juristerne.
»Virksomheder bruger grundlæggende ISDS til at udfordre regeringspolitik, -handlinger og -beslutninger, som de hævder reducerer værdien af deres investeringer. Disse indsigelser skal ikke behandles ved en almindelig domstol, men i stedet ved et tribunal af private sagførere. En sådan praksis truer den nationale suverænitet og svækker retssikkerheden ved at tildele virksomheder særlige juridiske rettigheder, tillade dem at omgå nationale domstole og udsætte USA for private voldgifter uden om retssystemet,« påpeger juristerne.
De tilføjer, at ISDS-tribunalerne ikke rummer nogen appelmulighed og heller ingen overvågning af eller kontrol med de private advokater, der sidder i dem.
Virksomheder kan ved at indbringe regeringer for ISDS påtvinge disse store omkostninger, mens regeringer ikke får nogen ret til tilsvarende at stævne virksomheder, som måtte påføre en nation skader, påpeger juristerne i fælleserklæringen.
De gør opmærksom på, at virksomheder allerede via eksisterende bilaterale ISDS-systemer mellem f.eks. et i- og et u-land i en lang række sager har udfordret regeringers beslutninger på miljø-, sundheds- og sikkerhedsområdet.
Negativ cost-benefit analyse
Parallelt med de amerikanske juristers appel har den danske forsker i politisk økonomi og investeringsbeskyttelse ved University College London, Lauge Skovgaard Poulsen, sammen med juristerne Jonathan Bonnitcha og Jason Yackee offentliggjort en 37 siders cost-benefit analyse af en ISDS-ordnings betydning for EU som del af en TTIP-aftale.
Forskerne har vurderet de økonomiske fordele for EU i form af øgede amerikanske investeringer ved en forstærket investorbeskyttelse med ISDS og holdt det op imod de sandsynlige omkostninger.
Baseret på den amerikanske regerings egne vurderinger af det aktuelle investeringsklima i EU-landene konkluderer forskerne, at USA med enkelte mindre undtagelser i dag finder det sikkert for amerikanske virksomheder at investere i EU, fordi der allerede er en god beskyttelse i spørgsmål om ekspropriation og diskriminerende behandling.
»Sammenlagt finder vi det usandsynligt, at regler om investeringsbeskyttelse i TTIP vil have nogen mærkbar virkning på omfanget af amerikanske investeringsstrømme til EU,« skriver de tre forskere.
Omvendt mener de, at en ISDS-ordning i den transatlantiske aftale »vil lede til betydelige økonomiske og politiske omkostninger for EU«, ikke mindst fordi ISDS vil give udenlandske investorer stærkere rettigheder, end de har ved eksisterende EU-domstole. Det kan lede til flere rejste erstatningssager, flere kendelser om erstatning via de private tribunaler samt ekstra sagsomkostninger for EU-regeringer.
»Om end det er vigtigt ikke at overvurdere omfanget af potentielle omkostninger, er det vores samlede vurdering, at omkostningerne sandsynligvis vil overstige enhver potentiel fordel for EU,« konkluderer forskerne og anbefaler EU at overveje alternativer til ISDS.
Protester fra parlamentet
Samtidig med at fagfolk på begge sider af Atlanten advarer, synes den politiske modstand mod ISDS som del af en TTIP-aftale at tiltage.
S& D-gruppen, den socialdemokratiske og socialistiske gruppe i Europa-Parlamentet, der til sin tid skal sige ja eller nej til en færdigforhandlet aftale, udsendte forleden en erklæring, hvori det fastslås at »S& D-gruppen modsætter sig inddragelsen af ISDS i handelsaftaler, hvor andre muligheder for at håndhæve investeringsbeskyttelse er til stede, nationalt eller internationalt.«
S& D-gruppen påpeger – i lighed med Lauge Skovgaard Poulsen og hans kolleger – at der »blandt lande med lignende investeringsbeskyttelse (som EU-landene, red.) i deres lovgivning ikke er nogen dokumentation for, at investeringsaftaler – med eller uden ISDS – har nogen betydning for investeringsstrømme.«
»Retssikkerheden er garanteret i tilstrækkelig grad i USA og EU, og det stiller spørgsmål ved nødvendigheden af nogen form for voldgiftsmekanisme ved siden af nationale domstole,« hedder det.
S& D-gruppen afviser samtidig det tilbagevendende argument fra EU-Kommissionen og fra den danske regering om, at »ISDS med det samme må accepteres som del af TTIP, fordi den vil tjene som model for kommende forhandlinger med andre tredjepartslande.«
»Vi tager stilling til alle bilateral handelsaftaler på grundlag af deres eget værd,« siger den socialdemokratiske og socialistiske gruppe.
Gruppen tilføjer, at den allerede færdigforhandlede, men endnu ikke politisk godkendte frihandelsaftale mellem Canada og EU – CETA – ganske vist rummer en reformeret og moderniseret udgave af ISDS, men »disse reformer er åbenlyst utilstrækkelige til at lukke hullerne« i aftalen.
Det fremtrædende medlem af S& D-gruppen og formand for Europa-parlamentets handelsudvalg, den tyske socialdemokrat Bernd Lange, anbefalede forleden EU-Kommissionen at lytte nøje til de kritiske røster, når der forhandles videre med USA.
»Ellers bliver det svært at skabe flertal for denne aftale i Europa-Parlamentet,« advarede Lange på sin hjemmeside og kritiserede, at kommissionen endnu ikke har taget konsekvensen af ISDS-høringen sidste år, hvor det store flertal af 150.000 europæiske høringssvar var klart kritiske.
Den tyske vicekansler, økonomiminister og formand for det tyske socialdemokrati SPD, Sigmar Gabriel, sagde i lørdags i Süddeutsche Zeitung, at »vi vil ikke – det er jeg fuldstændig sikker på – se nogen privatisering af konfliktmægling«.
Hellere global instans
I sidste uge gik så også den tidligere EU-kommissær for retlige anliggender, nuværende medlem af parlamentets handelsudvalg, den konservative Viviane Reding, på banen.
»Røsterne fra de 150.000 borgere, der svarede under kommissionens online-høring, må høres. Og hvad siger de os? At ISDS mangler institutionel forankring og legitimitet,« skrev hun på EU-sitet euractiv.com.
Derfor foreslår den konservative politiker, at man går en helt anden vej og indleder en forhandlingsproces hen mod en international og permanent investeringsdomstol, baseret på et sæt af internationale regler.
»Kun en sådan offentlig ret kan garantere legitimitet af sagsbehandlingerne, sammenhæng i kendelserne og voldgiftsmændenes uafhængighed,« mener Reding.
»Handel og retssikkerhed må understøtte hinanden, ikke undergrave hinanden,« skrev hun.
Mens en sådan foreslået ny global instans forhandles, bør man ifølge den tidligere kommissær indskrive en ’embryonal’ udgave af en sådan retsinstans i en kommende TTIP-aftale.
Hvordan det skal kunne gøres midt i et højspændt forhandlingsforløb, hvor USA indtil videre insisterer på ISDS, er svært at se.
EU’s nye handelskommissær, Cecilia Malmström, siger i en kommentar til Redings forslag om en global instans, at »jeg har allerede bedt min stab begynde at arbejde hen mod det«.
»Men jeg mener, vi skal sigte efter en domstol, der sigter videre end TTIP.«
I TTIP-forhandlingerne foretrækker Malmström og kommissionen at søge en reform af den foreliggende model, som både kan tilfredsstille de mange kritikere og opnå USA’s opbakning.
På sidste uges EU-topmøde henstillede de europæiske ledere, at der inden årets udløb foreligger en samlet TTIP-tekst som resultat af forhandlingerne med USA.
Først når teksten er færdigforhandlet, bliver den tilgængelig for Europa-Parlamentet og EU-landenes regeringer, der så skal sige ja eller nej til handelsaftalen.

