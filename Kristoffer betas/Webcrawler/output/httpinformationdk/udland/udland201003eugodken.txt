EU vil godkende palmeolieplantager til biobrændstof som skov
Et lækket EU-dokument om biobrændstoffer viser, at Kommissionen vil tillade, hvad miljøorganisationer kalder enorme naturødelæggelser i klimaets navn


 Palmeolieplantager er ikke skov. Og hvis EU ikke indser det, kan det få katastrofale følger. Sådan lyder meldingen fra en række miljøorganisationer efter, at et lækket dokument viser, at EU-Kommissionen vil definere palmeolieplantater som »permanent« skov. I slutningen af 2008 formulerede Europaparlamentet ellers en række bæredygtighedskriterier i det direktiv, der skal sikre EU's målsætning om, at 10 procent af transportsektoren i 2020 skal drives af biodiesel til dieselbiler og bioethanol til benzinbiler.
De kriterier ville begrænse import af biobrændstof, der ville føre til yderligere rydning af regnskov i eksportlandene. Men ifølge det lækkede dokument er palmeolieplantager at anse som skove. Derved er de ligeså gode som den regnskov, der eventuelt stod der i forvejen.
»Sonderer man ikke mellem naturlig skov og plantager, giver man palmeolieproducerende lande som Indonesien og Malaysia frie hænder til fortsat at ødelægge deres skove,« lyder den alarmerende forudsigelse fra organisationen Wetlands International, der mener, at pres fra lobbygrupper har været afgørende. EU's mål har sat gang i en europæisk industri med en omsætning på omkring fem milliarder euro og en stor import fra Brasilien, Indonesien og Malaysia.
Pres
Også de danske miljøorganisationer reagerede i sidste uge på det lækkede udkast, herunder Nepenthes:
»Kommissionens forslag om at definere naturfattige palmeolieplantager som skov vil skabe yderligere pres på de sidste rester af verdens regnskove. Fastholdes definitionen, udvander kommissionen fuldstændig intentionerne i EU-direktivet om vedvarende energi,« skriver formand Kristian Jørgensen i en pressemeddelelse.
Gennem de seneste 50 år har Indonesien mister 74 mio. hektar regnskovsareal, mere end 15 gange Danmarks areal. I dag foregår regnskovsrydningen i et tempo af en fodboldbanes areal hvert 12. sekund.
Forstørrer klimaproblem
Et er, at verden vil tabe den biodiversitet, som regnskoven byder på.
Noget andet er, at det klimaproblem, som EU ønsker at adressere med direktivet, faktisk kun bliver større i takt med, at plantagerne breder sig. Fældning af verdens skove bidrager hvert år med 20-25 procent af den menneskeskabte CO2-udledning, og den type regnskov, der findes i Sydøstasien, har det største CO2-optag per hektar. Palmeplantager derimod har en meget begrænset effekt.
»Dette er ikke kun et problem for orangutangen og skovens truede andre arter,  men også for klimaet. Store mængder CO2 bliver udledt, når man konverterer naturlig skov til plantager,« påpeger Kristian Jørgensen.
SF's miljøpolitiske ordfører Ida Auken har derfor stillet spørgsmål til klimaminister Lykke Friis(V), om den danske regering er enig med kommissionens definition af bæredygtig skov.
»Palmeolie har et elendigt CO2- regnskab, og så fortrænger det samtidig oprindelig skov. Det er på alle måder en dårlig vej at gå,« siger Ida Auken, der mener, at sagen igen bør åbne debatten om, hvorvidt biobrændstof skal indgå i EU's klimamålsætninger: »Det er helt afgørende, at vi får tænkt os om og ikke ender med at redde forbrændingsmotoren, mens vi fælder regnskoven. Det er katastrofalt det her,« siger Ida Auken.
Venstres miljøpolitiske ordfører Eyvind Vesselbo mener stadig, at biobrændstof er en god ide på vejen til et mere klimavenlig transportsektor.
»Men det her lyder som en noget underlig måde at vurdere bæredygtighed på. CO2-regnskabet er ikke godt og det er jo ikke alt, der er grønt og kalder sig et træ, som er det,« siger Eyvind Vesselbo. Nepenthes mener derimod, at der er grund til at gentænke hele området. »Gennemføres en skovdefinition, som omfatter oliepalmeplantager, understreger det, at politikerne vil have biobrændstoffer for biobrændstoffets egen skyld og ikke for miljøets.
Man har indset, at kun få biobrændstoffer vil kunne leve op til ambitiøse krav om bæredygtighed, og derfor udvander man kriterierne i stedet for at finde reelle løsninger på transportsektorens klimabelastning,« vurderer Nepenthes' talsmand Kristian Jørgensen.
Det var i går ikke muligt at få en kommentar fra klimaminister Lykke Friis.

