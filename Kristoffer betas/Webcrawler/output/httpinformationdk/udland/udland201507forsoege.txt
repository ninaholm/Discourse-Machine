Alle forsøger at redde sig selv
Flere af eurolandenes fokus er ved at skifte fra redningen af Grækenland til de enkelte regeringers hjemlige magtspil. Imens står Grækenland med ryggen mod muren og har nu behov for 640 milliarder kroner
Den finske finansminister, Alexander Stubb (th.), taler med sin græske kollega Euclid Tsakalotos. Den finske regering er kommet i intern strid på grund af hjælpepakken til Grækenland


 At redde Grækenlands økonomi har udviklet sig til et spil, hvor de fleste parter ikke længere har Grækenland som hovedfokus, men i stigende grad forfølger målet om at redde egen regering eller eget vælgeromdømme, viser weekendens topmøde i Bruxelles blandt både eurozonens finansministre samt stats- og regeringsledere.
For inden for Europa er tilliden til den græske regering skrumpet så kraftigt ind, at det samtidig på de indenrigspolitiske scener rundt om i de europæiske lande er blevet farligt at ville hjælpe landet. Så hellere tale dunder mod flere hjælpepakker for at følge de skeptiske og negative folkestemninger, der i takt med det langvarige forhandlingsforløb er opstået i mange europæiske lande. Inklusiv Danmark, viser en nylig Yougov-undersøgelse.
Derfor handler det for de respektive regeringer især om at berolige de hjemlige parlamentarikere og vælgere, der er oprørte over, at en ny tredje hjælpepakke er på vej til Grækenland.
»Den vigtigste valuta er tilliden og troværdigheden, og den er væk,« sagde den tyske kansler Angela Merkel, før hun mødtes i kredsen af stats- og regeringsledere i går aftes.
Især i Helsinki er koalitionsregeringen, der er under to måneder gammel, kommet i interne stridigheder. Det næststørste parti, Finnernes Parti har angiveligt trukket sin støtte, hvilket reelt betyder, at Finland kan ende med at undlade at stemme for den tredje redningspakke, som Grækenland søger om.
En kattelem i bestemmelserne for EU’s redningsfond, ESM, hvor hjælpen skal komme fra, kan give finnerne netop den mulighed, fordi man tillader, at der ikke skal være fuld enighed blandt eurolandene. Men får flere lande samme idé, bliver det svært. Seks parlamenter i eurokredsen skal sige god for, at forhandlingerne om en ny gældspakke skal kunne indledes. De lande tæller blandt andet Tyskland og Finland.
Grexit-light model søsat
Grækenland er reelt i betalingsstandsning og står økonomisk med ryggen mod muren. I sidste uge søgte middelhavslandet om 53,5 milliarder euro, men ifølge europartnerne har landet reelt et markant større økonomisk behov, når man ser over de kommende tre år. Det kan derfor ende med at koste op mod 86 milliarder euro, eller knap 640 milliarder kroner. Det skal lægges oven i de 2.400 milliarder kroner, som landet i forvejen skylder. At Grækenland vil kunne betale pengene tilbage, er tvivlsomt. Derfor er der også stor uenighed mellem EU og IMF, der ønsker, at gælden nedskrives med 30 procent.
Men pengene er ikke den eneste grund til uenighed på tværs af de europæiske lande. Under weekendens topmøde var det end ikke muligt at skrive en fælles erklæring i kredsen af finansministre.
Den tyske finansminister, Wolfgang Schäuble, er kommet til Bruxelles med ønsket om, at Grækenland skal omsætte flere reformer og spare mere, end der lægges op til i de krav, som EU stillede for et par uger siden. Alternativet er ifølge Schäuble, at Grækenland træder midlertidigt ud af euroen i en periode på mindst fem år – den såkaldte Grexit-light-model. Med det forslag, er det første gang, at en græsk exit fra euroen er kommet på forhandlingsbordet.
Men den østrigske kansler Faymann slog straks kontra og sagde, at det vil kunne betyde, at alle lande potentielt kan beordres til at blive sendt ud af euroen i kortere eller længere tid.
Forslaget har også givet stærke reaktioner på den tyske politiske scene, hvor SPD-regeringspartnerens vicekansler, Sigmar Gabriel, har skrevet på Facebook, at han på forhånd var blevet orienteret om Schäubles Grexit-planer, men at han selv kun vil sige god for forslaget, hvis også Grækenland mener, at det er den bedste løsning. Og det har Grækenland afvist. Dermed er det kun regeringspartiet CDU, som reelt bakker op om denne idé.
De Grønnes parlamentariske chef, Anton Hofreiter, siger: »Herr Schäubles forslag bryder med EU’s grundideer. Desuden er det imod den tyske forfatning, idet forslaget forud skulle have være diskuteret i det tyske parlament. Derfor vil vi klage til den tyske forfatningsdomstol, hvis man går videre med Grexit-light-modellen.«
Europa splittet
Mange grækere er skuffet over den hårde holdning fra Schäubles side. Selv om især Tyskland, Finland, Holland, de baltiske lande, Slovakiet og Slovenien er mest kritiske over for Grækenland, så har landet alligevel EU-partnere, der ønsker at være imødekommende.
»Hvis det ender med et Grexit, er det et tilbageskridt for Europa, og det vil jeg ikke acceptere,« sagde den franske præsident, François Hollande, mens også den italienske ministerpræsident, Matteo Renzi, sendte advarsler om, at »nok er nok«. Det var en klar henvisning til den tyske finansministers Grexit-light-forslag.
Eurozonen er derfor splittet i en nordlig og en sydlig akse, der dog alligevel var enige om at afkræve Grækenland hårdere betingelser end for et par uger siden. Et kontroversielt forslag er at etablere en fond, der skal stå for salget af græsk statsejendom, hvor indtægterne skal båndlægges uden at den græske regering vil få adgang til pengene.
Græsk regeringsomdannelse
De nye krav lægger et stort pres på regeringen i Athen, der allerede knager ganske alvorligt. Da regeringen i fredags bad om et mandat til at søge om friske penge, stemte 251 parlamentarikere for, idet stort set hele oppositionen stemte med regeringen. Men reelt er venstre-højre-regeringen selv kommet i mindretal, fordi 17 Syriza-parlamentarikere, inklusiv den stridbare leder af Syriza-partiets venstreplatform, Panagiotis Lafazanis, stemte imod. Det er ikke gået upåagtet hen i EU-kredsen, der nu kræver en række straks-reformer vedtaget inden for få dage, som entrébillet til at starte reelle forhandlinger om nye penge til landet.
I Athen spekuleres der nu i, om landet vil få en ny samlingsregering, der kan bestå af Syriza samt af de proeuropæiske partier, konservative Nyt Demokrati, socialdemokraterne i PASOK og det socialliberale To Potami. Men en række græske medier spekulerer også i muligheden for, at en teknokratregering midlertidigt kan overtage regeringsmagten for at gennemføre de reformer, der skal udløse milliarderne til at redde landets økonomi og fastholde tilknytningen til euroen.
 

