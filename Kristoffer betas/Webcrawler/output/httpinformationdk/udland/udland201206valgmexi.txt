Valg i Mexico varsler nye metoder i narkokrigen
Uanset hvem der vinder præsidentvalget i Mexico i morgen, står det klart, at ingen af kandidaterne ønsker at fortsætte den nuværende strategi i krigen mod kartellerne. Spørgsmålet er, hvad der kommer i stedet
55.000 lig senere ... Ciudad Juárez er et af de farligste steder på kloden at opholde sig.


 Da Mexicos nuværende præsident, Felipe Calderón, i 2006 indtog præsidentembedet, gjorde han det, ingen anden mexicanske regering eller præsident tidligere har vovet eller ønsket. Calderón erklærede landets narkokarteller åben krig efter colombiansk model, hvor fokus rettedes mod at fjerne kartellernes ledere og langsomt, men sikkert nedbryde det organisatoriske fundament under mafiaen.
Seks år senere er antallet ofre i krigen mere end 55.000, og trods sympati for målet er befolkningens tålmodighed med krigens blodige bivirkninger ved at være brugt op. Meningsmålinger viser, at mexicanerne betragter sikkerheden og økonomien som landets største udfordringer, og samtlige præsidentkandidater har lagt op til et opgør med den eksisterende strategi.
Enrique Peña Nieto (PRI), der valgkampen igennem har ført i samtlige meningsmålinger, sagde i et interview med tv-stationen CNN en Español:
»Vi må gøre det klart – som jeg har gentaget i min kampagne – at statens vigtigste opgave i dag er at reducere volden. Det er volden, der i dag ødelægger det mexicanske samfund,« siger Enrique Peña Nieto, der lover et opgør med Felipe Calderóns strategi, »der på en lang række områder, slet ikke har fungeret«.
Arbejderpartiets kandidat, Andrés Manuel López Obrador (PRD), der for anden gang forsøger at blive valgt til præsident, svarer igen og igen med sit slogan »abrazos, no balazos« (kram, ikke kugler) og har lagt en tipunkts-plan, der retter fokus mod de sociale årsager til den organiserede kriminalitet.
Befolkningen bakker op
Kandidaternes kritik af den hidtidige strategi bakkes op af mexicanerne. Ifølge analyseinstituttet Pew Global peger 49 procent af den mexicanske befolkning på, at Calderóns strategi mod narkokartellerne enten ikke har haft en positiv effekt eller har haft en decideret negativ effekt. 47 procent mener, at krigen mod narko fortsat kan vindes.
Der er nok at kritisere. Tusindvis af journalister, politikere, embedsmænd og politibetjente er dræbt. Grænsebyer som Ciudad Juarez og Tijuana topper listen over verdens farligste steder at opholde sig og Mexicos stolte finanscenter og pengemaskine, millionbyen Monterrey – i 2007 kåret som Latinamerikas sikreste by – er i dag under belejring af kartellerne.
Retssikkerheden et offer
Alligevel hævder præsident Felipe Calderón fortsat, at hans strategi er den rigtige.
»Vores strategi er veletableret og fungerer. Volden er nedadgående, selv om vi naturligvis endnu ikke kan tale om en sejr,« siger Felipe Calderón i et interview med New York Times.
Ifølge de mexicanske myndigheder er volden dalet med 12 procent i de første fem måneder af 2012 sammenlignet med samme periode året før. Det er første gang i fem år, at antallet af mord ikke er steget.
Man skal imidlertid ikke langt uden for præsident Felipe Calderóns inderkreds for at finde hårde kritikere af den valgte strategi.
Præsident Calderóns forgænger og partifælle, expræsident Vicente Fox, siger i et interview med det spanske dagblad El Pais, at det har »kostet uendelig mange overtrædelser af menneskerettighederne«, at sætte hæren ind i krigen mod kartellerne.
Lige som mange menneskerettighedsorganisationer peger Fox på, at retssikkerheden har svære kår, når det er militæret og ikke politiet, der kontrollerer borgernes adfærd.
»Man skulle aldrig have tilladt militær i gaderne, soldaterne skal hurtigst muligt tilbage til deres kaserner,« siger Vicente Fox, der dog er enig med den nuværende præsident Calderón på ét punkt: Krigen mod narkokartellerne tabes først og fremmest i USA – ikke i Mexico.   
»USA har to muligheder: Enten sørger de for, at landets love bliver overholdt, og handlen med narkotika i deres land dermed ophører, eller også legaliserer de narkotika. Det er helt centralt for Mexico.«
Regionalt problem
Helt centralt i krigen mod narko står Mexicos forhold til USA. Dels fordi krigen imod de mexicanske karteller støttes finansielt og teknisk igennem DEA, den nordamerikanske administration for narkobekæmpelse, der årligt pumper mere end én mia. dollar ind i krigen, ligesom DEA forsyner Mexico og andre af regionens lande med efterretninger, satellitbilleder og militært udstyr.
Og dels fordi USA er verdens største marked for narkotika og verdens største eksportør af håndvåben. Det er fra USA, kartellerne henter deres våben og en meget stor del af deres profit, der ifølge DEA årligt beløber sig til 39 mia. dollar.
Ifølge Kevin Casas-Zamora, tidligere vicepræsident i Costa Rica, og Mauricio Cárdenas, begge seniorforskere ved tænketanken Brookings Institution, er netop dét problemet med den mexicanske narkokrig: At den er regional og i høj grad handler om de lande, der grænser op til Mexico.
»Mexicos problemer handler om deres nord- og sydgrænser. Fra nord styrkes narkokartellerne med illegale våben, hvilket gør dem langt sværere at slå end de colombianske (karteller, red.). Og selv om det mexicanske politi helt sikkert mangler både ressourcer og udstyr, er en meget stor del af løsningen, at USA formår at regulere salget af våben,« skriver forskerne i en kronik i det mexicanske dagblad Reforma:
»Mod syd kan hverken Mexico eller USA tillade sig at ignorere det stigende problem med sikkerhed – en region (Mellemamerika, red.), der i modstandsstyrke over for kartellerne ligger langt under Mexico. At den region modtager mindre end 20 procent af den samlede støtte fra Merida Initiativet (USA’s hjælpepakke til at bekæmpe narkokriminalitet i Mellemamerika og Mexico, red.) er en fejl, der hurtigst muligt bør rettes,« advarer Kevin Casas-Zamora og Mauricio Cárdenas, der skrev kronikken i protest over, at USA’s udenrigsminister, Hillary Clinton, sidste år mente, at der var ved at ske en ’colombiasering’ af Mexico.
For nok skeler præsident Calderón gerne til Colombia, når det gælder metoder. Colombias skiftende regeringer har haft målbar succes i deres mangeårige kamp imod de to store Medelín- og Cali-karteller, der blev slået succesfuldt ned. Men den mexicanske regering vil ikke sammenlignes med den colombianske vold.
Colombia er kommet ud af en periode med voldsrater op til ti gange højere end Mexicos, og Colombia har ikke blot måttet kæmpe mod magtfulde narkokarteller, men også mod politiske oprørsgrupper som FARC.
»Forskellen er vigtig. Militære løsninger har oftest en meget begrænset effekt i forhold til et fænomen som Escobar (narkobaronen Pablo Ecobar, red.). Man får ikke ram på Escobar med en Black Hawk-helikopter, men med efterretninger af høj kvalitet, en dedikeret politiledelse og med dommere, der ikke kan bestikkes. Det viste sig effektivt i Colombia,« skriver Kevin Casas-Zamora og Mauricio Cárdenas.
I Mexico er det fortsat uvist, om der findes noget godt svar på narkoproblemet. Det ved om nogen den snart afgående præsident Calderón, der selv har beskrevet processen med at bekæmpe kartellerne, som når en kirurg opererer for at fjerne en svulst:
»Man åbner op og finder ud af, at svulsten er kræft, der har bredt sig til hele organismen.«

