Sharia-segmentet erobrer verdensmarkedet
Efterspørgslen på alt fra mad til aktier og tandpasta, som er produceret i overensstemmelse med islam, stiger verden over i takt med muslimske forbrugeres indkomster. Dermed er kampen om at være rigtigt halal sat ind


 Inden længe vil man kunne købe original italiensk spaghetti, som er statsgaranteret halal. Det er i hvert fald intentionen bag projektet 'Halal Italia', som den italienske regering søsatte i sidste uge. Målet er at udvikle et system til halal-mærkning af italiensk produceret mad, medicin og kosmetik.
Med 'Halal Italia' kaster italienerne sig ind på et kaotisk og hastigt voksende marked for 'muslimsk korrekte' produkter. Især middelklasse-forbrugere i sydøstasiatiske storbyer kræver i stigende grad garanti for, at de absolut ikke risikerer at komme i nærkontakt med alkohol eller noget, som stammer fra en gris - og tendensen er ved at sprede sig til resten af verden, inklusive Europa og USA.
Markedet for sharia-godkendte produkter vurderes af analysevirksomheden AT Kearney at udgøre 12 billioner kroner årligt. Et tal, der er i kraftigt vækst sammen med antallet af muslimer, som ifølge Pew Research Center sidste år nåede 1,57 milliarder - 23 procent af verdens befolkning.
»Det her er 'Det Tredje Milliard-marked',« siger John Goodman, leder af den verdensomspændende reklamekoncern Ogilvy & Mathers særlige afdeling for 'muslimsk markedsføring', Ogilvy Noor.
»De senere år har folk været besatte af ideen om først Kina og siden Indien som de nye, milliard-store markeder. Men det muslimske marked udgør et sted mellem 1,2 og 1,8 milliarder mennesker. Det er et kæmpemæssigt marked,« siger Goodman, der er baseret i Thailand og selv konverterede til islam i 1999.
Halal-enzymer
Virksomheder i alverdens brancher gør sig i stigende grad store anstrengelser for at tækkes de muslimske forbrugere. FTSE i London, der udvikler aktieindeks, melder om stigende efterspørgsel på deres indeks med sharia-godkendte aktier. Indeksene kan bruges til at sammensætte shariah-godkendte investeringsporteføljer, hvor virksomhederne bag aktierne ikke må have sprut, svin, porno, gambling, tobak eller våben blandt deres hovedaktiviteter. Også finansvirksomheder, som tager renter for udlån, er bandlyste.
Halal-mærkning bliver samtidig et krav for flere og flere typer af produkter, og det mærker også danske virksomheder i stigende grad.
»Ofte er man simpelthen nødt til at have sit produkt certificeret som halal - ellers kan det bare ikke sælges,« siger kategoridirektør i Arla Foods Brian Petersen, som står for at afsætte Arlas valleprotein til youghurt og babymad i hele verden.
Et minefelt
Novozymes' enzymer til fødevarebranchen er også blevet halal-certificerede - og det gælder både enzymer til produktion af menneskemad og dyrefoder:
»Der er flere og flere af vores kunder, som spørger efter det,« siger Novozymes' ansvarlige for kosher- og halalcertificering, Jes Knudsen.
Novozymes bruger den store amerikanske mærkningsorganisation IFANCA, mens Arla bruger indonesiske MUI. Men internationalt er der hård kamp om, hvad der er halal, og om at få lov til at sætte sig på det lukrative marked for mærkning af halal-produkter.
Ifølge Brian Petersen fra Arla er det »lidt af et minefelt« at navigere i:
»Der er mange organisationer, som har hver sin måde at tolke på - og hvad der er halal et sted, er det måske ikke et andet sted. Men vi må prøve at tilpasse os, så vi kan få flest muligt ind under paraplyen,« siger han.
Alene i England opererer en lang række konkurrerende certificeringsorganisationer, som i nogle tilfælde nærmest bekriger hinanden, og fremtrædende stemmer i landets muslimske miljø har beskyldt nogle af organisationerne for at være udsat for korruption og for at mærke almindeligt kød som 'ægte halal'.
Middelklassefænomen
Malaysias regering forsøger i dette virvar at snuppe den globale føretrøje og gøre landet til centrum for certificering og handel med alt fra halal-vacciner og halal-shampoo, til statsgaranterede halal-fødevarer.
Den danske antropolog Johan Fischer fra RUC, som er en førende ekspert i den globale halal-bølge, befinder sig lige nu i landet for at forske, og han fortæller, hvordan lokale universiteter laver avancerede videnskabelige forsøg på at spore svinerester i alverdens produkter. Regeringen i landet forsøger at udbrede sin videnskabelige halal-tilgang til både Europa og det store marked i Mellemøsten, hvor halal tidligere blot er blevet taget for givet, siger Johan Fischer.
Men også mange malaysiske forbrugere går meget op i 'muslimsk rene' produkter:
»På et tidspunkt blev der sat spørgsmålstegn ved, om Colgate var halal - og det fik deres markedsandel til at falde markant, så lokale halal-tandpastaer kom ind på markedet i stedet,« siger Johan Fischer.
Både i Malaysia og Indonesien er det især den fremvoksende middelklasses mest bevidste forbrugere, som efterspørger halal-garantier, siger Johan Fischer:
»Der er meget identitet i det, og det minder på den måde lidt om markedet for økologi-produkter i Danmark. Det er knyttet til noget urbant, og til smag, klasse og ønsket om at vise, hvem man er.«
Halal-havn
Samtidig forsøger halal-bevægelsens varmeste fortalere konstant at gøre begrebet mere og mere omfattende og give det karakter af en helse-bevægelse, fortæller han:
»Det hele skal være halal, og det næste bliver halal-økologi og forsøg på at inkludere dyrevelfærd og alt sådan noget.«
Johan Fischer har tidligere forsket i britiske muslimers forhold til halal-produkter, og han fortæller, at halal-kravene nu spreder sig til europæiske lande i takt med, at Europas muslimer træder ind i middelklassen og bliver bevidste forbrugere.
I Frankrig, hvor halal-markedet for tiden vokser med 15 procent om året, kan man allerede få traditionelle franske produkter med et muslimsk twist, såsom halal-gåseleverpostej. Franske og britiske supermarkedskæder er også begyndt at føre stadig flere halal-produkter i håb om at få del i det boomet.
Og hollænderne har forlængst gjort sig klar til at møde efterspørgslen: I 2006 åbnede Rotterdams havn Europas første halal-certificerede havneafsnit.


