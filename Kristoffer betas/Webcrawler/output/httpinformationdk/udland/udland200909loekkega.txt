Løkke går efter de unge
Regeringen vil skabe 5.000 ekstra praktikpladser i 2010. Det handler om at stoppe ungdomsledigheden, men også om at kapre unge stemmer, vurderer kommentatorer
Statsminister Lars Løkke Rasmussen (V) og økonomiminister Lene Espersen (K) vil hente én milliard kroner til de nye praktikpladser fra overskydende midler fra Globaliseringspuljen.


 Regeringen vil bruge en ekstra milliard kroner på at skabe 5.000 flere praktikpladser.
Det handler dels om, at statsminister Lars Løkke Rasmussens teenagesøn og hans generation ikke skal opleve ungdomsarbejdsløshed, dels om at sikre stemmer fra de eftertragtede unge førstegangsvælgere ved næste valg, vurderer flere politiske kommentatorer.
»Jeg tror i høj grad, at man sidder i regeringen og analyserer på, hvad det er, Villy Søvndal (SF) har kunnet. Regeringen prøver at tage kampen op med Villy i forhold til unge vælgere,« siger kommunikationsrådgiver Rasmus Jønsson.
Også den tidligere konservative partiformand Hans Engell vurderer, at udspillet både er en appel til unge vælgere og et forsøg på at begrænse den nuværende ungdomsledighedskrise. Engell tror dog ikke, at regeringen vil have held med at få fat i særlig mange af de nye vælgere.
Et ekko fra gamle dage
Regeringspartierne vil hente én milliard kroner til de nye praktikpladser fra overskydende midler fra Globaliseringspuljen i 2007 og 2008. Pengene skal give 3.000 flere skolepraktikpladser, men de private arbejdsgivere skal også bidrage.
»Jeg har fra min allerførste dag som statsminister sagt, at regeringen vil gøre alt, hvad der står i vores magt for, at ungdomsarbejdsløsheden skal være et ekko fra gamle dage. Derfor sætter vi nu ind med en markant pakke, der skal forebygge ungdoms- ledighed,« sagde Lars Løkke Rasmussen på et pressemøde efter regeringens seminar på Dragsholm Slot i Odsherred.
Forslaget møder bred politisk opbakning, selv om flere af oppositionspartierne mener, at forslaget skulle være fremlagt for lang tid siden. Så sent som for tre måneder siden sad undervisningsminister Bertel Haarder (V) for bordenden ved forhandlinger, der sikrede 1.488 skolepraktikpladser.
»Når der er taget så grue- ligt fejl angående behovet for praktikpladser, er det desværre nok også et tegn på, at der er flere andre områder af krisen, som regeringen har fejlvurderet fuldstændig,« siger de radikales finansordfører, Morten Østergaard.
SF står uden for forligs- kredsen og minder om, at man ikke skal glemme erhvervsskolerne.
»Vi er selvfølgelig glade for, at regeringen endelig reagerer på problemerne, selv om det er et halvt til trekvart år for sent. Men når det er sagt, så er det vigtigt at understrege, at der også skal sættes ind med en forbedring af undervisningen på erhvervsskolerne,« siger SF's finansordfører, Ole Sohn.
Regeringen vil i den kommende tid forhandle udspillet med partierne bag globaliseringsaftalen, Dansk Folkeparti, De Radikale og Socialdemokraterne. ritzau


