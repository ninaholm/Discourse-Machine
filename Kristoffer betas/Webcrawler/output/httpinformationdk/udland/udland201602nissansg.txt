Nissans grønne rejse
Den japanske bilkoncern har siden 2007 forfulgt et ambitiøst klimamål og har introduceret verdens bedst sælgende elbil for at kunne nå det


 Den japanske Nissan-koncern har produceret biler i ret præcist 100 år. I dag er den i sin alliance med franske Renault verdens fjerdestørste bilproducent med et salg på 5,4 mio. biler i 2015. Siden 2010 har Nissan også produceret elbilen LEAF, med 200.000 solgte eksemplarer verdens bedst sælgende elbil.
I undersøgelsen fra DTU-Aalborg Universitet om internationale virksomheders miljømål fremstår Nissan som en af de mest konsekvente og ambitiøse – med den begrænsning at selve koncernens altdominerende produkt stadig er benzinbilen.
Nissan har således otte år i træk, siden 2007, defineret og forfulgt et kvantificeret klimamål, nemlig at respektere det internationale to graders mål ved at reducere nye Nissan-bilers CO2-emission med 70 pct. inden 2050 – idet man i 2010 skærpede ambitionen til 90 pct. reduktion i lyset af ny viden fra FN’s Klimapanel om behovet for indgreb. Samtidig har man med introduktionen af elbilen ændret selve produktporteføljen i erkendelse af, at koncernens klimamål ikke kan nås, hvis man fastholder fokus på benzinbilen.
Man har samtidig gjort klart, at klimamålet kun kan nås, hvis elbilerne forsynes med strøm fra vedvarende energi.
Læs også: Erhvervslivet tager ikke planetens grænser alvorligt
I sine seneste årsrapporter har man opprioriteret vigtigheden af at samarbejde med andre bilproducenter og med offentlige myndigheder om at etablere en infrastruktur for opladning af elbiler og om at bruge elbilernes batterier som lager for overskydende elproduktion fra vedvarende energi.
På sin hjemmeside fortæller koncernen, at man får en stigende del af sit elforbrug til fabrikkerne i flere verdensdele fra sol, vind, vand og biogas, som sammen med et energispareprogram skal sikre CO2-reduktioner på 30.000 ton årligt. I 2014 havde man nået en CO2-reduktion pr. nyproduceret bil på knap 24 pct., målt i forhold til 2005-niveauet.

