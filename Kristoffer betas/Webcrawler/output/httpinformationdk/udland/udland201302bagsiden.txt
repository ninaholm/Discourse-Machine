Bagsiden: Rædsel! En ny muslim træder ind i magtens inderkreds
Barack Obamas nye CIA-chef er ikke det, han giver sig ud for at være. I hvert fald ikke ifølge nogle amerikanske højrefløjsmedier


 Han er ikke just kendt som en blød mand, USA’s med al sandsynlighed kommende CIA-chef, John O. Brennan. Allerede da Barack Obama i sin første valgperiode overvejede at udnævne sin nuværende antiterror-rådgiver til leder af CIA, lød der protester fra menneskeretsforkæmpere, der kædede ham sammen med Bushs torturpolitik, og som rådgiver for Obama bliver han anset som en af hovedarkitekterne bag den kontroversielle dronepolitik.
Men det er kun et skalkeskjul, må man forstå. For Brennan er i virkeligheden en ulv i fåreklæder, en mand i jakkesæt, der vitterlig burde have været iført galabiya, kort sagt en muslim. Og som sådan ikke bare en, der plejer omgang med trosretningens almindeligt subversive elementer, men med deciderede topterrorister. Det er i hvert fald påstanden hos flere amerikanske medier, der dermed følger en hæderkronet tradition, hvor Brennans chef, Barack Obama, i lang har måtte kæmpe med påstande om, at han i virkeligheden er muslim.
I Brennans tilfælde stammer rygtet blandt andet – eller nok snarere hovedsaligt – fra en tidligere marinesoldat og FBI-ansat, John Guandola, der i lang tid har advaret mod en stigende infiltrering af hele det amerikanske statsapparat – og regeringen i særdeleshed – fra Det Muslimske Broderskab.
I tilfældet Brennan stammer konverteringen ifølge Guandola tilbage fra Brennans tid som lokal CIA-leder i Saudi-Arabiens hovedstad, Riyadh. Her skulle den kommende CIA-chef være blevet forsøgt rekrutteret af det saudiske styres agenter, og i den sammenhæng have konverteret til islam. Mere sobre kilder har tidligere noteret, at Brennan, der kommer fra en irsk familiebaggrund, er katolik med skolegang på en jesuitisk skole.
Mistænksom korrekt udtale
Det er dog ikke svært at se, hvor påstanden kommer fra. Brennan, der som del af sin CIA-uddannelse lærte sig arabisk i sin ungdom og efter sigende taler det flydende (nogle blogs har noteret sig hans fonetisk korrekte udtale af ordet ’al-Qaeda’ som et slags indicium på hans skyld), gav i 2010 en tale til The Islamic Society of North America, hvor han blandt fortalte om, hvordan han under sine rejser i arabiske lande havde lært at påskønne »islams godhed og skønhed«, og at islam havde »ændret hans verdenssyn«.
»Det er ikke et langt spring derfra og til at konvertere til islam«, konstaterede John Guandola efterfølgende og afskrev på det kraftigste, at John O. Brennan skulle være i stand til at varetage embedet som CIA-chef.
Her ville nogen måske indvende, at jo, der er trods alt et stykke, og hvad så, hvis manden faktisk var muslim – og så i øvrigt tilskrive bemærkningerne almindelig pli og diplomatisk manøvredygtighed.
Men det ville være kedeligt. Så tænk lige lidt over subteksten næste gang, dronningen siger noget fordelagtigt om Grønlands rige kultur og historie. Er det bare det, hun mener, eller ... Sandheden er derude.
 

