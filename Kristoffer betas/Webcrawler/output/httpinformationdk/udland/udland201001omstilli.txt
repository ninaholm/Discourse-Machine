Omstillingsbyerne har bredt sig til 14 lande
Transition Town-bevægelsen startede i den lille engelske by Totnes. I dag har initiativet stor borgerdeltagelse, masser af grønne projekter - og følgeskab af 273 andre byer i mange lande


 Efter nedturen med COP15 kommer nu opturen med Transition Towns, omstillingsbyerne. Et initiativ, der med afsæt i 2006 i den lille by Totnes i det sydvestligste hjørne af England nu tæller projekter i 273 byer i 14 lande, heraf omtrent halvdelen i England. Med møder for nylig i København og på Sydfyn er initiativet nu ved at slå rod i Danmark.
Det første skridt blev taget af Rob Hopkins, en ung brite der i 1990'erne blev inspireret af de såkaldte permakultur-principper, der i korthed siger: Byg din egen bolig og producer din egen føde. Det gjorde Hopkins: Flyttede til Irland og byggede sig et bæredygtigt, CO2-neutralt permakultur-hus, samtidig med at han indledte kursusvirksomhed for andre. Det gik flot, indtil ulykken ramte: Hopkins drømmehus brændte ned til grunden og tvang ham til at genoverveje sin situation. Det skete, mens debatten om olieæraens afslutning tog fart, og Rob Hopkins' overvejelser gik på, om han skulle bygge sig et nyt selvforsynende hus, som han kunne sidde trygt og gemme sig i, den dag andre begyndte at slås om den svindende olie. Eller om han skulle kaste sig ud i at skabe fælles løsninger sammen med andre.
»Hvis vi i fællesskab er i stand til at designe en vej igennem dette med brug af vor intelligens, snilde og kreativitet, så er der ingen grund til, at en fremtid med mindre olie ikke skulle blive at foretrække for nutiden,« ræsonnerede Hopkins.
Så han valgte fællesskabsstrategien, flyttede til den lille by Totnes med 8.000 indbyggere og begyndte sammen med andre at arbejde med en omstillingsstrategi for byen.
»Min fornemmelse er, at det skal foregå i en skala, hvor folk oplever, de kan have indflydelse. London er f.eks. for stor,« siger han i et videointerview.
First mover
I Totnes brugte man det første år på at skabe øget viden og forståelse for udfordringen og mulighederne. Hvordan, spurgte man, kan en tilværelse og et samfund se ud, hvis det indrettes på at fungere uden olie og med en CO2-udledning på blot ét ton pr. indbygger frem for at være indrettet på endeløs, virusagtig vækst?
Som én ting interviewede man byens ældre for at lære noget om den højere grad af modstandsdygtighed, samfundet besad, før den oliebaserede modernitet for alvor satte sig igennem. Og man spekulerede blandt meget andet over, hvordan det dog var gået til, at folk i deres haver indførte ufrugtbare japanske kirsebærtræer i stedet for de britiske kirsebærtræer, der producerede masser af lokal og gratis frugt.
»Det handler om at komme med spørgsmål i stedet for at vælte ind med en masse eksperter og designe alting for alle. Det handler om at slippe den kollektive begavelse løs,« siger Rob Hopkins. I dag er Totnes en by under omstilling, udnævnt og støttet af det britiske energi- og klimaministerium som 'first mover' og en af 10 britiske klimabyer. Der er masser af arbejdsgrupper, som f.eks. udvikler den lokale fødevareproduktion og -handel for at styrke byens modstandsdygtighed og bæredygtighed. Der er 'omstillingsgader', hvor beboere får særlig hjælp til energibesparelser og installation af vedvarende energi. Der er introduceret lokale rickshaws, som kører på biobrændstof i form af  genanvendte madolier. Der er formuleret en 'energi-nedstigningsplan' for hele byen for at slippe ud af den fossile afhængighed. Der er sågar med borgmesterens og 65 virksomheders aktive medvirken indført et Totnes-pund, en lokal valuta der stimulerer en mere lokalt forankret økonomi.
På vej i Danmark
Fra dette sydvestlige hjørne af England har Transition Towns-initiativerne bredt sig med forbløffende hast siden 2006. Fra Totnes til små britiske landsbyer som Glastonbury over store provinsbyer som Bristol og Nottingham og videre til London-bydele som Belsize. Og til byer i USA, Australien, New Zealand, Canada, Japan, Chile, Tyskland, Finland ... Og nu Danmark.
Midt i januar holdt 55 mennesker fra forskellige dele af landet deres første fælles workshop i København for at diskutere, hvordan man kan blive del af det store omstillingsinitiativ.
»Vi er en ny generation af entreprenører, som vil skabe håb. Ved at en global ansvarlighed omsættes i en lokal praksis og dannelse af nye fællesskaber. I stedet for at være fixeret på kriser, vil vi realistisk arbejde hen mod det robuste og bæredygtige lokalsamfund. Men det haster,« siger Niels Johan Juhl-Nielsen, med i forberedelsesgruppen og sammen med Erik Lemcke forfatter til en aktuel afhandling fra RUC om Transition Towns. Andre blandt initiativtagerne har allerede oversat og elektronisk publiceret Rob Hopkins' Grundbog for overgangsinitiativer, som beskriver de grundlæggende principper, gennemgår muligheder og barrierer m.m. Og i lørdags var der så møde i det, der nu er Danmarks første konkrete og internationalt godkendte Transition Town-projekt: Syltemae Omstillings Initiativ på Sydfyn.

