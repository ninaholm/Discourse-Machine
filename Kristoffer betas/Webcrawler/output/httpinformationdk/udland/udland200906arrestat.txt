Arrestationer er Kinas svar på appel om demokrati
Dissidenten Liu Xiaobo, der er  en af hovedkræfterne bag det  kinesiske 'Charter 08', en appel om  demokrati, blev i går officielt arresteret.  Men regeringen tager fejl, hvis den tror, det vil skræmme folk til stilhed, siger systemkritikere
Liu Xiaobo blev hyldet in absentia, da han blev tildelt Homo Homini prisen på en menneskerettigheds-filmfestival i Prag i marts. Tjekkiets tidligere præsident Vaclav Havel stod for prisoverrækkelsen, og Xiaobos appel om demokrati, Charter 2008, er netop inspireret af det tjekkoslovakiske Charter 77, som Havel var med til at stifte under Den Kolde Krig.


 Siden december har Liu Xiaobo, en af Kinas mest prominente systemkritikere, været låst inde i et rum uden vindue nord for Beijing. Hans advokat er blevet nægtet adgang til ham, og hans kone har blot fået tilladelse til at besøge ham to gange. Først i går, et halvt år efter myndighederne gemte ham af vejen, blev den 53-årige forfatter officielt arresteret og anklaget for statsfjendtlig virksomhed.
Han har været med til at »sprede rygter og bagvaske regeringen, med det sigte at underminere staten og omstyrte det socialistiske system,« siger politiet til det officielle nyhedsbureau Xinhua.
Liu Xiaobo seneste forbrydelse i styrets øjne er tilsyneladende, at han er en af hovedkræfterne bag det såkaldte Charter 08, en appel om mere demokrati i Kina. Han blev ført bort af politiet i slutningen af 2008, kort før det politiske manifest blev offentliggjort på internettet.
Liu Xiaobos medforfattere til dokumentet mener, at regeringens mål har været at straffe Liu Xiaobo for at skræmme andre fra at tilslutte sig appellen. Men effekten har været den stik modsatte. Og det vil også blive tilfældet, nu da Lius arrestation er officiel, da arrestationen vil forny fokus på Charter 08, siger de.
»Regeringen har begået en taktisk fejl,« mener Wen Kejian, der sammen med en række advokater, professorer og forfattere var blandt de oprindelige 300 underskrivere af dokumentet.
Siden offentliggørelsen af Charter 08 har adskillige tusinde andre kinesere bakket op om appellen via internettet.
»Vi gik ud fra, at regeringen ville blokere alle sider på internettet om Charter 08 og lade, som om intet var sket. Det ville have gjort det svært for os at skabe opmærksomhed i befolkningen om vores krav,« siger Wen. »Men regeringen er gået ekstremt til værks. Den har afhørt og chikaneret mange og har arresteret Liu Xiaobo. Det har forarget kinesere, der har læst om det på internettet, og mange har besluttet sig for at støtte Charter 08 i protest mod regeringens skammelige reaktion.«
Zhang Zuhua, der var med til at forfatte demokrati appellen, er enig:
»Jo mere regeringen undertrykker Charter 08, desto mere indflydelse vil det få.«
En alternativ stemme
Charter 08 er blevet kaldt den vigtigste politiske erklæring i Kina siden protesterne på Den Himmelske Freds Plads i 1989. Det er en plan for demokratisering af samfundet og opfordrer til, at der udarbejdes en ny grundlov, der garanterer menneskerettigheder, demokratiske valg, ytringsfrihed, og til at kommunistpartiets hold om militæret, domstolene og regeringen ophører.
»Charter 08 er blevet en stemme for masserne, der ellers ikke har ret til at tale i et lukket samfund uden ytringsfrihed. Det har vist befolkningen, at der findes et alternativ til det nuværende politiske system,« siger historikeren og samfunds debattøren Fu Guoyong.
»Det har skabt en offentlig debat på internettet, og har gjort folk mere interesserede i, hvilken retning samfundet skal tage.«
Og det er det, at Charter 08 viser en anden vej, der gør regeringen nervøs, mener Zhang Zuhua.
»Politiet har tidligere sagt til mig, at de anser demokratiaktivister som os for den største trussel mod kommunistpartiets politiske magt,« tilbyder han som forklaring på styrets hårde reaktion på Charter 08.
Mindst 100 underskrivere inklusive Wen Kejian og Zhang Zuhua er blevet afhørt og truet med lange fængselsdomme. Men så vidt vides, er Liu Xiaobo hidtil den eneste. som nu reelt står til fængselsstraf. Ifølge hans advokat, Mo Shaoping, kan han ifølge loven idømmes op til 15 års fængsel.
Lius støtter og menneskerettighedsorganisationer havde ellers håbet, han ville blive løsladt efter den følsomme 20-årsdag for massakren i Beijing natten mellem den 3. og 4. juni 1989.
Liu, der er tidligere universitetsprofessor, deltog i studenterdemonstrationerne dengang på Den Himmelske Freds Plads. Det røg han 20 måneder i fængsel for. Siden har han været stærkt kritisk over for kommunistpartiet og har på internettet hyppigt opfordret til politiske reformer.
Hård jagt
Inden for det seneste år har myndighederne slået hårdt ned på landets mest fremtrædende systemkritikere. Borgerrettighedsforkæmperen Hu Jia fik i april sidste år en fængselsdom på tre og et halvt år for at »opildne til statsfjendtlig virksomhed«, en diffus anklage som ofte bruges mod dissidenter.
Andre befinder sig fortsat i det kinesiske juridiske systems ugennemsigtige vildnis og uden retslig beskyttelse. Deriblandt Huang Qi, der i juni sidste år blev anholdt af sikkerhedspolitiet for sin kritik af regeringens nødhjælpsarbejde i forbindelse med jordskælvet maj sidste år i Sichuan-provinsen. Huang er endnu ikke blevet stillet for en dommer.
Og så er der Gao Zhisheng, en menneskerettighedsadvokat, der er stærkt kritisk over for kommunistpartiet, og som har beskæftiget sig med Kinas allermest følsomme sager. Han forsvandt i februar, og menes at være i politiets varetægt. Kort inden han forsvandt, offentliggjorde han på internettet en chokerende beskrivelse af den groteske, voldsomme og omfattende tortur, han siger, han blev udsat for, da sikkerhedspolitiet også i 2007 fik ham til at forsvinde.

