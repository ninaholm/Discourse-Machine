Republikanerne blæser til kamp mod atomaftale
Flere præsidentkandidater sammenligner Wien-aftalen mellem Iran og de seks stormagter med Neville Chamberlains eftergivende politik over for Adolf Hitler. Udfaldet af afstemninger i Kongressen i september hænger i en tynd tråd
Den førende republikanske præsidentkandidat, Jeb Bush, som mange i amerikanske medier anser for at være en moderat i skjul, beskylder Obama for at have indledt en »eftergivenhedspolitik« i stil med Neville Chamberlains famøse fredsaftale med Adolf Hitler i München i 1938.


 USA og fem andre stormagters atomaftale med Iran dumpede i går pladask ned i den amerikanske valgkamp og fostrede straks ekstremistiske udtalelser fra flere af de republikanske præsidentkandidater, mens Hillary Clinton og hendes tre rivaler bakkede op om præsident Barack Obamas Iran-strategi.
Den førende republikanske præsidentkandidat, Jeb Bush, som mange i amerikanske medier anser for at være en moderat i skjul, beskylder Obama for at have indledt en »eftergivenhedspolitik« i stil med Neville Chamberlains famøse fredsaftale med Adolf Hitler i München i 1938. »Fred i vor tid,« forkyndte den britiske premierminister. Året efter invaderede Tyskland Polen.
Jeb Bush erklærede:
»Iranerne, Mellemøsten, Israel, USA og hele verden fortjener bedre end denne her aftale, der vil styrke de voldelige og revolutionære præsters greb om magten – folk, der regerer Teheran med en jernhånd.«
En anden republikansk præsidentkandidat Rick Santorum skildrede i en udtalelse, hvad en eftergivende aftale over for Iran vil kunne betyde.
»I sidste instans bliver Iran en atommagt, der kan angribe Israel og USA,« forudsagde Santorum.
Andre præsidentkandidater fulgte trop med lignende dommedagsprofetier. Senator Lindsay Graham, der angiveligt har mere udenrigspolitisk ekspertise end alle andre kandidater tilsammen, kaldte atomaftalen for »en dødsdom over Israel«.
Læs også: Irans atomaftale er et historisk nyt kapitel
De fordømmende udtalelser blev alle fremsat så tidligt tirsdag formiddag i USA, at ingen af de republikanske rivaler kan have haft tid til at læse det 159 sider lange dokument, som aftalen mellem Iran, USA og de fem andre stormagter består af.
Flere republikanske ledere i Kongressen synes heller ikke at have læst på lektien, inden de begyndte at skyde fra hoften mod præsident Obama.
John Boehner, formand for Repræsentanternes Hus, beskyldte præsidenten for at have opgivet sit oprindelige sigte med atomaftalen, nemlig at få Iran til at skrotte alle sine atomanlæg.
»Det er en uacceptabel aftale. Den indebærer, at vi letter sanktionerne mod et farligt regime, mens vi samtidig giver dem nøglerne til at bygge en atombombe. Vi vil gøre alt, hvad vi kan for at blokere denne aftale,« bedyrede Boehner.
Boehners kollega i Senatet, Mitch McConnell, var interessant nok en kende mere forsigtig i sin bedømmelse. »Det ser ud til, at denne aftale ikke lever op til det oprindelige formål, der var at hindre Iran i at blive en atomstat,« sagde den republikanske flertalsleder i Senatet.
Proisraelske lobby
De demokratiske partiledere i Kongressen foretrak at vente med at udtale sig, indtil de fik læst det teknisk komplicerede dokument.
Det forventes, at næsten alle republikanere i de to lovgivende kamre – hvor partiet råder over et flertal – vil stemme imod. Aftalens chance for at komme helskindet igennem beror derfor i sidste instans på det antal demokratiske lovgivere, Obama og en stribe af lobbygrupperne formår at overtale til at stemme ja til aftalen.
Og mange demokratiske politikeres opfattelse af aftalen vil afhænge af Israels og proisraelske gruppers holdninger.
»Indtil videre synes flere af de store jødiske organisationer at være mere forsigtige med at tage afstand fra aftalen end republikanerne,« siger Lara Friedman fra Americans for Peace Now. På nuværende tidspunkt tør ingen iagttagere spå om udfaldet. I alle tilfælde har Det hvide Hus og Kongressen på forhånd aftalt, hvilken procedure der skal følges for godkendelse eller forkastelse af atomaftalen. Fordi den ikke er en traktat, falder de sædvanlige regler om godkendelse med 2/3 flertal i Senatet bort.
I stedet får begge lovgivende kamre mulighed for at stemme. I tilfælde af forkastelse kan præsident Obama nedlægge veto. Ifølge forfatningen kræver det 2/3 flertal at nedstemme en præsidents veto. Derfor skal Obama som et minimum rekruttere 1/3 af lovgiverne i Repræsentanternes Hus såvel som i Senatet for at fastholde et veto og derved redde aftalen.
Forskningsdirektør Kingston Reif ved tænketanken, Arms Control Association i Washington, D.C., vurderer over for Information, at der er nok demokratiske stemmer i Repræsentanternes Hus til at stoppe en republikansk nedstemning af et veto.
»I maj måned underskrev 150 demokratiske lovgivere i Repræsentanternes Hus et brev, hvori de udtrykte støtte til en atomaftale med Iran. Et veto overlever, på betingelse af, at mindst 145 medlemmer støtter aftalen, så jeg forventer et positivt udfald,« siger Reif.
Kæp i hjulet
Hvis præsident Obamas veto overlever i Repræsentanternes Hus, betyder det – ifølge proceduren vedtaget i en lov i maj – at senatsafstemningen bliver irrelevant. Aftalen vil ganske enkelt være godkendt.
Debatter og høringer i Kongressen vil finde sted indtil den anden uge i august, hvor lovgiverne rejser hjem på ferie, men i virkeligheden rådfører sig med vælgerne i deres kredse. 8. september er de tilbage i Washington, hvorefter der er et par uger til at stemme.
Selv hvis atomaftalen kommer i hus i september, forventes republikanerne senere at ville stikke en kæp i hjulet. Partiledere har f.eks. bebudet, at de aldrig vil ophæve økonomiske sanktioner mod Iran, som i tidens løb er blevet vedtaget af Kongressen. Kun ophævelse af sanktioner pålagt af Det Hvide Hus vil derfor komme på tale.
I det videre forløb har alle republikanske præsidentkandidater derudover lovet, at de vil skrotte aftalen, hvis de skulle vinde valget i november 2016. Senator Marco Rubio fra Florida har sagt, at en atomaftale vedtaget med hjælp fra et veto ikke vil være legitim.
»Iran og verden må forstå, at en aftale godkendt i kraft af et veto og uden om et flertal i Kongressen ikke vil nyde vedvarende opbakning i USA; at det er Obamas aftale,« udtaler Rubio.
Kingston Reif er enig i, at det ikke vil se godt ud, hvis et af de to amerikanske partier ensidigt stemmer imod en international aftale.
»Det svækker USA’s internationale position, men i fald gennemførelsen går uden de store problemer, vil det blive ekstraordinært svært for den næste præsident – og den næste Kongres – at omstøde beslutningen. Det er jo en kendsgerning, at hele verden støtter denne aftale, bortset fra Israel og Saudi-Arabien.«

