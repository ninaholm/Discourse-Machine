Russisk oligark udfordrer Putin
Ruslands tredjerigeste mand bebuder, at han vil stille op imod Putin til næste års præsidentvalg. Men der kan være tale om endnu et forsøg fra Kremls side på at iscenesætte en styret opposition, advarer analytikere


 Ruslands tredjerigeste mand, Mikhail Prokhorov, erklærede mandag, at han vil forsøge at udfordre Vladimir Putin ved næste års valg til præsidentposten.
»Jeg har truffet en beslutning, sandsynligvis den alvorligste i mit liv,« udtalte oligarken Mikhail Prokhorov til den forsamlede presse. »Jeg vil stille op til præsidentvalget.«
Prokhorov sagde rent ud, at han med sit kandidatur vil forsøge at appellere til den desillusionerede middelklasse. Han undlod dog at komme med direkte kritik af Putin, der senest har pådraget sig vrede hos en voksende protestbevægelse mod hans autoritære styre.
Men oligarkens skridt er ifølge nogle analytikere højst sandsynligt en taktisk manøvre fra Kremls side for at omdirigere gadeprotesterne, som er organiseret af den uautoriserede oppositionen, til et liberalt projekt, som kan blive styret fra magtens korridorer. Den politiske analytiker Stanislav Belkovskij siger således til Gazeta.ru, at Prokhorov — der har en forhistorie med indblanding i Kreml-inspireret politik — er en »ren falskner og bluffmager«.
Prokhorov fremlagde dog sin udmelding som en udfordring til Putin og hans over ti år lange æra. »Samfundet er ved at vågne op, det er man nødt til at indse, uanset om man vil eller ej,« sagde han. »Hvis magthaverne i ordets bredeste forstand ikke er rede til at indlede en dialog [med de protesterende], så må disse magthavere gå af.«
Prokhorovs udspil er en total kovending i forhold til hans hidtidige syn på Putin. Så sent som i sidste uge, da de første tegn på den spirende protestbevægelse begyndte at dukke op, skrev han på en blog:
»Om man kan lide det eller ej, vil Putin indtil videre fortsat være den eneste, der på nogen som helst kan måde kan håndtere denne ineffektive regeringsmaskine.«
Tidligere erfaringer
Prokhorov har formået at overlevet en række skandaler og opbygge en anslået formue på over 90 milliarder kr. Han blev tvunget til at sælge sin aktiepost i metalgiganten Norilsk Nickel på tærsklen til finanskrisen i 2008 efter at have været involveret i en prostitutionsskandale i Frankrig. Han ejer nu en del af en større guldproducent samt det amerikanske basketballhold New Jersey Nets.
Den over to meter høje milliardær har forsøgt sig i politik før. I fire måneder var han leder af det erhvervsvenlige parti, Den Rette Sag, inden han blev smidt ud i september — noget, han gav Kremls chefstrateg, Vladislav Surkov, skylden for. Projektet var et mislykket forsøg på at vinde liberal støtte forud for parlamentsvalget tidligere i denne måned og blev tilsyneladende afsporet af Kreml, da det blev for populært. Adspurgt om, hvad der manglede på Ruslands politiske scene, svarede Surkov: »Et liberalt masseparti.«
Prokhorovs udmelding var hovedhistorien i det statslige tv’s aftennyheder, som styres stramt af Surkov — en indikation af, at skridtet er blevet officielt accepteret. Prokhorov insisterede dog på, at han hverken havde drøftet sit kandidatur med Putin, med Surkov eller med præsident Dimitrij Medvedev. Oligarken skal nu indsamle to millioner underskrifter, før valgkommissionen kan godkende hans kandidatur.
Putin afviser bluff
Dimitri Peskov, Putins talsmand, siger, at den russiske regering ikke har været involveret i Prokhorov beslutning. »Det har intet at gøre med os. Vi har intet at gøre med ham.« Han tilføjede, at Putin ikke havde »reageret«.
Prokhorov har kun afsløret få detaljer om sin politiske platform, ligesom han foreløbig afviser at sige, om han vil deltage i Moskvas næste store protest, som er planlagt til at finde sted 24. december. »Jeg vil gerne lade dette være et mysterium lidt endnu,« sagde han.
 
© The Guardian og Information Oversat af Niels Ivar Larsen

