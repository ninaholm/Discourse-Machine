Og hvordan er det så lige med klimaet?
Et år efter COP15 er internationale og danske mediers omtale af selve klimaproblemet og dets konsekvenser rykket helt i baggrunden. Men det skyldes ikke, at den globale opvarmning er på retur - tværtimod
Langvarig tørke i Amazonas er blot ét eksempel på, at konsekvenserne af den globale opvarmning bliver mere og mere alvorlige. Rio Negro-floden her nåede den 22. oktober den laveste vandstand siden 1963.


 Det er ikke sådan at bevare udsynet, når horisonten er begravet i sne. Så her er lige et overblik over klimaets tilstand - dét som verdens lande nu angiveligt og endnu engang har sat sig sammen for at redde, og dét som verdens medier næsten er holdt op at skrive om.
Midt i november registrerede Google Trends således kun en syvendedel af det antal internationale nyhedsartikler om 'global warming' og 'climate change', som blev registreret på samme tid sidste år.
En undersøgelse af 11 britiske dagblade foretaget af Oxford University viste i september i år mindre end halvt så mange artikler om emnet som for et år siden og det laveste antal siden 2005. Og ifølge Infomedia har danske dagblade i november i år bragt ca. en tredjedel af det antal artikler om global opvarmning og klimaændringer, som man bragte i november 2009.
Status for klimaet er ikke desto mindre følgende: Efter et 2009, hvor de globale CO2-udledninger for første gang i 10 år faldt en smule - med 1,3 pct. - på grund af den økonomiske krise, forventes i år ny vækst og ny rekord i udledningerne.
»Vi forudser en udledningsvækst på mindst tre pct. i 2010,« skriver det videnskabelige netværk Global Carbon Project i en ny statusredegørelse.
Væksten kommer især fra udviklingslande med høj økonomisk vækst og især fra afbrændingen af fossil energi, der er ansvarlig for næsten 90 pct. af de globale CO2-udledninger. Et enkelt lyspunkt er, at CO2-udledningerne fra skovfældning er faldende, fordi der passes bedre på skovene både i troperne og i tempererede egne.
Methanen bobler
Det svage fald i 2009-udledningerne har ikke betydet, at koncentrationen af CO2 i Jordens atmosfære også er faldet.
»Koncentrationen af drivhusgasser har nået rekordniveauer trods den økonomiske nedtur,« siger Michel Jarraud, generalsekretær for FN's World Meteorological Organization (WMO), der netop har offentliggjort data for 2009.
CO2-koncentrationen i atmosfæren er nu ca. 387 ppm (parts per million, CO2-molekyler pr. mio. luftmolekyler), hvilket er 38 pct. over det førindustrielle niveau på 280 ppm.
WMO udtrykker bekymring over, at også koncentrationen af den kraftige drivhusgas methan er begyndt at stige.
»Efter næsten et årti uden vækst er atmosfærens methan-indhold steget gennem de seneste tre år,« noterer WMO og anfører, at årsagen kan være tiltagende udsivning fra de enorme methan-depoter i de permafrosne arktiske landområder, der i Alaska, Canada og Sibirien er begyndt at tø.
Der er bundet dobbelt så meget kulstof i permafrosten, som der findes i atmosfæren, og hvis optønings- og udsivingsprocessen tager fart, kan det bringe systemet over et 'tipping point', hvor udviklingen bliver selvforstærkende og ikke til at standse.
Mindst lige så foruroligende er tegnene på, at også enorme methan-depoter i den arktiske havbund destabiliseres. Den permafrosne havbund er blevet anset for en ugennemtrængelig barriere for den kraftige drivhusgas, men er det ifølge forskerne ikke længere. Alene fra den arktiske havbund ud for det østlige Sibirien strømmer nu næsten otte mio. ton methan årligt, lige så meget som fra resten af verdenshavet.
»Frigørelse af blot en brøkdel af den methan, der er lagret i havbunden (ved det østlige Sibirien, red.) kan udløse en pludselig opvarmning af klimaet,« skrev det amerikanske videnskabsakademi, NAS, tidligere i år.
Varmeste år hidtil?
I tråd med stigende udledninger og koncentrationer af drivhusgasser er klodens temperatur steget.
»De første 10 måneder af 2010 falder sammen med samme periode i 1998 som den varmeste nogensinde registreret, hvad angår den kombinerede land og havoverfladetemperatur,« skriver NOAA, USA's National Oceanic and Atmospheric Administration.
2010 kan dermed - måske sammen med 1998 - blive det varmeste år i temperaturmålingernes historie.
Set over tid er den gobale temperatur nu 0,8 grader over det førindustrielle niveau, og en hel del mere opvarmning er allerede indbygget i systemet i kraft af de drivhusgasser, der findes i eller er på vej op i atmosfæren. Dermed er kloden faretruende tæt på forskernes 'smertetærskel' på to graders opvarmning.
Dødsspiralen
Opvarmningen går hurtigere i de nordlige arktiske egne end på kloden som helhed, og i år har bl.a. udviklingen i Grønland været dramatisk.
»Det grønlandske klima er i 2010 karakteriseret ved rekorder i høje temperaturer, issmeltning og tab af gletsjer-areal,« skriver den arktiske klimaforsker Jason Box, Byrd Polar Research Center i Ohio, i en videnskabelig statusartikel forfattet sammen med bl.a. den danske kollega, seniorklimatolog Jon Cappelen, DMI.
Artiklen taler om »rekordsættende tab af overflademasse i 2010 som følge af den højeste afsmeltningshastighed registreret siden starten i 1958.«
Den danske klimaforsker Sebastian Mernild, Los Alamos National Laboratory, har tilsvarende rapporteret om et massetab fra indlandsisen i år, der er 25-50 pct. større end i et gennemsnitligt år.
Den arktiske havis, der flyder på havet omkring Nordpolen, har også været udsat for rekordafsmeltning. Den anerkendte klimaforsker og chef for US National Snow and Ice Data Center (NSIDC), Mark Serreze, taler om, at havisen er inde i en »dødsspiral«, hvor det alene er et spørgsmål om tid, hvornår de arktisk farvande bliver isfri i sommerperioden.
»Rumfanget af den tilbageværende is i Arktis nåede formentlig den laveste værdi nogensinde i denne måned,« sagde Serezze i september, da dette års sommerafsmeltning kulminerede.
Mod syd synes de enorme ismasser på den Vestantarktiske Halvø underlagt samme tiltagende opvarmnings- og afsmeltningsproces som Grønlands indlandsis. 90 pct. af halvøens getschere har trukket sig tilbage siden 1940, og enorme istunger - som den berømte Larsen B-istunge - er brækket af det seneste tiår.
»Vi er allerede dér, hvor ændringerne i denne del af Antarktis er uden fortilfælde i hele den menneskelige civilisations historie,« siger Ted Scambos, kollega til Serezze ved NSIDC.
Fortsætter temperaturstigningerne, fortsætter også den forcerede afsmeltning af indlandsis i Grønland og fra Antarktis samt fra mindre gletsjere rundt om i verden, og det kan ifølge bl.a. professor Stefan Rahmstorf, klimaforsker ved Potsdam Institute for Climate Impact Research og fremtrædende medlem af FN's klimapanel, lede til stigninger i havenes vandstand inden år 2100 på 75-190 cm - betydeligt mere end klimapanelet forudså i sin seneste statusrapport fra 2007.
Amazonas ved at tippe
Med opvarmningen bliver Jordens atmosfære mere energirig, og det har også i år givet sig udslag i ekstreme vejrfænomener de fleste steder på kloden. Tørken og hedebølgen med efterfølgende brande i Rusland har skabt opmærksomhed på samme måde som den ekstreme nedbør og de ledsagende oversvømmelser i Pakistan, men også i Amazonas har forholdene været ekstreme med en tørke indtil for nylig, der måske overgår den tørke i 2005, som ellers blev kaldt en 'én gang pr. 100 år-begivenhed'.
Forskere frygter, at hede og tørke kan presse den enorme regnskov hinsides et 'tipping point', hvor massiv bortdøen af træer vender CO2-balancen og ændrer skoven fra CO2-optager til CO2-forurener i kraft af det døde plantemateriale.
»Bekymringen er, at dele af Amazonas nu nærmer sig denne tærskel. Ofte kan man ikke registrere, at man har passeret et 'tipping point', før man faktisk har gjort det,« siger tropeøkologen Oliver Philips, University of Leeds, til Global Post.
Philips har i tidsskriftet Science analyseret Amazonas' 2005-tørke, der angiveligt førte til en ekstra CO2-udledning på fem mia. ton - 100 gange Danmarks årlige udledning.
Sådan males af videnskaben et billede i stadig mere dystre farver af ændringerne i det globale klima. I 2010 rummede billedet blandt meget andet også forskerrapporter om hastig forsuring af verdenshavene og stærk tilbagegang i havenes vigtige planteplankton som konsekvens af CO2-udledningerne.
Alt sammen spiller det en stadig mere tilbagetrukken rolle i mediebilledet, hvor nyopdukkende dramaer og konflikter synes at være bedre stof end gentagen omtale af kroniske problemer, der har mistet nyhedens interesse og bare bliver ved at plage os uden løsning i sigte.

