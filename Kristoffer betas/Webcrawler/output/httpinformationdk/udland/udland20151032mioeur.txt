3,2 mio. europæere: Stop TTIP
Alt mens den færdiggjorte stillehavsaftale om handel og investeringer, TPP, øger presset på EU for at komme videre i forhandlingerne med USA om den transatlantiske TTIP-aftale, øges også presset fra den del af den europæiske offentlighed, der er imod aftalen
Der er blevet samlet 3,2 europæiske underskrifter ind mod handelsaftalen TTIP. Indsamlingen af de mange underskrifter startede som et såkaldt Europæisk borgerinitiativ, hvor EU-borgere med unionstraktaten i hånden kan begære en bestemt appel behandlet af Kommissionen, hvis man kan mønstre én mio. underskrifter.


 Repræsentanter for en koalition af 500 europæiske organisationer afleverede i går i Bruxelles 3,2 millioner underskrifter mod den påtænkte transatlantiske frihandelsaftale mellem EU og USA, kaldet TTIP.
Underskrifterne, indsamlet på ét år, gik til EU-Kommissionen, som den 19. oktober indleder den 11. forhandlingsrunde om TTIP med den amerikanske regering. Runden finder sted i Miami, Florida, umiddelbart efter USA’s afslutning af forhandlingerne om den parallelle frihandelsaftale mellem 12 stillehavsnationer, TPP.
Indsamlingen af de mange underskrifter startede som et såkaldt Europæisk borgerinitiativ, hvor EU-borgere med unionstraktaten i hånden kan begære en bestemt appel behandlet af Kommissionen, hvis man kan mønstre én mio. underskrifter. Kommissionen afviste imidlertid initiativet og den første mio. underskrifter med den begrundelse, at TTIP er en sag under aktuel forhandling, ikke en vedtaget EU-lov, og derfor gælder reglerne for borgerinitiativer ikke her.
Læs også: EU-notat: Vi er end ikke halvvejs med TTIP-forhandlingerne
Ngo-koalitionen har anlagt sag mod kommissionen ved Europa-Domstolen for at få testet denne afgørelse. samtidig har man fortsat underskriftindsamlingen, som altså nu har nået 3,2 millioner. De mange borgerprotester gælder såvel de igangværende TTIP-forhandlinger som den færdigforhandlede frihandelsaftale mellem EU og Canada – kaldet CETA – som stadig afventer ratifikation i Europa-Parlamentet og medlemslandene.
»Dette utrolige resultat fortæller, hvor stærk modstanden mod TTIP og CETA har vokset sig i hele Europa. Hvis EU-institutionerne stadig har nogen interesse for demokrati, må de organisere en høring i Parlamentet, og Kommissionen må tage skridt til at stoppe begge aftaler,« siger Susan George, formand for tænketanken Transnational Institute og med i komiteen bag borgerinitiativet. Afleveringen af underskrifter i Bruxelles er forløber for en uges aktioner mod TTIP i flere EU-lande samt i USA. I Berlin ventes 600 busser og fem særtog at bringe mere end 50.000 til demonstration på lørdag, og samme dag markeres modstanden i bl.a. London, Paris, Amsterdam, Glasgow og Genève.
Presset på EU
Alt mens det folkelige pres på EU-Kommissionen for at skrotte TTIP-projektet øges, øges også presset fra anden side for at komme videre med TTIP-forhandlingerne. Hidtil har de transatlantiske forhandlinger bevæget sig meget trægt fremad, fordi USA har fokuseret kræfterne på at få stillehavsforhandlingerne om den parallelle og konkurrerende TPP-aftale afsluttet. Med disse forhandlinger tilendebragt mandag efter en maratonrunde i Atlanta, USA, kan blikket nu vendes mod TTIP-processen, siger fortalerne.
»Færdiggørelsen af TPP – Trans-Pacific Partnership-aftalen – er et vigtig skridt frem mod handelsliberalisering, som bør sætte ny fart på EU’s forhandlinger med Japan og USA,« siger Markus Beyrer, generaldirektør for den europæiske industris lobbyorganisation, Business Europe.
Stillehavsaftalen sætter angiveligt EU under pres på to måder:
Med en TPP-aftale mellem USA og 11 andre lande omfattende 40 procent af verdensøkonomien risikerer EU at blive hægtet af det globale handelskapløb, hvis man ikke opnår sin egen tilsvarende aftale med USA.
»For hver procent USA vinder i kraft af TPP, mister Europa en procent,« tweeter f.eks. handelstænketanken European Centre for International Political Economy, ligesom Dansk Industri på twitter signalerer:
»USA’s gevinster ved TPP vil modsvares af tab i Europa.«
Samtidig kan stillehavsaftalen presse TTIP-aftalen i en bestemt retning, fordi USA nu via TPP på alle relevante områder har lagt sig fast på detaljerede bestemmelser – om investorbeskyttelse, vilkår for landbrugs- og industrieksport, miljøstandarder og arbejdstagerrettigheder m.m.
Det vil være et stærkt amerikansk argument, at man ikke nu kan give EU mere favorable aftalebestemmelser, end man har aftalt med de 11 stillehavsnationer.
Da Stillehavsaftalen i mandags var faldet på plads i Atlanta, tweetede USA’s ambassadør i EU, Stephen Gardner: »TPP er på plads! Enormt vigtig aftale for USA’s relationer til den asiatiske stillehavsregion. Lad os nu få klaret TTIP!«
Tilbage står dog den parlamentariske godkendelse af TPP-aftalen i de 12 stillehavslande, herunder i USA’s kongres, hvor der er skeptiske politikere i begge lejre.
Uden for Kongressen udtalte 15 af USA’s store miljøorganisationer sig tirsdag imod en godkendelse af TPP-aftalen, blandt dem Greenpeace, Sierra Club, Friends of the Earth og Natural Resources Defense Council.

