Akademiker med bånd til Gaddafis søn forlader London School of Economics
Den ansete forsker David Held søger ny stilling umiddelbart før offentliggørelse af en rapport, der forventes at rette kritisk fokus mod donationer fra Gaddafi-regimet til et forskningsprogram, han selv var chef for


 En fremtrædende britisk akademiker, der plejede tætte forbindelser til Muammar Gaddafis søn Saif al-Islam, forlader nu det ansete London School of Economics (LSE). Det sker umiddelbart forud for offentliggørelsen af en rapport om dette universitets forhold til Libyen.
David Held var ikke blot akademisk rådgiver for den væltede diktators søn, da denne studerede på LSE. Han var tillige leder af et forskningsprogram, som blev finansieret af Saif al-Islams velgørenhedsorganisation.
Held, som for øjeblikket har titel af Graham Wallas-professor i statskundskab ved LSE, har meddelt, at han forlader denne institution for i stedet at tiltræde en stilling ved Durham University per 1. januar 2012.
LSE forventes at blive udsat for skarp kritik for ikke at have sikret sig den akademiske uafhængighed i sit Nordafrika-forskningsprogram, der blev finansieret med en donation på 1,5 mio. britiske pund (12,8 mio. kr., red.) fra Gaddafis velgørende fond, og internt betragtes Helds afgang da også blot som donationsaffærens seneste efterskælv. LSE's tætte forbindelser til Gaddafi-regimet har allerede fået direktør Howard Davies til at opsige sin stilling.
Held har plejet omfattende forbindelser til Saif al-Islam, som har været på flugt, siden faderens diktatur brød sammen. Han sad således i bestyrelsen for Gaddafi Foundation — den velgørenhedsfond, som drives af Saif al-Islam.
Tætte bånd
David Held blev medlem af fondens bestyrelse 28. juni 2009, få dage efter at donationen herfra blev diskuteret og til sidst accepteret af LSE-rådet, universitetets styrende organ. Han er efterfølgende udtrådt af fonden efter henstilling herom fra LSE-rådet.
Donationen — hvoraf 300.000 britiske pund (2,6 mio. kr. red.) nåede at komme til udbetaling — blev udbetalt til forskningscentret LSE Global Governance, som Held var meddirektør for.
Ifølge lækkede dokumenter fra LSE fik Saif al-Islam lov til at fremlægge »målsætninger og forventninger« for programmet.
Lord Woolf, en tidligere lord Chief Justice (retspræsident for højestret, red), har gennemført en uafhængig undersøgelse af universitetets libyske forbindelser. Offentliggørelsen er blevet forsinket på grund af en særskilt undersøgelse af påstande om plagiat i Saif al-Islam ph.d.-afhandling.
En LSE-insider siger, at han forventer, at Woolfs undersøgelsesrapport vil påtale de »tætte konsultationer« mellem LSE-akademikere og Gaddafi-regimet. Finansieringen blev accepteret på trods af interne protester. Den nu afdøde Fred Halliday, en anset Mellemøsten-ekspert ved LSE, kritiserede donationen i et brev, i hvilket Libyens herskere blev karakteriseret som »en hemmelighedsfuld, uberegnelig og korrupt elite.«
I brevet udpeges Held »som den toneangivende fortaler for, at vi skal acceptere denne gavebistand«. Held ser ud til at have opfattet Saif al-Islam som en potentiel reformator.
'Personlig beslutning'
Held introducerede også diktatorens søn, da Saif al-Islam leverede den såkaldte Ralph Miliband Memorial-forelæsning på LSE i maj sidste år. Ved den lejlighed sagde han til publikum: »Jeg har lært Saif at kende som en, der orienterer sig imod demokrati, civilsamfundet og dybt liberale værdier som kernen i sin inspiration.«
Nordafrika-forskningsprogrammet blev suspenderet, da den libyske opstand begyndte i år, mens LSE Global Governance blev lukket sidst i juli. LSE har indvilget i at indbetale 300.000 britiske pund — et beløb af samme størrelsesorden som det, man modtog fra Gaddafi Foundation for at oprette forskningsprogrammet — til en stipendieordning for nordafrikanske studerende.
David Held forventes at finde nyansættelse som rektor og studienævnsformand for politik og internationale relationer på Durham Universitet.
Selv siger han i en udtalelse: »At jeg tiltræder en ny stilling ved Durham Universitet, sker alene af akademiske grunde, og jeg ser frem til de nye forskningsveje, som dette kan åbne op for. Mine mange bånd til LSE vil også blive opretholdt i de kommende år.«
En talsmand for LSE siger: »Professor Held fik tilbudt denne stilling og har valgt at tage den. Det er en personlig beslutning, han har truffet af akademiske grunde.«
Og med henvisning til undersøgelsesrapporten fra Woolf tilføjer talsmanden: »Ingen donor kan forvente at præge det akademiske indhold af vores forskning. Jeg ved ikke, hvad rapporten vil konkludere, men dette har altid været vores forståelse og klare forventning.«
 
© The Guardian og Information Oversat af Niels Ivar Larsen

