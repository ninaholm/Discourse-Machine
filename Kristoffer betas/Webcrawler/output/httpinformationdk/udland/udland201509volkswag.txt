Volkswagen ramt af skandale



 Volkswagen endte i går med et fald på 15,3 procent på den tyske børs efter en mandag, hvor den store aktienedtur begyndte på grund af beskyldninger i USA om svindel med dieseldrevne bilers udledninger.
I lyset af den kæmpemæssige skandale meddelte den tyske transportminister, Alexander Dobrindt, at han vil sende en fact-finding-mission til VW’s hovedkvarter i Wolfsburg for at finde ud af, om der er foregået noget ulovligt.
De amerikanske myndigheder har afsløret, at knap en halv million dieseldrevne biler fra Volkswagen og Audi har udsendt Nox-gasser langt over den gældende grænse i USA. Men når bilerne blev kaldt til kontrol, sørgede software for, at bilerne opførte sig miljømæssigt eksemplarisk. Det mere end antyder, at den tyske bilfabrik med fuldt overlæg har svindlet for at skabe sig en konkurrencefordel.
Det amerikanske miljøagentur, EPA, truer med at idømme Volkswagen en bøde på over 100 milliarder kroner.
Sagen omfatter ikke kun en halv million biler i USA, men 11 millioner biler på verdensplan, som har den famøse software.
Det er blandt andet årsagen til, at Volkswagen i går styrtblødte på børsen for anden dag i træk. For skandalen kan udløse bøder og erstatninger i et næsten uoverskueligt omfang.
Den tyske transportminister sagde, at han senere på ugen vil sende en komité til Wolfsburg, der vil bede om at få adgang til VW-dokumenter og tale med bilfabrikkens ledere.
Det syntes den britiske transportminister, Patrick McCloughlin, ikke er vidtgående nok. Han vil have EU-Kommissionen til at foretage en undersøgelse.
»Det er afgørende, at offentligheden har tillid til test af bilers udledninger, og jeg opfordrer EU-Kommissionen til som en hastesag at undersøge dette spørgsmål,« sagde han.
USA truede med at indlede en kriminel efterforskning af Volkswagen, og tyske medier gættede på, at bilfabrikkens topchef, Martin Winterkorn, var på nippet til at få en fyreseddel.

