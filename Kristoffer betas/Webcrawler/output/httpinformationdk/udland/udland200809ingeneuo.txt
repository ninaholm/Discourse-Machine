Ingen EU-observatører i udbryderregioner
Rusland afviser, at EU kan sende observatører til de to georgiske udbryderregioner, Abkhasien og Sydossetien. EU kritiserer udmeldingen
Russiske soldater ved et checkpoint i Senaki i Georgien. Ifølge russerne skal EU ikke gøre sig forhåbninger om at udstationere observatører i de georgiske udbryderregioner.


 Der kan ikke blive tale om EU-observatører i Abkhasien og Sydossetien.
Så klar var udmeldingen i går fra den russiske udenrigsminister, Sergej Lavrov. Dermed afviste han den franske præsident, Nicolas Sarkozys, forslag om at udstationere 200 EU-observatører i de to udbryderregioner. 
Som præsident for EU's formandsland har Sarkozy tidligere på ugen mødtes med den russiske præsident, Dmitrij Medvedev. Her vedtog de to statsledere en plan for tilbagetrækningen af de russiske tropper fra georgisk territorium.
Observatørerne skulle efter planen sikre, at Rusland overholder sin del af aftalen. Men ifølge Lavrov har det aldrig været på tale, at EU skal have repræsentanter i udbryderregionerne.
"EU-observatørerne vil blive placeret præcis uden for Abkhasien og Sydossetien og ikke på republikkernes territorium," sagde Lavrov.
EU's repræsentant for udenrigs- og sikkerhedspolitik, Javier Solana, reagerede på Lavrovs udmelding ved at slå fast, "at EU's observatører skal kunne operere overalt - inklusive i de to georgiske udbryderregioner".
Men det har den russiske udenrigsminister ikke i sinde at bøje sig for. 
"Dette er et umoralsk forsøg på at give Saakasjvili (Georgiens præsident, red.) en fejlagtig forklaring på, hvad EU og Rusland har forpligtet sig til," sagde Lavrov.
Politibetjent skudt
Alt imens de diplomatiske tovtrækkerier stod på, blev der affyret skud fra en russisk kontrolpost i Georgien tæt på grænsen til Sydossetien. En georgisk politimand døde af de livsfarlige sår, han pådrog sig ved skyderiet, oplyser det georgiske indenrigsministerium.
Den russiske præsident, Dmitrij Medvedev, lovede tidligere på ugen EU, at de sidste soldater vil blive trukket ud i midten af oktober. Men den russiske tilstede-værelse i Sydossetien og Abkhasien vil blive optrappet til 7.600 soldater. Rusland har anerkendt de to georgiske udbryderregioner som selvstændige lande.
I går sagde Sean McCormack, talsmand for det amerikanske udenrigsministerium, at udstationeringen af soldater er et "klart brud" på våbenhvilen fra august og også tidligere aftaler.
"3.800 soldater i hvert af de områder er et klart brud på ikke bare tidligere aftaler, men også våbenhvileaftalen," sagde han.
NATO meddelte desuden i går, at man trækker fire af sine krigsskibe væk fra Sortehavet. Rusland har tidligere beskyldt NATO for at optrappe den anspændte situation i regionen ved at have skibene udstationeret nær Georgiens kyst. 


