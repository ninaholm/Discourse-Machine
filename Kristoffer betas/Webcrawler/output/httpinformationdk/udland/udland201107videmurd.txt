Nu vil alle vide, hvad Murdoch vidste
Den overraskende arrestation i går af Murdoch-imperiets britiske chef Rebekah Brooks retter nu søgelyset mod mediemogulen selv. I dag stilles han til regnskab af parlamentskomité
Arrestationen af den tidligere chefredaktør for News of the World, Rebekah Brooks, hiver tæppet væk under mediemogulen.


 Gad vidst, om 80-årige Rupert Murdoch kan sove i nat? I morgen skal han kun bistået af sønnen James forsvare sit 60 milliarder dollars medieimperium News Corporation under et formentlig meget aggressivt krydsforhør om News of the World-skandalen i det britiske parlaments komité for kultur, medier og sport.
Frem til søndag middag var planen og forventningen, at Murdoch ville få følgeskab af Rebekah Brooks, den43-årige tidligere chefredaktør på skandaleavisen og indtil forleden øverste chef for Murdochs britiske aviskonglomerat News International. Brooks var i fredags trådt tilbage efter aftale med Rupert og James Murdoch, bestyrelsesformand for den britiske virksomhed, og Brooks kunne derved som tilsyneladende angrende ansvarlig for kollegers ulovligheder i bladhuset have taget den formelle skyld for skandalen på sig og skærmet Murdoch under udspørgningen.
Men med Rebekah Brooks overraskende arrestation i går ved middagstid som den foreløbig 10. medarbejder fra den nu hedengangne skandaleavis står Rupert Murdoch alene, sårbar og som den oplagte skydeskive for de stedse mere rasende parlamentsmedlemmer.
For når mediemogulens yderst betroede, allerøverste medarbejder i Storbritannien ikke bare er formelt ansvarlig for aflytninger, politibestikkelse og andet svineri på News of the World, men altså i medfør af arrestationen mistænkt for direkte kriminel delagtighed i aflytning og korruption, ja, så bliver spørgsmålet, som alle nu vil have svar på: Hvor meget vidste farmand selv? Kan man virkelig forestille sig, at Murdoch, der er kendt for nærmest at have 'hands on' på det daglige virke i sit imperium, ikke har vidst, hvad hans meget nærtstående medarbejder og protegé har haft gang i af lyssky metoder på tre af Murdochs britiske aviser?
Forblændet?
Søndag aften var det ikke formelt meddelt, om Rebekah Brooks kan deltage i udspørgningen i morgen, men skulle hun mod forventning gøre det, vil hun af efterforskningsmæssige årsager være afskåret fra at svare på ret meget. Derfor vil Murdoch senior og junior uvægerligt blive skydeskiver for udvalget og for den fortsatte mediegranskning af skandalens omfang.
Var Rupert Murdoch blot forblændet af Brooks, eller var han direkte medvider om de ulovlige aflytninger og bestikkelser på News of the World og på aviserne The Sun og The Sunday Times? Hvis det første er tilfældet, vil det svække tilliden til hans og sønnen James' dømmekraft som koncernledere betydeligt. Hvis der er tale om det andet, vil det bringe Murdoch'erne direkte i søgelyset for politimæssig efterforskning.
I venten på politiets nærmere redegørelse for mistankerne mod Brooks fokuserer britiske medier på den mystik, der omgiver hendes person. Som chefredaktør for News of the World i perioden 2000-2003 som 32-årig den yngste chefredaktør i Storbritannien og efterfølgende som chefredaktør på The Sun og fra 2009 chef for News International omgikkes Brooks hele den britiske magtelite.
»Rebekah Brooks er utrolig tæt på de mægtigste personer i Storbritannien den nuværende premierminister, de forrige premierministre Tony Blair og Gordon Brown. Mere eller mindre alle ledende personer med indflydelse i Storbritannien,« lyder beskrivelsen fra BBC's erhvervsredaktør Robert Preston.
Det vides f.eks., at den konservative premierminister David Cameron har foretaget rideture med Brooks i Oxfordshire, inviteret hende til sit landsted to gange samt ladet sig invitere til juleselskab hos mediechefen.
»Hun er grundlæggende en af de mest magtfulde personer i dette land, eftersom hun er Rupert Murdochs stedfortræder her, og trods det har vi ikke megen ide om hende som person,« sagde kommentator og ekspert i Murdoch-imperiet Henry Porter i går.
Det vides, at hun har studeret på det fornemme franske universitet Sorbonne, men ikke om hun har nogen eksamen derfra. I 1990 fik hun job som feature-sekretær på den kortlivede avis The Post i Murdochs britiske avishovedkvarter Warrington, men avancerede herefter med lynets hast og Rupert Murdochs aktive medvirken til efter bare 10 år i branchen at blive chef for News of the World, engang verdens største avis.
Henry Porter siger, at Brooks er »åbenlyst charmerende og en ekstremt dygtig politiker og god til at omgås folk, men når det handler om at være i offentlighedens søgelys og være presset til at reagere på stående fod, synes jeg ikke, hun er så god.«
Labours oppositionsleder Ed Miliband forlangte søndag en opsplitning ved lov af Murdochs magtfulde imperium.

