Banklobby: Gælds-krisen er ikke vores ansvar
På søndagens EU-topmøde ventes banksektoren at blive pålagt nye tab som følge af delvis græsk fallit samt nye krav om mere solidt kapitalgrundlag. Det gør bare ondt værre, siger bankernes formand
Tyskland og Frankrig har svært ved at finde fælles fodslag i forhold til EU's gældskrise. Forbundskansler Angela Merkel mener, at bankerne må påtage sig et tab på 50 pct. af deres græske tilgodehavender. Præsident Nicolas Sarkozy er bange for, at det vil gå for hårdt ud over de franske banker.


 Indtil for nylig var det tabu. Lige om lidt er det en kendsgerning: Grækenland går fallit. I finanssektorens jargon kalder de det 'a haircut', en klipning, blandt eurozone-ministre hedder det 'rekonstruktion'. Men alle eufemismer til trods er indholdet det samme: På EU-topmødet på søndag eller kort derefter vil det blive meddelt, at Grækenland er kategorisk og kronisk ude af stand til at betale sine skyldnere, hvorfor en stor del af den astronomiske gæld — ved årets udgang vil den være vokset til 168 pct. af landets BNP — må eftergives. Forventningen er, at kreditorerne skal se i vejviseren efter 50 pct. af deres tilgodehavende — en såkaldt 'kontrolleret bankerot', fordi den ikke annullerer hele gælden, kun halvdelen.
Nået så vidt, tårner to andre spørgsmål sig op — og begge skal håndteres i samme ombæring, dvs. også på søndagens topmøde:
•Hvordan hindre, at græske og internationale banker med penge i klemme i form af snart værdiløse græske statsobligationer kommer i forstærket uføre og dermed får hele finansmarkedet til at kollapse?
• Og hvordan hindre, at 'markedet', det ansigtsløse uhyre, efter en græsk fallit ser Spanien, Italien eller Portugal som de næste gældsplagede lande, hvor kreditorer må opgive deres fordringer, og hvor markedet derfor begynder at spekulere i disse landes fortsatte nedtur, med eurozone-sammenbrud som tænkelig konsekvens?
Sidstnævnte risiko for smittespredning fra Grækenland til andre sydeuropæiske økonomier har sammenhæng med førstnævnte spørgsmål om bankernes sundhedstilstand efter en kontrolleret græsk bankerot. For en svækket banksektor, der stopper långivning til f.eks. Spanien og Italien, eller hæver renten så meget, at gældsfælden klapper om de to lande, er den lige vej til eurozone-sammenbruddet.
Derfor handler disse dages armlægninger i Bruxelles, Berlin og Paris i høj grad om, hvordan og hvor meget banksektoren skal polstres. Og hvad bankerne skal yde til gengæld for endnu engang at få hjælp fra de europæiske statskasser.
Øgede tab
»Fjolser, der lånte penge ud uden at stille spørgsmål, fortjener at få del i smerten,« skriver den ansete finanskommentator Martin Wolf i Financial Times.
Det svære spørgsmål for EU's politiske ledere er, hvor meget man kan lade banksektoren få del i smerten efter den letsindige långivning, uden at patienten dør under operationen?
Ifølge bankerne selv har man allerede båret store ofre. Da EU-lederne i juli udformede den seneste hjælpepakke til Grækenland med 109 mia. euro i nye lån fra eurolandenes stabiliseringsfond, EFSF, indvilgede de private investorer samtidig i 'frivilligt' at nedskrive deres græske fordringer med 21 pct., svarende til et tab på 50 mia. euro. På den baggrund stritter man imod den nye begæring fra EU om at påtage sig et større tab på — hvis det står til Tysklands kansler Merkel — 50 pct. af de græske tilgodehavender. Frankrigs præsident Sarkozy er skeptisk over for accept af så store tab, fordi franske banker har særlig meget i klemme i Grækenland og andre gældsramte økonomier i Sydeuropa.
Og bankerne selv er højlydt imod.
»Vi ser ingen overbevisende argumenter for at genåbne aftalen (fra juli, red.). En aftale er en aftale,« siger direktør Charles Dallara fra finanssektorens magtfulde globale lobbyorganisation med 450 medlemmer, Institute of International Finance (IIF), til Financial Times.
Han suppleres af Guido Ravoet fra den europæiske organisation European Banking Federation:
»Europæiske banker føler, de holdes som gidsler af de nationale gældskriser.«
Kapitalgrundlaget
Mange banker er i forvejen presset af finanskrisen i almindelighed, eller fordi de har investeret i græske statsobligationer eller ydet lån til andre banker, der har gjort det. Den fransk-belgiske storbank Dexia, der havde 3,8 mia. euro ude at svømme i græske gældsbeviser og nu på randen af fallit er blevet nationaliseret af den belgiske stat, er det iøjnefaldende aktuelle eksempel. Men mange andre lever livet farligt: Mindst 66 store europæiske banker vil ikke kunne klare den nye 'stress-test', som er på vej, vurderer analytikere hos banken Credit Suisse.
Tvivlen om bankernes levedygtighed får investorer til at forlade dem. Værdien af bankaktier noteret under Bloombergs europæiske bank-indeks er således faldet hele 31 pct. i år — dobbelt så meget som kursfaldet på europæiske virksomheder generelt.
Udfordringen er, at bankerne ikke blot skal påtage sig et større tab efter den græske tragedie, men samtidig skal skaffe sig et bedre kapitalgrundlag, så markedets tillid til dem genoprettes, og så de ikke rives om kuld af fortsat gældskrise og derved truer den bredere samfundsøkonomi. Uden sundere banker med styrke til at yde lån til bl.a. erhvervslivet, kommer EU aldrig ud af den aktuelle økonomiske krise.
EU-lederne menes at lægge op til, at den sikre, risikofri andel af bankernes kapitalgrundlag øges fra nu fem til antagelig ni pct., og at det af hensyn til det nervøse marked sker inden for tre-seks måneder. Finansanalytikere vurderer, at det pålægger de europæiske banker at skaffe 100-300 mia. euro i ny kapital, hvilket de ifølge politikerne primært skal gøre på det private kapitalmarked. Kan de ikke det — og vil private investorer mon i disse tider hjælpe ved at yde dem lån, købe deres gældsposter eller investere i deres aktier? — skal de vende sig til de nationale regeringer i håb om nye nationale hjælpepakker. Kniber også det, er sidste udvej eurozonens stabiliseringsfond, EFSF, der er sat i verden for at kunne hjælpe både regeringer og banker til at undgå fallit.
Af samme grund er udvidelsen af EFSF's kapacitet et centralt punkt på søndagens EU-topmøde. I dag råder fonden over 440 mia. euro — på bordet er forslag om at tre- eller ligefrem femdoble denne sum, dvs. op til svimlende 15.000 milliarder danske kroner.
Banker kæmper imod
I morgen mødes eurozonens finansministre i forsøget på at sikre enighed mellem landene før topmødet for stats- og regeringscheferne. Finansministrene forhandler til tonerne af en protesterende banksektor, der hverken ønsker at acceptere et tab på op til 50 pct. af de græske tilgodehavender eller at blive pålagt krav om markante forbedringer af bankernes kapitalgrundlag.
Formanden for IIF, Deutsche Banks CEO Josef Ackermann, der ifølge analytikere risikerer at skulle skaffe 12,5 mia. euro i udvidet kapital til sin egen bank, har både ringet til kansler Merkel og været til møder med EU-præsident Herman Van Rompuy for at gøre finanssektorens synspunkter gældende. Som er, at man ved at presse en udsat banksektor yderligere blot hæmmer dens evne til at yde lån og dermed hæmmer muligheden for genopretning af de skrantende europæiske økonomier.
At presse bankerne løser ikke EU's gældskrise, det gør kun en politisk håndtering af selve gældsætningen, siger Ackermann.

