Israelsk angreb skaber frygt for ny krig
Israels angreb på en Hizbollah-konvoj med iranske topfolk kan udløse et nyt stort opgør mellem Israel og den iranstøttede libanesiske organisation. En ny krig er ikke attraktiv for nogen af parterne, der imidlertid skal træde varsomt for ikke at blive revet med af begivenhederne, når Hizbollah med al sandsynlighed snart slår igen
Kisten med den iranske brigadegeneral Mohammad Ali Allahdadi bæres af sørgende folkemasser i Teheran i går ved hans begravelse. Han var medlem af revolutionsgarden og blev søndag dræbt under et israelsk angreb, der havde sigte mod et prominent Hizbollah-medlem inde i Syrien lige ved grænsen til de israelsk besatte Golan-højder.


 Det er en optrapning, som næsten syntes uundgåelig.
Da israelske raketter fra to kamphelikoptere i søndags ramte ned i Quneitra (se kort, red.) på den syriske side af Golan-højderne og udslettede en blandet gruppe af militærfolk af iransk og libanesisk herkomst, kom det oveni en stadig mere anspændt situation mellem den israelske ledelse og Hizbollah. Den angrebne gruppe, der bestod af medlemmer af den libanesiske bevægelse og Irans revolutionsgarde, som begge samarbejder tæt med det syriske regime, var ifølge israelske efterretninger i området for at udføre et angreb over grænsen mod israelske mål, men sikkerhedskilder samme sted har siden haft travlt med over forskellige medier anonymt at understrege, at angrebets mål ikke var den iranske brigadegeneral Mohammad Ali Allahdadi, som røg som en sidegevinst af angrebet sammen med det prominente Hizbollah-medlem Jihad Mughniyeh, søn af den helgendyrkede (og Mossad-myrdede) Hizbollah-leder Imad Mughniyeh.
For mens afværgelsen af et angreb på israelsk territorium og knægtelse af den militante libanesiske bevægelse ikke er svær at sælge i den israelske offentlighed, kan konsekvenserne af det måske blive det.
Krig ikke attråværdig for nogen
Både i Israels militære og politiske ledelse og i Hizbollahs ditto er der en akut bevidsthed om hændelsesforløbet, der i sommeren 2006 førte til den 34 dage lange krig mellem de to parter, hvor over 1.100 libanesere blev dræbt, da gensidige provokationer og til sidste kidnapningen af to israelske soldater førte til en krig, ingen af parterne rigtig ønskede, men begge havde bygget op til.
Fra Israels side har der fra forskellige sider i de senere år været et ønske om at slå til mod Hizbollah for at begrænse organisationens operationelle kapacitet og ødelægge dets store og voksende raketlagre, samtidig med at der eksisterer en vis frygt for, at Israels røde zone mod Hizbollah er ved at blive mere permanent udvidet til ikke kun at inkludere Sydlibanon, men også Golan-højderne, hvor en række angreb har fundet sted i det seneste år. En frygt, der ikke nødvendigvis bliver dæmpet på et tidspunkt, hvor Israel befinder sig midt i en valgkamp med sikkerhed som et centralt tema.
På den anden side er en ny krig ikke specielt attråværdig på et tidspunkt, hvor den sidste Gazakrig ikke er langt væk i tid, hvor regionen i forvejen er usikker nok, en svækkelse af Hizbollah ikke nødvendigvis vil være ubetinget til Israels fordel, og hvor USA heller ikke ønsker, at Israel åbner endnu en krigsfront i regionen. Fra Iran og Hizbollah blev angrebet modtaget med kontante trusler om et modsvar i en »nær fremtid«, som har skabt frygt for en ny krig med Israel hos andre libanesiske politikere. Spørgsmålet er imidlertid, hvad modsvaret bliver.
’Vi er stærkere end nogensinde’
Mens både Hizbollahs retorik og niveau af angreb er steget, er ønsket om en ny krig heller ikke selvindlysende her. Bevægelsen er allerede dybt involveret i den syriske borgerkrig og truet på hjemmefronten af radikale salafister – takfiris – som blandt andet Islamisk Stat, der har Libanon som del af sit ønskekalifat og Hizbollah som sin mest markante fjende i den proces.
Hizbollahs leder, Hassan Nasrallah, gav i sidste uge – forud for det israelske angreb – et tre timer langt interview, hvor han bl.a. kom ind på konfrontationen med Israel, hvor Hizbollahs tone også er blevet skærpet af en nyligt afsløret israelsk spioninfiltration af organisationens absolutte top.
Her indikerede han grundlæggende, at man var fuldt beredt på en konfrontation med Israel og er forsynet med langt mere avancerede missiler end i sidste krig:
»Vi har alle de våben, du kan forestille dig – og i stort antal. Vi er stærkere nu, end vi nogensinde var som modstandsbevægelse.«
Samtidig indikerede han imidlertid også, at Hizbollah ikke nødvendigvis er så interesserede igen i en storstilet krig med ærkefjenden lige nu.
»Der finder afskrækkelse sted på begge sider af grænsen. Hvis modstandsbevægelsen (Hizbollah og deres allieredes betegnelse for dem selv, red.) bestemmer sig til at fremtvinge en konfrontation, må den være bevidst om, at Israel er en stærk fjende, og israelerne ved også, at mondstandsbevægelsen er stærk og kapabel,« konstaterede Nasrallah om en konfrontation, som næppe vil vinde bevægelsen støtte eller nye libanesiske og internationale tilhængere på samme måde som sommerkrigen i 2006 gjorde, men destabilisere et allerede meget vakkelvorent Libanon.
Derfor går mange analyser og indikationer fra bevægelsen selv da også på, at Hizbollahs modsvar på det israelske angreb vil antage en karakter, der ikke kan udløse en decideret krig. Men hvad det bliver, står stadig hen i det uvisse.
Det regionale spil er blevet langt mere komplekst siden 2006 – og omkostningerne ved at gå i krig langt større. Uden at det nødvendigvis udelukker, at den kommer.
»Hizbollah-Syrien-Iran er én samlet enhed i geostrategiske termer, og i de senere år har Irak og Hamas i varierende grad været en del af den sammenstilling,« skriver den rutinerede libanesiske analytiker Rami G. Khouri i en analyse.
»Så da Israel slog til mod alle tre parter i Golan i søndags, betød det, at man, når man vil analysere hvordan og hvornår, en gengældelse vil finde sted, er nødt til at overveje forholdene, interesserne, styrken og de bredere strategiske interesser hos Hizbollah, Syrien og Iran.«
Det er et komplekst regnestykke og et, der giver grå hår i ikke bare Israel og Libanon, men mange andre steder.

