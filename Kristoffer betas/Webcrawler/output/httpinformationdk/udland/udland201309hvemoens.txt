Hvem ønsker egentlig fred i Syrien?
Gårsdagens bøn om en våbenhvile fra den syriske vicepremierminister bringer ikke for alvor noget nyt under solen og næppe en forhandlingsløsning tættere på i Syrien. Til gengæld udstiller den oppositionens manglende vilje – og evne – til at forhandle. Og det var måske også meningen
’Hverken den væbnede opposition eller regimet er i stand til at besejre den anden side,’ siger Syriens vicepremierminister Qadri Jamil.


 
	Virkeligheden syntes at have bevæget sig lidt tættere på Bashar al-Assads styre, da Syriens vicepremierminister, Qadri Jamil, i går i et interview med The Guardian signalerede regimets ønske om en forhandlingsløsning på den igangværende borgerkrig i form af en våbenhvile.

	Jamil, der leder et af de mere domesticerede oppositionspartier, der har fået en symbolsk post i Assads Baath-regering, sagde i interviewet, at krigen er kørt fast.

	»Hverken den væbnede opposition eller regimet er i stand til at besejre den anden side. Denne udligning af hinandens styrke vil næppe ændre sig foreløbig,« konstaterede han og erkendte, at det regeringskontrollerede Syrien og særligt dets økonomi er i en temmelig skidt forfatning.

	Derefter efterlyste han en våbenhvile, som i givet fald ville kunne blive overvåget af internationale observatører.

	Vicepremierministeren, der repræsenterer ’den interne opposition’ i det regeringskontrollerede Syrien, var hurtigt ude med en korrektion for at understrege, at hans udsagn ikke repræsenterede regimets officielle holdning, men kun hans partis. Og at han i øvrigt ikke havde brugt udtrykket ’borgerkrig’.

	Uden en distinkt holdning til Assads rolle i fremtiden var det under alle omstændigheder en relativt omkostningsfri udmelding, der ikke rigtig ændrer styrets position.

	Alligevel var udmeldingen på sin vis bemærkelsesværdig, fordi den synes at afspejle et ændret perspektiv hos styret i Damaskus, der, uanset om vicepremierministerens udmelding var sanktioneret eller ej, sjældent kaster om sig med divergerende syn på noget som helst.

	»Signalet fra Damaskus har indtil nu været, at de er i færd med at vinde denne krig. At det kun kæmper mod udenlandske terrorister, og at det derfor blot er et spørgsmål om tid. Denne udmelding synes at demonstrere en ændret selvopfattelse hos regimets elite af, at tingene står værre til, og det kan godt komme til at få en betydning for styrets støtter, at en usikkerhed på den måde bliver lagt frem offentligt,« konstaterer Shashank Joshi, Syrien-analytiker hos sikkerhedstænketanken RUSI.

	En sidste krampetrækning

	For nogle bliver Jamils udmelding sammen med et nyligt, mere forsonende tv-interview med Bashar al-Assad på FOX News og det, at det kemiske angreb på Damaskus-forstaden Gouta i det hele taget fandt sted, tolket som et tegn på, at det syriske regime er langt mere presset end hidtil antaget, og at en nylig regimeoffensiv ikke er et udtryk for forøget styrke hos Bashar al-Assad, men snarere en sidste krampetrækning. Konklusionen er, at styret derfor virkelig har brug for en våbenhvile for ikke at bryde sammen.

	En sådan våbenhvile synes dog ikke for alvor at komme meget tættere på med Jamils udmelding, og spørgsmålet er også, om det i det hele taget er meningen. Mens det syriske regime har erklæret sig villigt til at deltage i de længe bebudede Genève II-fredsforhandlinger uden på forhånd at ville love en fremtid uden Assad, og den nye aftale om overlevering af styrets kemiske våben giver dem et vist skær af forhandlingsvilje, er situationen lidt anderledes hos oppositionen.

	Den har på forhånd afvist en løsning uden Assads afgang, og den nylige aftale mellem Rusland og USA om de kemiske våben har ikke gjort tingene nemmere. I stedet for et potentielt afgørende angreb på Assad har oppositionen fået en aftale, som gør meget lille reel forskel, og som ikke just gør den mere positivt indstillet over for forhandlinger eller over for de vestlige lande, der skulle bringe dem til forhandlingsbordet.

	»Man kan også se udtalelsen som et forsøg på at presse oprørerne og USA fra hinanden, fordi oprørerne er skeptiske over for at indgå i den proces. De mener ikke, at tingene har forandret sig, og det har de jo ret beset ret i. Samtidig er der også voksende uenighed blandt oprørernes sponsorer i USA og i de arabiske golflande om, hvordan man ser vejen frem,« siger Shashank Joshi. »I f.eks. Qatar ser man aftalen mellem Rusland og USA som et nederlag og ønsker at styrke oprørerne militært, før man forhandler,« siger han.

	Omkostningsfri udmeldinger

	Problemerne med at arrangere en forhandlingsrunde bliver yderligere forstærket af den åbenlyse fragmentering blandt de syriske oprørere. Her er de mest ekstreme islamistiske grupper en umiskendelig faktor, og selv om det skulle lykkes at bringe FSA til forhandlingsbordet, er det usandsynligt, at det skulle lykkes at få al-Qaeda-tilknyttede militser til at sætte sig ved siden af dem.

	Det er et faktum, styret i Damaskus bestemt er bevidst om. Dels får det dem til over for offentligheden at fremstå som det eneste alternativ til kaos, og dels gør det alle udmeldinger om forhandlingsvilje aldeles omkostningsfri. Spørgsmålet er, hvem der reelt er interesseret i en våbenhvile.

	 

