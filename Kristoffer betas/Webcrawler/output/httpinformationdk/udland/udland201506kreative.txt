De kreative løsningers lange nat
Selv om atomforhandlingerne i Wien trækker ud, er en aftale om Irans atomprogram stadig inden for rækkevidde


 Det er en monumental opgave, atomforhandlerne har her i Wien, nogenlunde på højde med det 137 meter høje tårn på Stefansdom, der rejser sig bag Hotel Palais Coburg, hvor delegationer og udenrigsministre fra Iran og de såkaldte P5+1-lande mødes for at indgå en aftale om Irans atomprogram.
Alle parter har markeret ultimative krav i slutspurten, og selv om en del af dem kan afvises som møntet på egne baglande, har udsigten til et kompromis mildest talt været tvivlsom.
EU har nu officielt forlænget forhandlingsperioden frem til den 7. juli, men der er ikke desto mindre stadig grund til optimisme.
Irans udenrigsminister Mohammad Javad Zarif kom tilbage til Wien i går morges efter halvandet døgns konsultationer i Teheran. Med ham var præsidentens bror, Hossein Fereydoun, og chefen for det iranske atomenergiagentur, Ali Akbar Salehi, som nu mødes med sin amerikanske modpart, Ernest Moniz. Deres tekniske ekspertise spillede en afgørende rolle, da parterne indgik en politisk rammeaftale den 2. april i Lausanne, og den anses også nu som meget vigtig.
Ifølge Abas Aslani, der er udenrigsredaktør på det iranske nyhedsbureau Tasnim, arbejder delegationerne på en hovedtekst på cirka 20 sider, der bygger på den politiske rammeaftale. Derudover vil der være enten fire eller fem annekser, som specificerer 1) omfanget af Irans atomprogram, 2) sanktionsløft, 3) etablering af en mekanisme, der kan kontrollere, at alle parter (ikke kun Iran) overholder deres aftaler, 4) tidsramme, og 5) muligt nukleart samarbejde fremover.
»Teksten er der, men der er stadig en del parenteser,« som Aslani siger med et smil.
Strid om sanktioner
De store spørgsmål, som skiller parterne, handler blandt andet om, hvornår sanktionerne skal løftes. Det trak store overskrifter i sidste uge, da Irans øverste leder, ayatollah Khamenei, sagde, at Iran ikke vil give adgang til sine militære områder; at iranerne ikke vil tillade interviews med deres atomforskere, og at sanktionerne skal løftes, den dag en aftale underskrives. Omvendt har P5+1, altså USA, Storbritannien, Kina, Rusland, Frankrig plus Tyskland, fastholdt, at sanktionerne først kan hæves, når Iran beviseligt har levet op til sin del af aftalen – og krævet, at Iran skal give adgang til landets militære anlæg.
Men der er faktisk fundet kreative løsninger på nogle af de spørgsmål, så alle parter kan hævde, at deres krav er blevet tilgodeset. Det siger Trita Parsi, præsident for den Washington-baserede organisation National Iranian American Council, der støtter en aftale.
»Iranerne har sagt, at de vil have hævet sanktionerne, når aftalen underskrives. Så redefinerer du, hvad en ’underskrivelse’ er. Det, der vil ske her, når de afslutter en aftale, vil de kalde en ’vedtagelse’, så det er ikke en ’underskrivelse’.«
Derefter, siger Trita Parsi, vil der være en mellemfase, en ’operationalisering af aftalen’, hvor den amerikanske Kongres har 30 dage til at vurdere aftalen – et krav, det amerikanske Senat har indført i maj.
»Iranerne kommer ikke til at røre en finger, før de ved, at Kongressen ikke vil sabotere det her,« siger Parsi.
Derefter vil der være en implementeringsfase, hvor iranerne justerer deres atomprogram, hvilket Det Internationale Atomenergiagentur (IAEA) skal bekræfte, og hvor Vesten vil begynde at hæve sanktionerne.
»Det er først på det tidspunkt, ’underskrivelsen’ vil finde sted,« siger Trita Parsi.
Militære ambitioner
Et andet stridspunkt er, hvordan IAEA kan kontrollere og verificere Irans atomprogram. Det handler bl.a. om, at IAEA skal afklare, hvilke såkaldte ’mulige militære dimensioner’ atomprogrammet tidligere har haft (før det blev opdaget i 2002 og stoppet i 2003). Og det kræver, ifølge IAEA, at de igen får adgang til nogle af Irans militære områder, hvor de hævder, at Iran har haft atomrelaterede aktiviteter.
Flere eksperter understreger, at man må skelne mellem det, der er foregået i fortiden, og det, der skal til for at kontrollere Irans atomprogram fremover. Iranerne har med den politiske rammeaftale fra april allerede indvilget i at tillade både en massiv nedskalering af atomprogrammet og omfattende inspektioner fremover. Men inspektioner »hvor som helst og når som helst« vil de ikke acceptere, og Iran vil heller ikke komme med en offentlig tilståelse af, hvad programmet har omfattet tidligere.
Men en tilståelse er heller ikke nødvendig, har USA’s udenrigsminister John Kerry antydet, og det samme understreger Kelsey Davenport, ansvarlig for ikkespredningspolitikken hos den Washington-baserede organisation Arms Control Association.
»Jeg synes, det er meget vigtigt, at Iran giver IAEA adgang til militære anlæg, så de kan færdiggøre deres undersøgelse. Den form for ’styret adgang’, som agenturet normalt bruger til at takle mulige militære dimensioner, er et godt kompromis, fordi den faktisk tillader Iran at beskytte følsomme informationer.«
»Men jeg synes ikke, det er vigtigt, at Iran tilstår, at de havde en form for atomvåbenprogram i fortiden. Og i betragtning af Irans meldinger om, at deres program er fredeligt, og Khomeinis fatwa mod atomvåben, er det ikke realistisk at forvente en sådan tilståelse. Og jeg synes, det vil være dybt ydmygende for den iranske befolkning, hvis vi kræver den form for tilståelse for at få en aftale,« siger Davenport.
Et muligt kompromis, som diskuteres nu, er at give Iran en form for amnesti, mod at IAEA får de nødvendige informationer. Som Davenport siger:
»Det vil kræve, at IAEA får adgang til visse steder og informationer, før sanktionerne ophæves. Men aftalen er ikke baseret på agenturets evaluering af de informationer. Og jeg synes, det er meget positivt, for uanset hvad IAEA konkluderer om beviserne, vil Iran ikke blive straffet i forhold til den endelige aftale.«
Historisk aftale
Det er den slags kreative kompromiser, som kan skabe en historisk aftale, der vil sikre, at Iran ikke udvikler atomvåben, men får ret til et fredeligt atomprogram; en aftale, som vil demontere 12 års intens atomkonflikt og i øvrigt være den første aftale, Iran indgår med USA efter Den Islamiske Revolution i 1979. Men det tager tid. Som den tyske udenrigsminister Frank-Walter Steinmeier sagde søndag: Deadline er stadig den 30. juni, men den dag kan jo godt have mere end 24 timer.
Janne Bjerre Christensen er postdoc forsker på Dansk Institut for Internationale Studier

