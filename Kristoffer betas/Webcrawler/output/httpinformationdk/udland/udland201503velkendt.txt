Velkendt hardliner ny chef for den russiske indsats i Arktis
Freden i Arktis skal nu opretholdes af en mand, der anklages for medvirken til destabilisering i Ukraine
Præsident Vladimir Putin har udnævnt sin vicepremierminister Dmitrij Rogozin (t.h.) til chef for den russiske Arktis-kommission.


 Præsident Vladimir Putins udnævnelse af Ruslands tidligere NATO-ambassadør, vicepremierminister Dmitrij Rogozin, til chef for den nye russiske Arktis-kommission kommer på et ganske prekært tidspunkt set fra København. Dmitri Rogozin er personligt omfattet af de vestlige sanktioner efter begivenhederne i Ukraine – han anses for at have været medvirkende til Ruslands destabilisering af det østlige Ukraine – og det er altså ham, der nu skal overvåge Ruslands indsats i Arktis og rådgive præsidenten og de øvrige ledere i Kreml om udviklingen i regionen.
Her i landet står Forsvarsministeriet netop over for at skulle aflevere en omfattende analyse af det danske behov for krigsskibe, fly, droner, satellitter og mandskab i Arktis i årene fremover til politikerne på Christiansborg. Analysen ventes at være færdiggjort i april, hvorefter den skal danne grundlag for politikernes overvejelser, regeringens videre Arktispolitik og for de milliard-investeringer, der skal ruste det danske forsvar til fremtiden i Arktis: Isen forsvinder, flåden skal patruljere i stadig større havområder rundt om Grønland, russiske fly og fly af andre nationaliteter i luftrummet skal følges mere effektivt, brud på suveræniteten skal kunne afværges, kontrollen af fremmede fiskere skal opgraderes, olieberedskabet skal udbygges, søredningstjenesten skal udbygges osv.
Hele dette billede af fremtiden i Arktis inkluderer Dmitrij Rogozins udnævnelse. Han hører til den militante fløj af Putin-rådgivere – fjernt fra de blødere typer, der har udenrigsminister Lavrov i spidsen, og som hidtil har fået lov at dirigere Ruslands politik i Arktis. Hvis ikke Forsvaret formår at levere et analytisk begavet svar på udnævnelsen, vil Danmarks fremtidige indsats i Arktis blive omgærdet af ny forvirring og usikkerhed.
Hvis Forsvaret overdriver og fremmaner et for heftigt billede af nye russiske trusler i Arktis, kan Folketinget blive fristet til at investere milliarder i krudt og kugler, som riget ikke har behov for. Forhenværende udenrigsminister Uffe Ellemann-Jensen har i Berlingske allerede anbefalet nedsættelsen af en ny forsvarskommission på baggrund af den russiske ambassadør Mikhail Vanins bemærkninger forleden om potentielle atomangreb på danske skibe; udnævnelsen af Dmitri Rogozin lægger sig i samme slipstrøm.
Hvis Forsvarets analytikere omvendt undervurderer de potentielle nye spændinger i Arktis, risikerer Danmark at stå uden det fornødne materiel, mandskab og intellektuelle beredskab, der skal guide os sikkert igennem eventuelle nedbrud i det samarbejde med russerne og de øvrige arktiske nationer, der hersker i Arktis i dag.
Hvad vil Rusland?
Ruslandskender på Forsvars-akademiet Jørgen Staun bidrog i en ny analyse – som før omtalt i Information – for nylig til vores forståelse af Ruslands interesser i Arktis: Han forklarede bl.a., hvorfor Putin hidtil har ladet den blidere Lavrov-fløj i Kreml styre Arktispolitikken. Putin og hans inderkreds har satset hårdt på at udvinde olie, gas, mineraler og på nye handelsruter i Arktis. Indtægterne fra Arktis er afgørende for Putins plan for den russiske stormagts genrejsning.
I denne strategi er Rusland bedst tjent med fred, samarbejde og økonomisk udvikling i Arktis – uanset at Rusland i Ukraine, på Krim, i Syrien eller andre steder måtte ligge i voldsom konflikt med Vesten. Jørgen Staun og andre vestlige diplomater og analytikerne har derfor i de seneste måneder fastholdt, at det nok skal lykkes at holde det udmærkede samarbejde i Arktis upåvirket af det igangværende nedbrud i relationerne til Rusland. Udnævnelsen af Dmitrij Rogozin synes nu at modsige denne analyse.
Samtidig har de vestlige regeringer med USA og EU i spidsen selv ladet de økonomiske sanktioner efter uroen i Ukraine ramme Ruslands udvikling i Arktis ganske hårdt. Især er de russiske olie- og gasselskabers samarbejde med vestlige olieselskaber som Shell, Total, ExxonMobil og finansinstitutioner blevet forstyrret.
Adskillige af de store olie- og gasprojekter i det russiske Arktis lider nu betydeligt, og lægger man dertil EU’s seneste bestræbelser på at afvikle afhængigheden af fremtidige gasleverancer fra Rusland, står det klart, at Putins store planer for den arktiske olie og gas i øjeblikket tager sig ret vakkelvorne ud. Aktieanalytikerne advarer i øjeblikket mod enhver investering i Gazprom både på den korte og på den noget længere bane; olien og gassen i det russiske Arktis ligner ikke længere det guldæg, der blev talt så meget om for blot få år siden. Hvilket måske giver en mand som Dmitri Rogozin helt nye kort på hånden.
Og Nordpolen?
Og er det hele så ikke lidt ligegyldigt? Arktis er jo langt væk? Jo, men Danmark og Grønland har indlysende interesser i, at freden i Arktis bevares: Uden regeringernes samarbejde i Arktisk Råd, uden de bilaterale samarbejder og de mange uformelle kontakter bliver det i første omgang langt vanskeligere at udvikle f.eks. katastrofeberedskabet til olieulykker, overvågning af luftrummet, fiskerikontrollen og redningstjenester til turister.
Det lyder måske banalt, men her er tale om helt essentielle samfundsfunktioner i det moderne Arktis. Stiger spændingsniveauet i Arktis, får Thulebasen og dens centrale rolle for det vestlige missilskjold pludselig igen forøget politisk betydning ligesom Danmarks og Grønlands værtsskab for basen. Som man kunne læse her i avisen tirsdag, hører Danmark allerede i den russiske optik til hardlinerne i den vestlige front mod Rusland.
Grønland har hårdt brug for udenlandske investeringer i fiskeriet, mineindustrien og turismen. Uden nye investeringer i Grønland, risikerer politikerne på Christiansborg om få år at stå med et ubehageligt nedbrud i den grønlandske økonomi, der vil kræve helt nye initiativer fra dansk side, og de udenlandske investorer, der i forvejen lader vente på sig, vil tøve endnu mere, før de investerer i Grønland, hvis det større politiske samarbejde i regionen smuldrer.
Danmark og Grønland har netop i december 2014 rejst et ambitiøst krav om ejerskab til havbunden ved Nordpolen, og det blev i sidste øjeblik udvidet, så det nu rækker hele vejen til den russiske havgrænse. Det officielle Rusland var briefet på forhånd og udsendte en venlig pressemeddelelse om, at Rusland ingen indvendinger havde, men i hænderne på en Dmitrij Rogozin eller andre, der i en næste fase af konflikten med Vesten måtte ønske en retorisk optrapning i Arktis, kan dette dansk-grønlandske rykind formentlig se ganske fristende ud. Russiske nationalister har i årtier anset store dele af det område, som Danmark-og Grønland kræver i Arktis, for ærkerussisk.
Martin Breum er journalist og forfatter til ’Når isen forsvinder’ og ’Balladen om Grønland’. Han skriver jævnligt i Information om Arktis

