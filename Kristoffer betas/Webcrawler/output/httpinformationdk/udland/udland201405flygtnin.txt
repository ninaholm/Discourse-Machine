Flygtninge tvinges tilbage til krigen i Syrien
Syriske palæstinensere, som flygter fra krigen, nægtes adgang til Jordan og i flere tilfælde også til Libanon. De palæstinensere, som når ind i Jordan, bliver deporteret tilbage til Syrien. Alvorlig krænkelse af menneskerettighederne, konkluderer både FN og Human Rights Watch
Re’al Ghozlan på to et halvt år leger i en trailer i Zaatari-flygtningelejren i Jordan. Landet har modtaget en strøm af syriske krigsflygtninge, men ønsker ikke længere at huse syriske palæstinensere, som i stedet bliver sendt retur til Syrien.


 
	Når en palæstinenser forsøger at flygte fra krigen i Syrien til nabolandet Jordan, bliver vedkommende nægtet adgang ved grænsen. Hvis det lykkes personen at slippe ind i Jordan, og myndighederne finder vedkommende, fragtes han eller hun tilbage til Syrien.

	Det erfarer Information fra kilder dybt involveret i de syriske palæstinenseres forhold. Kilderne fortæller, at både sårede børn, kvinder ældre end 75 år og hele familier bestående af kvinder og børn er blevet tvunget tilbage til krigen. »Jordans premierminister erklærede denne afvisnings- og tilbagesendelsespolitik for mere end ét år siden, og den er nu fast praksis for grænsevagterne. Vagterne screener flygtningene for palæstinensere og sender dem tilbage. Vi har dokumenteret hundredvis af sager, og det er kun dem, vi hører om. Der er sandsynligvis tusinder,« fortæller to senior officials fra FN-systemet på en café i Jordans hovedstad, Amman. De ønsker begge anonymitet, da problematikken er yderst sensitiv i forhold til den jordanske regering.

	I tirsdags offentliggjorde Human Rights Watch, at også Libanon, der ligesom Jordan er naboland til Syrien, har sendt cirka 40 syriskpalæstinensiske flygtninge tilbage til Syrien. Ifølge det franske nyhedsbureau AFP bekræfter libanesiske regeringskilder, at Libanon har en generel politik om at holde syriskpalæstinensiske flygtninge ude af landet. Chris Gunnes, talsmand for UNRWA, som er FN’s organisation for palæstinensiske flygtninge, sagde, at »vi monitorerer situationen ved grænsen nøje, og de libanesiske myndigheder har forsikret os om, at restriktionerne (for de syriskpalæstinensiske flygtninge, red.) er midlertidige.«

	Tilbagesendelserne foregår på trods af Flygtningekonventionens såkaldte non-refoulement-princip, der forbyder stater at sende flygtninge tilbage til et land, hvor de risikerer forfølgelse eller at miste livet.

	»Det her er et brud på Flygtningekonventionen og på menneskerettighederne,« konstaterer de to FN-medarbejdere.

	Adam Coogle, Mellemøstenresearcher for Human Rights Watch i Jordan, er enig: »Det er en fuldstændig klar krænkelse af menneskerettighedernes princip om non-refoulement at presse folk tilbage til en krigszone, hvor de er i alvorlig fare. Men det sker rent faktisk fra jordansk side, og internationale donorer bør vide, at deres penge risikerer at blive brugt på måder, der diskriminerer palæstinensere på groveste vis.«

	Flygtningepres på Jordan

	Før Syrien-krigen brød ud i marts 2012, levede flere end 500.000 palæstinensere i Syrien, og det er lykkedes omkring 14.000 af dem at flygte ind i Jordan. Enten før afvisningspolitikken trådte i kraft eller via falske syriske identifikationspapirer.

	Med til historien hører, at Jordan ifølge FN har modtaget 600.000 syriske krigsflygtninge – Jordans regering hævder, at tallet er flere end en million – og ifølge de to FN-medarbejdere mener den jordanske regering ganske enkelt, at Jordan har taget sin tørn med flygtningene. Dertil kommer, at mindst halvdelen af Jordans omkring 6,5 millioner indbyggere udgøres af palæstinensiske flygtninge og deres efterkommere, og med FN-medarbejdernes ord frygter den jordanske regering, »at Jordan ender som palæstinensernes alternative hjemland«.

	Flygtningestatistikkerne fra Syrien bekræfter, at Jordan og de øvrige lande, der grænser op til Syrien, bærer flygtningebyrden. Libanon har modtaget flere end en million flygtninge, mens 722.000 har krydset grænsen til Tyrkiet. Til sammenligning er blot 81.000 nået til EU, Norge og Schweiz – det svarer til tre procent af det samlede antal syriske flygtninge. Fordelingen af flygtninge fik i marts flere end 100 humanitære organisationer til at sende et åbent brev til en række EU-institutioner med en appel om mere europæisk hjælp: »Flygtningene har få eller ingen lovlige måder at opnå beskyttelse i Europa (…) Derudover er antallet af opholdsmuligheder, som europæiske lande tilbyder syriske flygtninge, fortsat meget lavt sammenlignet med antallet i Syriens nabolande (…) Adgang til beskyttelse er yderligere undermineret af forsætlige afskrækkelsesmetoder ved EU’s grænser så som push back-operationer og hegn,« lød det i brevet, som sluttede: »Konflikten i Syrien har genereret den største flygtningestrøm siden folkemordet i Rwanda og er blevet beskrevet som vor tids mest definerende flygtningekrise. En krise i dette omfang på vores dørtrin kræver europæisk solidaritet.«

	Israel får skylden

	Kun i ganske få tilfælde har den jordanske regering kommenteret afvisningerne af de syriske palæstinensere. I januar sidste år placerede Jordans premierminister, Abdullah Ensour, mere eller mindre ansvaret hos Israel.

	»Jordan har taget en klar suverænitetsbeslutning om ikke at lade vores palæstinensiske brødre, som har syriske papirer, bevæge sig ind i Jordan. At modtage disse brødre vil være at krydse en rød linje, for det vil være et forspil til endnu en bølge af fordrevne palæstinensere, som er præcis, hvad den israelske regering ønsker. Vores palæstinensiske brødre i Syrien har ret til at vende tilbage til deres oprindelsesland. De bør blive i Syrien, indtil krisen slutter,« sagde han til den arabisksprogede internationale avis Al-Hayat.

	Siden oprettelsen af staten Israel i 1948 er millioner af palæstinensere flygtet til Jordan, Libanon og Syrien. Blandt de palæstinensiske flygtninge i Mellemøsten har mange dobbelt statsborgerskab, men betragtes generelt som palæstinensere, som kun bør opholde sig midlertidigt i det land, de er flygtet til, og der er restriktioner for, hvilke job de må udføre.

	I Jordan følger deportationerne af palæstinenserne ofte et bestemt mønster, fortæller de to FN-medarbejdere: »Palæstinenserne bliver arresteret, når de kontakter jordanske regeringsinstanser. De får at vide, at de skal komme tilbage nogle dage senere for at få ordnet deres papirer, men når de kommer, vil efterretningstjenesten være der og sende dem tilbage til Syrien. Eksempelvis blev en hel familie deporteret efter at have forsøgt at registrere et nyfødt barn. De kan også blive arresteret på arbejde eller derhjemme. Typisk bliver de anholdt sidst på eftermiddagen, og allerede om aftenen eller natten er de sendt tilbage. De bliver smidt af lige på den anden side af grænsen, og vi har oplevet, at tilbagesendelserne det seneste år bare er steget og steget i antal. I begyndelsen var det primært unge mænd, men nu er det alle – også sårede børn.«

