Frihandels-forhandlere tørner sammen igen-igen
De officielle og offentligt tilgængelige dokumenter giver stadig ikke megen indsigt i, hvad der foregår, når EU-Kommissionen og den amerikanske regering for sjette gang drøfter TTIP – i denne uge i Bruxelles


 Ved starten af denne uges sjette forhandlingsrunde mellem EU og USA i Bruxelles om en transatlantisk frihandelsaftale, kaldet TTIP, har EU-Kommissionen offentliggjort en status for forhandlingerne, der blev indledt for et år siden.
Det såkaldte state of play-papir rummer en opgørelse af »de fremskridt, forhandlerne til dato har opnået på alle de områder, der forhandles om«.
TTIP-aftalen skal bane vejen for mere frihandel over Atlanten og dermed for vækst, skærpet konkurrence og nye arbejdspladser ved at fjerne toldbarrierer og lade USA’s og EU’s love og regler »konvergere«, dvs. nærme sig hinanden. State of play-papiret er et led i Kommissionens bestræbelse på at imødegå kritikken af forhandlingerne for at være lukkede og hemmelige. De fire en halv side giver dog ikke megen konkret indsigt i de følsomme drøftelsers status og substans. Om markedsadgangen for varer hedder det f.eks., at »begge parter arbejder på basis af en konsolideret tekst med henblik på i stigende grad at mindske forskellene. Dertil har USA lagt en tekst på bordet om markedsadgang for landbrugsprodukter«.
Om handel med service- og tjenesteydelser hedder det tilsvarende, at »forhandlingerne indtil nu har dækket et bredt spektrum af emner, inklusive tekstbaserede diskussioner om grænseoverskridende handel inden for service, finansiel service, telekomservice og e-handel samt en udveksling af synspunkter om EU-positionspapirer vedrørende reguleringsmæssigt samarbejde om finansiel service og klargørende samtaler om professionel service«.
Om de følsomme emner miljø og arbejdstagerforhold noterer EU-Kommissionen, at »diskussionerne til dato har givet mulighed for en detaljeret udveksling af synspunkter om det mulige sigte med bestemmelser om handel og bæredygtig udvikling, omfattende vægtige emner vedrørende miljø og arbejde, med henblik på at berede grundlaget for en udveksling af tekstforslag«.
Om tilnærmelsen af USA’s og EU’s regler og love oplyses det, at »parterne har udvekslet adskillige papirer og er i gang med en grundig udveksling af information med henblik på en mere dybtgående forståelse af hinandens respektive reguleringssystemer, samt hvordan, hvornår og gennem hvilke processer hver enkelt part kan involveres«.
Fødevarerne og GMO’erne
En smule mere indsigt om status og divergenser får man ved at se på, hvad de amerikanske og europæiske topforhandlere har sagt i taler og breve, samt hvad der til dato er lækket af dokumenter fra de lukkede rum.
Mange forbrugerorganisationer og miljøgrupper har udtrykt frygt for, at en TTIP-aftale skal føre til forringede standarder for fødevaresikkerhed, forbrugerbeskyttelse m.m. Om dette sagde EU’s handelskommissær, Karel De Gucht, tidligere i juli ved en CDU-konference i Berlin: »Lad mig sige igen, hvad jeg har sagt før: EU vil ikke ændre sine love om genmodificerede fødevarer. Og vi vil ikke ændre vore love om hormonbøffer. Og vi vil aldrig give slip på vores lovgivningsmæssige suverænitet.«
På den anden side af forhandlingsbordet sagde USA’s landbrugsminister, Tom Vilsack, under et besøg i EU i juni, at en TTIP-aftale på disse områder må være »i overensstemmelse med sund videnskab«.
Dette er kodesprog for, at hvor EU fastholder sit forsigtighedsprincip – videnskabelig tvivl må komme sikkerhed, miljø og forbrugere til gode – så fastholder USA, at produkters miljø- eller sundhedsrisici skal være videnskabeligt bevist for at kunne føre til forbud eller restriktioner.
»Videnskab er et fælles sprog (…) Vi vil arbejde for at sikre, at uanset hvilke aftaler der indgås, så skal de være i overensstemmelse med sund videnskab.« Ifølge mediereferater fastholdt Vilsack, at EU’s bekymring for risici ved genmanipulerede organismer ikke er videnskabeligt begrundet, samt at EU’s godkendelsessystem for GMO’er må gøres mere effektivt.
»Det er vores synspunkt, at godkendelsesprocessen bør synkroniseres og harmoniseres,« sagde han.
Den amerikanske landbrugsminister tilføjede, at EU også må overveje sin holdning, når det gælder hormonbøffer og klorvaskede kyllinger.
Den offentlige sektor
Et andet punkt i forhandlingerne, som især bekymrer faglige organisationer i USA og EU, er TTIP-aftalens mulige bestemmelser om frihandel med serviceydelser. Man frygter, at aftalen fører til et pres for øget privatisering og udlicitering til store internationale firmaer af offentlig velfærdsservice såsom dele af sundhedssektoren, ældreplejen, undervisning og uddannelse m.m.
Specielt om sundhedssektoren skrev EU’s chefforhandler, Ignacio Garcia Bercero, forleden i et brev til et bekymret medlem af det britiske parlament, John Healey: »Skønt sundhedsydelser i princippet ligger inden for rammerne af disse aftaler og igangværende forhandlinger, er vi overbeviste om, at EU-medlemslandes ret til at håndtere deres sundhedssystemer i overensstemmelse med deres varierende behov fuldt ud kan sikres.«
Dette betyder f.eks., »at medlemslande ikke behøver at give udenlandske virksomheder adgang til deres markeder (såsom hospitaler, ambulance- og lægetjenester, red.), og selv hvis de åbner for adgang, kan de skelne mellem fremmede virksomheder og dem fra EU/hjemlandet,« påpeger Bercero.
Et lækket dokument om EU-Kommissionens forhandlingspositioner på disse områder, Trade in services and investment schedule of specific commitments and reservations, opremser de adskillige områder – herunder sundhedssektoren – hvor Kommissionen som udgangspunkt har reserveret EU retten til ikke at lade TTIP-aftalens bestemmelser om fri markedsadgang gælde.
Handelsrådgiver for EU-Parlamentets Grønne gruppe, Stany Grudzielski, skriver i en analyse af dokumentet, at kommissionens reservationer ikke er nok – de bør følges op af bredere forbehold som krav fra de enkelte medlemslande, anbefaler han.
Finanssektoren
Serviceområdet dækker også øget markedsadgang og frihandel med finansielle serviceydelser. Her lægger et lækket papir fra kommissionen op til, at parterne skal »forpligte sig til en proces frem mod tilnærmelse af deres respektive regel- og overvågningssystemer for den finansielle service«.
Det betyder bl.a., at USA og EU »skal konsultere hinanden, før der foreslås finansiel regulering og tages skridt, der kan påvirke den anden parts markedsaktører væsentligt, for at sikre, at regler og tiltag hænger sammen«.
Til bl.a. dette formål skal der etableres et ’Fælles EU-USA finansielt reguleringsforum’, foreslår kommissionen.
Den sjette TTIP-forhandlingsrunde varer hele ugen. I morgen inviterer forhandlerne diverse interessenter fra erhvervsliv og civilsamfund til at give deres besyv med ved et arrangement i Bruxelles, hvor alle tilmeldte hver får fem minutters taletid til at kommentere, kritisere og anbefale.

