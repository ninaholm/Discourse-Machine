Nu bliver fisken solgt for Brixton-pund
London-bydelen Brixton er kendt for fattigdom og kriminalitet. Men siden september har den også været kendt som den første bydel med sin egen valuta
Urmanden Stuarts stand på Brixton marked er en af de i alt 170 lokale forretninger og boder, der tager imod Brixton-pundet.


 LONDON - Hvad har maleren Vincent van Gogh til fælles med miljøforskeren James Lovelock og den sorte, politiske aktivist Olive Morris?
Alle tre boede på et tidspunkt i deres liv i den multikulturelle bydel Brixton i det sydlige London. Og nu tjener de lokale helte igen deres gamle bydel. Siden september sidste år har deres ansigter prydet den lokale valuta Brixton-pundet - B£ - der blev lanceret i et forsøg på at fremme den lokale handel og forhindre, at de små selvstændige forretninger bukker under for konkurrencen fra kæderne.
»Det er et fantastisk initiativ, og det falder fint i hak med Brixtons image som et sted, hvor kreative mennesker mødes, og hvor ideer bliver til virkelighed,« fortæller Stuart 'Urmand' fra sin lille handelsvogn på Brixton Market.
Stuart er en travl mand med sine lave priser og prompte service.
»To pund for et nyt batteri, 10 pund for et nyt ur,« siger han til en tørklædeklædt midaldrende dame, der lægger fire ure op på skranken. Hun brokker sig over prisen og tager sin mobil frem for at diskutere situationen med sin mand.
»Jeg er ligeglad med, at uret kun har kostet to pund. Et nyt batteri koster to pund, hvad enten det er et ur til to eller 2.000 pund,« siger Stuart til hende og kigger ud over den voksende kø.
»Næste.«
Stuart 'Urmand' har skiftet batterier og urremme siden 1984 og har været med i konsultationsprocessen op til lanceringen af Brixton-pundet sidste år. I dag er han en af i alt 170 lokale forretninger og boder, der tager imod valutaen.
Autonom økonomi
Ideen til den lokale valuta - der har samme værdi som pundet og fungerer som en parallelvaluta - kom fra lokale medlemmer af den hurtigt voksende globale bevægelse Transition Town Network, som opfordrer lokalsamfund til at »reagere på de udfordringer og muligheder«, der udspringer af klimaforandringer og udsigten til, at olien slipper op. I dag er der flere end 300
Transition Townspå verdensplan, om end ikke alle har valgt at indføre egen valuta. I Storbritannien er der yderligere tre lokalsamfund, der har indført deres egen valuta, men Brixton er den første bydel i en større by, der har taget skridtet - og det midt i den økonomiske krise.
»En af bagtankerne er at gøre den lokale økonomi mere autonom og modstandsdygtig over for finansielle kriser, så det ikke rammer området så hårdt, når der opstår en krise,« forklarer projektleder Annalisa Dorigo.
»Det handler om at gøre økonomien lokal - at stræbe mod at være selvforsynende; at gøre forsyningskæden kortere, så forretningerne ikke behøver at importere råvarer fra den anden ende af kloden. Det er dér, det miljømæssige aspekt kommer ind, men det er også en måde for lokale samfund at beskytte sig selv mod den dag, hvor olien løber ud,« tilføjer Dorigo, der selv bruger omkring 40 Brixton-pund om ugen lokalt.
Hun siger, at initiativet betyder, at flere penge bliver i Brixton frem for at sive ud af området.
»Hvis man handler i et stormagasin, forsvinder 80 procent af pengene fra området og ender i aktionærernes lommer. Med en lokal valuta er det umuligt at bruge pengene uden for området, og folk bliver mere opmærksomme på at handle lokalt,« siger Annalisa Dorigo og påpeger, at fordelen for kunderne - ud over bevarelsen af de små butikker - også er, at mange involverede forretninger har særlige tilbud, hvis de betaler i Brixton-pund.
Fritterne er gratis
En af dem er Olley's Fish&Chips, der frem for at være en traditionel, fedtet take away-bod med sterile hvide fliser på væggene markedsfører sig selv som »den berømte Olley's fiskeoplevelse«. Hvis kunderne betaler deres fisk i Brixton-pund, får de pommes fritterne med gratis, fortæller den energiske indehaver, Harry.
»Alt herinde er genbrugt,« fortæller Harry stolt og peger på de mørke træstole, de dekorative rødstensmure og rækværket til trappen, der fører op til restaurantens første sal.
»Olley kommer fra Oliver Twist - jeg ville skabe Dickens' verden, men jeg har forsøgt ikke at gøre det for dystert,« tilføjer han og peger på de grønne blomsterranker.
Brixton-pundet faldt øjeblikkeligt i Harrys smag, og han har aktivt forsøgt at få sine lokale leverandører til at tage imod valutaen.
»Ikke alle er overbeviste. Men der vil altid være startvanskeligheder. Jeg mener, at det er bedre at hjælpe mennesker med at ændre tingene for det bedre end bare at sidde og kritisere,« siger han.
Han vurderer, at restauranten får ca. 100 Brixton-pund ind om ugen, og han tror på, at valutaen allerede har »holdt flere penge i Brixton«. Imidlertid har han oplevet, at interessen for Brixton-pund er faldet siden lanceringen på Lambeth rådhus.
»Når valutaen er oppe i medierne, er der flere, der beder om at få penge tilbage i Brixton-pund. Der er brug for, at områdets berømte personer gør reklame for den - eller at byrådet f.eks. beslutter at betale 10 procent af de ansattes løn i Brixton-pund,« siger han og retter an med hjemmemosede ærter og sprød, ølpaneret torsk.
Op og ned
Stuart 'Urmand' genkender tendensen. Trods hans tilbud om en gratis indkøbstaske med »
I love Brixton Market« på siden, hvis kunderne bruger 10 Brixton-pund i biksen, er interessen faldet siden lanceringen.
»I starten havde jeg fem-seks kunder om ugen, der betalte i Brixton-pund - nu er det kun to-tre om måneden. Hvis ikke folkene bag projektet passer på, så risikerer de, at pundene ender som en souvenir; noget som folk udstiller på kommoden,« siger han, mens han skifter batteri for en ung, sort mand i Chelsea-fodboldtrøje.
Han kalder sig selv for Baby Face - trods sine 44 år - og erkender, at han kun har ét Brixton-pund. Og det hænger på hans væg.
»En af mine venner samler på dem, fordi han tror, at de en dag vil blive noget værd,« siger han og tilføjer, at det er for bøvlet at have to valutaer i sin pung.
»Det har jeg ikke tid til - i min alder skal tingene være lette,« siger Baby Face, mens han lukker sit ur om håndledet.
Bøvlet med at skulle veksle Brixton-pund er også årsagen til, at kun få af markedsfolkene tager imod dem, mener Stuart.
»Omkring 70 procent af de handlende kommer udefra. De kommer og tager pengene, og så forsvinder de igen,« siger han.
Kampagnegruppen bag Brixton-pundet erkender, at interessen er faldet, men påpeger, at der ved lanceringen blev trykt 10.000 pund, og at der nu er 35.000 Brixton-pund i omløb. Ligeledes er antallet af butikker, der tager imod pundet steget fra 60 til 170. Men der er stadigvæk lang vej, før projektet kan dømmes en succes, der er kommet for at blive.
»Vi arbejder i øjeblikket på forsyningskæden ved at hjælpe lokale virksomheder med at finde lokale leverandører. Og det andet, vi arbejder på, er elektronisk betaling, fordi det vil gøre det lettere for virksomhederne. De er nøglen til succes,« siger Annalisa Dorigo.
Mette Rodgers er korrespondent for Information
Mere om Brixton-pund: www.brixtonpound.org

