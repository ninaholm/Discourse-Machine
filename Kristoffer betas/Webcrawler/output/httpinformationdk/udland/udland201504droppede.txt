Joanna Palani droppede gymnasiet for at drage i krig
Hun vil ikke sidde hjemme i sofaen, mens det kurdiske folk bliver udsat for etnisk udrensning. Det siger 21-årige Joanna Palani, der nu for første gang fortæller om sin rejse til Syrien, hvor hun har sluttet sig til kvindemilitsen YPJ
Da Islamisk Stat erobrede byen Shingal og belejrede den strategisk vigtige syrisk-kurdiske by Kobane, påvirkede det Joanna Palani i en sådan grad, at hun deltog i demonstrationer foran Christiansborg og sultestrejkede sammen med en gruppe kurdere og to danskere. Privatfoto


 I november sidste år forlod 21-årige Joanna Palani Danmark for at rejse til det kurdiske Nordirak og derfra videre til Syriens kurdiske områder, kendt som Rojava, hvor krigen mod Islamisk Stat (IS) raser. Forinden var hun droppet ud af 3.g på et gymnasium i Københavns-området. Hendes historie er den første kendte historie om en kvinde fra Danmark, der er rejst til Syrien for at tilslutte sig de grupper, der kæmper imod IS.
Joanna Palani fortæller over telefon fra Nordirak, at hun »var en del af YPJ, da jeg var i Rojava«. Militsen YPJ er den kvindelige afdeling af YPG, Folkets Beskyttelseshær, der kæmper mod IS. YPJ og YPG er relateret til Kurdistans Arbejderparti, PKK, der står på EU’s og NATO’s terrorlister.
»Som kurder, kvinde og menneske er det svært at sidde på sofaen hjemme i trygge Danmark, mens mit folk bliver udsat for en etnisk udrensning,« siger Joanna Palani, der i 1996 kom til Danmark fra Iran som 3-årig.
Står det til hende, bør PKK slet ikke stå på terrorlisten. Samtidig bør man heller ikke dømme YPG på baggrund af PKK’s placering på terrorlisterne, selv om de to er relaterede og deler PKK-lederen Abdullah Öcalans ideologi.
»De værdier, YPG kæmper for, er værdier, en terrorist kæmper imod – altså menneskelige værdier,« siger hun og henviser blandt andet til kønsligestilling.
Hos YPG er op til en tredjedel af krigerne kvinder, som er organiserede i YPJ.
Hvem er terrorist?
Over for Information har juristen Jacob Mchangama sagt, at han ikke kan udelukke, det kan få retlige konsekvenser at have kæmpet med YPG. Joanna Palani frygter imidlertid ikke at blive retsforfulgt.
»Hvordan vil de retsforfølge mig, når jeg tager hjem? Det kræver stærke beviser, og dem er der ingen af selvfølgelig,« siger hun. »Hvis det gør mig til en terrorist, at jeg vil forsvare mit liv via min ideologi, hvad gør det så ikke dem – altså de politikere, som vil forbyde mig retten til at komme herned – til?«
I sommeren 2014 indtog IS Nordiraks kurdiske områder. Her blev omkring 5.000 kurdiske kvinder solgt som slaver af IS, efter at terrorgruppen erobrede byen Shingal. Senere belejrede IS også den strategisk vigtige syrisk-kurdiske by Kobane. Det påvirkede Joanna Palani i en sådan grad, at hun deltog i demonstrationer foran Christiansborg og sultestrejkede sammen med en gruppe kurdere og to danskere i solidaritet med Kobane og Shingal. Snart besluttede hun sig for at tage af sted.
Når YPG/YPJ har så mange kvinder i deres rækker og kan tiltrække kurdere fra Vesten, skyldes det ifølge Sardar Sharif, mellemøstekspert ved University of Duhok i Nordirak, flere forskellige faktorer.
Dels er der frygten for, at kurdiske kvinder skal blive en del af IS’ kalifat, der sælger kvinder som sexslaver.
»De tænker på konsekvenserne af, at IS vinder og derefter undertrykker kvinderne på det groveste. Det motiverer nogle til at tage af sted,« fortæller Sardar Sharif.
Derudover tiltrækker det kvinderne i Vesten, at YPG/PKK som et særtilfælde i Mellemøsten ligestiller kønnene »i så høj grad«.
»Rojava er helt enestående i Mellemøsten, i og med at PKK/YPG sidestiller mænd og kvinder. Sidstnævnte har endda egen milits, YPJ, hvor de kæmper under ledelse af en kvinde,« fortæller Sardar Sharif.
Da Kobane var under belejring af IS i 134 dage, blev byens forsvar eksempelvis ledet af kvinden Asya Abdullah, der ligeledes er medformand for Demokratisk Unionsparti (PYD). YPG anses for at være PYD’s militære gren.
»I Nordiraks kurdiske provinser kæmper de kurdiske peshmerga-styrker også mod IS. Men kvinderne er ikke i samme grad en integreret del af kampene her, om end der også findes kvindelige peshmerga-styrker,« forklarer Sardar Sharif.
I uniform med Kalashnikov
Siden Joanna Palani tog til Irak og Syrien i november, har hun ikke udtalt sig til medierne. På Facebook har venner og bekendte dog haft mulighed for at følge hende. Hun lægger billeder op på sin Facebook-profil, hvor man kan se hende iklædt kvindelige YPJ-soldaters uniform og smile stolt med en Kalashnikov i hænderne.
For nogle dage siden syntes hun godt om et opslag på sin væg, hvor der står, at »hun (Joanna, red.) nu er en del af YPJ«.
Den 4. april skrev Palani så selv på Facebook, at hun og en nu afdød veninde »fik træning sammen som fuld PKK/YPG-medlemmer.« I kommentarfeltet under opslaget skrev Palani desuden: »Vi var 64 ud af mit team, og nu er 27 af dem døde. Hvorfor er jeg så heldig?«
Der har været lignende sager andre steder i Europa og Vesten. Den 14. marts i år blev den 18-årige britisk-kurdiske kvinde Silan Ozcelik arresteret. Ifølge hendes tilhængere rejste hun til Bruxelles i et forsøg på at slutte sig til YPJ.
Matthew Gardiner, en tidligere australsk lokalpartiformand, der sluttede sig til de kurdiske styrker i kampen mod IS, blev den 5. april ligeledes tilbageholdt i lufthavnen i Darwin. Han blev løsladt uden sigtelse kort efter.
På Facebook hylder Joanna Palanis venner hende og skriver, at de savner hende. Til Information fortæller hun fra Nordirak, at hun »tager tilbage til Rojava meget snart« og en dag »kommer hjem til Danmark igen«.

