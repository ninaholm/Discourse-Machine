Stipendium lokker studerende til udlandet
4000 studerende har benyttet en ny stipendieordning til at tage på studieophold i udlandet, viser evaluering.


 Flere studerende tager på studieophold i udlandet, og flere læser en hel kandidatuddannelse i udlandet efter indførelsen af en såkaldt udlandsstipendieordning i 2008.
I alt har 4000 studerende benyttet ordningen, og det betegner uddannelsesminister Morten Østergaard (R) som en succes.
- Evalueringen viser overordnet, at udlandsstipendieordningen er en succes. De studerende er glade for ordningen, og den bidrager positivt til, at flere rejser ud i forbindelse med deres studie, siger han i en pressemeddelelse.
Med ordningen kan SU-berettigede studerende søge om taxameterpenge til helt eller delvist at betale deres undervisningsafgift i udlandet.
I 2009-10 var 961 studerende på studieophold via aftalen. I 2010-11 var antallet steget til 1.235. Cirka 30 procent af alle de studerende på SU, som tager en hel kandidatuddannelse i udlandet, gør det via ordningen.
Morten Østergaard håber, at endnu flere vil tage til udlandet i forbindelse med deres studier.
- Udlandsstipendieordningen medvirker til, at det danske arbejdsmarked får kompetencer, som ikke udvikles i det danske uddannelsessystem.
- Der er flest universitetsstuderende, som benytter ordningen, men det er regeringens målsætning, at endnu flere studerende rejser til udlandet, ikke mindst studerende fra erhvervsakademierne og professionshøjskolerne, siger ministeren.
Ifølge uddannelsesministeriet fremhæver de studerende blandt andet større faglig viden, bedre sprogkundskaber og karrieremuligheder i Danmark og udlandet som årsag til at benytte ordningen og rejse ud.
De studerende fremhæver også muligheden for at tage et-årige kandidatuddannelser og kandidatuddannelser, der ikke findes i Danmark, som grund til at bruge ordningen.
