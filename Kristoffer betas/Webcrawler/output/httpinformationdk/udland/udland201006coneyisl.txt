Coney Island fester sig ud af nedturen
At more sig er både en menneskeret og en måde at overleve på, siger havfruerne ved årets Mermaid Parade på Coney Island, New York. Det er også en forudsætning, hvis Amerika vil genvinde sin storhed, mener de lokale i byens gamle, legendariske forlystelseskvarter


 CONEY ISLAND, NEW YORK - Til hverdag er Madeleine Wells en 53-årig kommunal sagsbehandler. Men på denne bagende varme lørdag i det sydligste Brooklyn er hverdagen blevet hjemme. I dag er hun en skinnende grøn havfrue med skrigorange lokker - i en verden af knaldrøde hummere, farlige hajer en femmands-søslange, stolte sørøvere og sexede divaer i alle vægtklasser.
Sammen med alle de andre har hun taget en propfyldt subway sydpå til stranden og forlystelsesparken Coney Island for at være med i den årlige Mermaid Parade. Over 400 udklædte grupper har meldt sig til den timelange parade, anført af Lou Reed og hans kone Laurie Anderson, men også ude i mylderet af tilskuere er der mere body paint og flere pailletter, simili og sømandstrøjer, end der plejer at være ved stranden.
»You gotta have fun,« som Madeleine Wells siger: »Man er jo nødt til at more sig.«
Coney Island ligger hendes hjerte nær, forklarer hun, for i kommunen har hun selv knoklet med kvarterets nyligt renoverede og genåbnede forlystelsespark, Luna Park, der netop har slået dørene op. Og paraden? Den er altid med i kalenderen: »Sidste år regnede det, så der gad jeg ikke, men ellers er jeg her hvert år. Jeg elsker det,« erklærer Wells uden forbehold: »Hvor kan man ellers få folk til at komme fra hele landet for at klæde sig ud. Det er en meget demokratisk parade, det er skørt og skønt og sjovt, det er noget af det bedste ved Brooklyn.«
Der er masser at blive deprimeret over for tiden, siger hun: »Jeg følger med og forsøger at hjælpe, hvor jeg kan. Men i dag er som en fridag fra det hele.«
Tæt forbi svæver 21-årige Dolly Pagan i en sky af sæbebobler. Hun og slænget  af veninder kalder sig Costume Cult og har i år valgt  temaet bobler, fortæller  Dolly, og peger ned på de hvide balloner, hun har sat på kjolen. Paraden begynder på Surf Avenue lige bag ved stranden. Snegler sig forbi Nathan's legendariske hotdog-bar og forbi stationen, Luna Park og dommertribunen, hvor et par højrøstede herrer i hvide dommerparykker morer sig over de udklædte:
»Her kommer 'min- kærest-fik-mig-overtalt,  han sagde det var sjovt,« råber den ene om et genert  par i hjemmelavede dragter.  »Og her kommer 'jeg- blev-fuld-i-Disneyland-havfruen,« råber den anden om  en besynderlig ældre mand med Mickey Mouse-ører.  De færreste går fri. I dag er det hele sjov og ballade og uden forbehold.
Masser af kriser
Amerikanerne har måttet vænne sig til pludselig kriser og omvæltninger de seneste 10 år: IT-boblen, der bristede, og terrorangrebet 11. september, der indvarslede en ny paranoid æra. Krigene i Irak og Afghanistan og orkanen Katrina. Finanskrisen og den værste recession siden 1930'erne. Og nu BP's ulykke i Den Mexicanske Golf.
»Vi har fået en lektion i risikoens natur, i alt det vi har kunnet se komme,« sagde Washington Posts Ezra Klein forleden på TV: »Vi kan med rimeligt stor sandsynlighed regne ud, at noget vil gå galt før eller siden. Men når katastrofen så indtræffer, er vi alligevel uforberedte og har ikke kapacitet til at håndtere den.«
Det seneste nummer af Time Magazine havde titlen »The Broken States of America«, og der er masser af historier som den i tv og radio og de amerikanske aviser for tiden: Om Amerikas nedtur. Måling efter måling viser, at vælgerne er deprimerede og har mistet tilliden - til økonomien, til regeringen og kongressen og til fremtiden. Men ude ved stranden er det som om, de har truffet en kollektiv beslutning denne lørdag: I dag skal det være anderledes.
Jen, en 21-årig studerende fra Long Island, er populær blandt turisterne. Hele tiden må kæresten træde til side, så de kan tage billeder af den skønne i lang grøn paryk og bare bryster. Men det er ikke engang det bedste, erklærer hun beskedent:
»Det er selvfølgelig sjovt med alle reaktionerne. Men jeg er allermest vild med at se de andre kostumer og se, hvor meget de alle sammen har gjort sig umage.«
Hun nikker over mod Maisha, en meget lidt påklædt, temmelig overvægtig og aldeles overgearet mavedanser, som synes, at der »virkelig ikke er noget bedre end at dresse op i godt selskab. Uanset hvad der sker, så må vi ikke glemme at feste.«
Sådan siger de igen og igen derude. Der er den knaldrøde hummer, til daglig en 34-årig vinsælger ved navn Kristen - og hendes kæreste, en 40-årig byggearbejder, i dag forvandlet til jamaicansk hummerkok:
»Vi går op i verdens tilstand og tager det alvorligt, men nogle gange må man give slip, ellers bliver man overvældet.«
Der er også den aldrende dragqueen Amanda, iført både fornuftige sko og store armbevægelser:
»Giv mig en pool at svømme i og en fisk, tak, jeg er sulten,« råber hun og promenerer videre: »Happy mermaid everybody!«
Der er 54-årige Valerie fra Rumænien, som har siddet under hegnet i heden i timevis for at få første parket, fordi »der findes så mange personligheder, og det er smukt at se dem udtrykke sig.«
Og der er Kat Mondue, 47, som fandt på sit Marilyn Monroe-look for en uge siden:  »Jeg elsker Marilyn, og jeg er selv brunette til daglig, så det var en chance, jeg ikke kunne lade gå fra mig.«
Frygt kun frygten selv
Blondine for en dag. Første parket. Hummer og rasta-kok. Det kan lyde latterligt eller betydningsløst, men er faktisk det stik modsatte, mener den forening, der står bag paraden og arbejder for at bevare og udvikle Coney Island. Området omkring den nedslidte forlystelsespark var for få år siden i fare for at blive lukket og lavet om til luksushotel. Men så tog de lokale affære og parken blev reddet og renoveret.
Foreningen Coney Island USA har som formål at »forsvare den amerikanske populærkulturs ære.« Missionen er at »opnå international anerkendelse og tiltrække internationale gæster, og samtidig levere tilbud, som New Yorks brede arbejderklassepublikum har råd til, inklusiv de unge og de gamle.« Men foreningen går et skridt videre endnu. Den mener, at det 19. århundredes amerikanske populærkultur »affødte en demokratisk kulturel guldalder, som var unik for landets historie og uundværlig for dets fremtid.« F.eks. i form af musicals, jazz, blues og »mange andre variationer af performance og visuelt udtryk, der udsprang af og appellerede til masserne.« Nu er verden »langsomt men sikkert ved at genopdage betydningen afConey  Island  i amerikansk populærkultur,« skriver foreningen på sin hjemmeside.
Kort sagt: Der er brug for kulturen, den skæve og platte og sjove, ikke kun den fine og højpandede, hvis USA skal genfinde sin storhed. Det samme siger flere af USA's økonomer - med lidt andre ord. F.eks. har Yale-professor Robert Shiller i flere artikler beskæftiget sig med de psykologiske elementer af recessionen: Hvis flertallet ikke tror på opsvinget, så kommer det heller ikke. Og omvendt kan voksende optimisme blive en selvopfyldende profeti.
»I sidste ende, så ligger risikoen (for en ny recession, et såkaldt 'double dip', red.) først og fremmest i social psykologi. Det er frygten for frygten selv, som Roosevelt talte om i et berømt citat,« skrev Shiller for nylig i New York Times.
Det store spørgsmål er så bare, hvordan man får optimismen til at brede sig.
Denne lørdag gør de hvad de kan på Surf Avenue og hele vejen videre ud til stranden. Ved et hegn står Yvonne og tager en hvilepause, inden anden del af showet og endnu flere tilskuere venter ude ved vandet. »Jeg er vild med at komme her, det er mit femte år, og det er altid harmonien, der gør størst indtryk. Selv om man ikke kender  nogen, når man kommer, er vi et stort fællesskab, og  det er godt for sjælen.«
Næste år er hun tilbage igen - men helt sikkert ikke i rødt, bedyrer hun: »Nix, jeg skifter farve, min skat. Jeg er en ny havfrue hvert år.«


