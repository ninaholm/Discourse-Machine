Lad dem beholde deres barndom!
I Gaza blev der mellem 20. og 22. juli dræbt et barn i timen i Gaza. Hvordan oplever de overlevende børn situationen? Hvordan ser brutaliteten ud i deres små sind?


 Dagbog fra krigen
Hvor glad ville en mor, der troede, at hendes søn var død, ikke være, når hun fandt ham i live? Hvem i hele verden ville være lykkeligere end den kvinde? I går – efter at redningsmandskabet havde fået en time til at fjerne lig fra ruinerne og lede efter sårede i Shujai’iya – blev en lille dreng fundet i live. Mens hans mor ventede på hans døde krop på hospitalet, så hun ham pludselig i live. Hun undersøgte hans krop for at kontrollere, om han var kommet til skade, og han beroligede hende ved at sige: »Jeg har det fint!«
Fem levende personer blev fundet under murbrokkerne efter fem lange dage. Der er helt sikkert mange døde kroppe, som ikke er blevet fjernet – nogle er stadig i deres hjem, og en time er ikke nok til at finde alle ligene. En person gik ud for at lede efter sin familie, men da han var bange for den israelske hærs snigskytter, som er spredt over hele Shujai’iya, gik han sammen med et redningshold, fordi han mente, at de ville beskytte ham. Han begyndte at bære de sårede, han fandt sammen med redningsholdet. Så gik han videre for at lede efter sin familie, men blev skudt i benet af en snigskytte. Da han forsøgte at rejse sig, blev han dræbt.
Gaza er klædt i sort
Befolkningen i Khozaa – øst for Khan Younis i den sydlige del af Gazastriben – kan ikke forlade landsbyen. De er fanget dér. Ligene går i opløsning, mens de levende er under belejring uden mad og vand. Der er lig og sårede i gaderne, mens israelske soldater ser og dræber enhver, der forsøger at komme ud. I morges samledes nogle mennesker for at forlade landsbyen, men snigskytterne var hurtigere og skød dem. En blev dræbt på stedet, resten blev såret. Der blev rettet appeller til alle parter om at evakuere de levende og fjerne de døde. Men Røde Kors er ikke til stede, og befolkningen er overladt til sin egen skæbne. Hvor mange appeller skal der til, før civilbefolkningen får lov til at begrave de døde? Er det ikke en menneskeret? Hvad nytter det at belejre civilbefolkningen og lade insekterne spise ligene?
Elektricitetssituationen i Gaza er blevet forværret af to missiler, som landede i nærheden af Gazas kraftværk og tvang det til at afbryde produktionen, hvilket har reduceret strømforsyningen til Gazas indbyggere yderligere. Gaza er klædt i sort som følge af mangel på elektricitet. Kraftværkets ansatte nægter at genoptage arbejdet, hvis ikke den israelske hær garanterer, at anlægget ikke vil blive beskudt igen. Ledelsen har bedt Røde Kors om at gribe ind og få den israelske hær til at stoppe med at bombe kraftværket. Palestinian Cellular Communication Company – den eneste udbyder af mobiltelefoni i Gaza – har meddelt, at der ikke længere er signal i nogle områder. Hvis situationen fortsætter, kan der ikke udbydes tjenester, meddeler selskabet.
140.000 internt fordrevne
Ifølge OCHA’s (FN’s humanitære koordineringsorgan, red.) blev der fra den 22. juli i de foregående to dage dræbt ét barn i Gaza hver time. I rapporten fra den 23. juli står der, at mindst 697 palæstinensere, heraf mindst 518 civile, er blevet dræbt, heriblandt 170 børn og 86 kvinder. I samme rapport hævder OCHA, at mindst 125.000 børn har brug for direkte og specialiseret psykosocial hjælp, fordi deres familier i løbet af de seneste 13 dage har mistet deres hjem eller oplevet dødsfald og kvæstelser. OCHA skriver, at UNRWA (FN’s Palæstina-agentur, red.) huser omkring 140.000 internt fordrevne på 83 skoler, der fungerer som beskyttelsesrum i hele Gazastriben. Det er en stigning i forhold til 117.000 i går. Andre har søgt tilflugt på det palæstinensiske undervisningsministeriums skoler. OCHA påpeger, at vandforsyningen til beskyttelsesrummene vækker stor bekymring.
Mange af de fordrevne er børn, og man kan ikke lade være med at tænke på, hvordan de oplever situationen. Hvordan ser den brutalitet, der udspiller sig for deres øjne, ud i deres små sind? Hvilken fremtid venter en lille knægt, som har mistet sin familie og skal leve hele sit liv alene? Hvilke erindringer vil de små tage med sig? Spørgsmål og atter spørgsmål – inderst inde ved vi godt, hvor tunge minder, krige efterlader i dem, der til sidst samler deres ejendele og tager væk …
Oversat af Mads Frese
Wedad Naser er palæstinensisk hjælpearbejder. Hun bor i Gaza By sammen med sin mand Ehab, der er læge. De har to døtre.

