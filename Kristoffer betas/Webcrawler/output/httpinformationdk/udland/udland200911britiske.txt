Britiske soldater skal skånes
Britiske tropper skal væk fra frontlinjen for at undgå, at briterne trækker sig fra Afghanistan, siger militærkilder


 LONDON - De seneste ugers vaklende britiske opbakning til krigsindsatsen i Afghanistan har tilsyneladende fået den amerikanske NATO-general Stanley McChrystal til at overveje at trække de britiske soldater væk fra den urolige Helmand-provins. Overvejelserne kommer efter en særlig blodig uge, der kostede syv britiske soldater livet og sendte politikernes og befolkningens tiltro til krigen i bund.
En meningsmåling foretaget for BBC viser, at 64 procent af briterne - fra 58 procent i juli - ikke mener, at krigen i Afghanistan kan vindes. 63 procent ønsker de britiske tropper trukket hjem hurtigst muligt. Samtidig luftede både den tidligere britiske minister med ansvar for Afghanistan, Kim Howells, og Scotlands førsteminister, Alex Salmond, ønske om tilbagetrækning.
Ifølge en højtstående militærkilde frygter general McChrystal, at koalitionen vil gå i opløsning, hvis Taleban formår at ryste den britiske offentlighed yderligere og presse politikerne til en tilbagetrækning.
»I lyset af risikoen for en strategisk britisk tilbagetrækning tilskyndet af det høje antal dræbte hen over sommeren, føler McChrystal, at det er nødvendigt at holde briterne 'i kampen' ved at trække de britiske styrker i sikkerhed,« siger kilden til The Independent.
En anden kilde fortæller samme avis, at »Taleban ved, at briterne er de mest sårbare og modtagelige over for medier og offentlig kritik derhjemme«. Derfor, siger han, ønsker de »at gøre Storbritanniens tilstedeværelse til et emne i næste års valg«.
»Af den grund går de efter britiske soldater. Nogle strateger frygter, at der kan være op mod 400 dræbte briter, før valget er omme,« siger han.
I øjeblikket er det britiske tabstal på 231, hvoraf 96 er blevet dræbt i år.
Kamp for egen sikkerhed
Storbritanniens premierminister, Gordon Brown, forsøgte fredag at gøre det klart for briterne, at »der er en kæde af terror, der sammenkæder Pakistan og den afghansk-pakistanske grænse med gaderne i vores britiske byer«. Men han stillede også fem krav til Afghanistans genvalgte præsident. Hamid Karzai må gøre det bedre i forhold til sikkerhed, regeringsførelse, forsoning, økonomisk udvikling og forholdet til landets naboer, sagde Brown i en tale.
»Jeg er ikke parat til at risikere britiske mænd og kvinders liv for en regering, der ikke tager kampen op mod korruption,« sagde han.
Også USA afventer Karzais reaktion på kravene, før præsident Obama beslutter, om han skal følge general McChrystals råd og sende yderligere 40.000 tropper til Afghanistan - en forudsætning for at McChrystal vil kunne trække briterne væk fra Helmand-provinsen.
Amerikanerne har allerede sendt 4.000 soldater til Helmand for at forstærke de 9.000 overbebyrdede britiske soldater, men briterne er imidlertid utålmodige efter yderligere forstærkning. Den øverstkommanderende for de britiske styrker, Sir Jock Stirrup, sagde i weekenden, at general McChrystals strategi »kræver flere styrker. Og hvis de styrker ikke er forestående, bliver vi nødt til at genoverveje situationen«.
Stirrup  erkendte dog, at hæren selv har en del af ansvaret for den svigtende opbakning til krigen, efter at BBC's meningsmåling viste, at 42 procent af de adspurgte svarede, at de ikke forstår formålet med den britiske tilstedeværelse i Afghanistan.
Sir Jock Stirrup sagde til BBC 1, at det er »utrolig vigtigt, at vi bliver bedre til at forklare de succeser, vi har«. Han afviste også et forslag fra tidligere minister Kim Howells om at bruge pengene, der ville blive sparet på en tilbagetrækning, til at opbygge et 'britisk fort' med øget efterretning og hjemlig sikkerhed.
«Det er ikke nok bare at forsvare sig fra mållinjen. Det vil ikke virke,« sagde han.


