Skrappe budskaber i uskyldig indpakning
Dødstruslerne mod en dansk tegner på palæstinensisk tv skal ses i lyset af kulturelle forskelle, mener en isralesk medieforsker


 TEL AVIV - Assud, haren der i det palæstinensiske tv-program for børn Morgendagens Pionerer sendte dødstrusler mod den danske tegner Kurt Westergaard og forbandede alt dansk i Allahs navn, har også vakt furore lokalt. Det palæstinensiske journalistforbund har udsendt en protest, hvor de i skarpe vendinger tager afstand fra programmet, der sendes på det Hamas-kontrollerede Al Aqsa TV på Gazastriben. 
"Som udgangspunkt skulle de danske medier ikke have genoptrykt tegningen af profeten, uanset hvad motivet måtte have været, men reaktionen fra Al Aqsa TV er endnu mere forfærdende," siger Abdel Nasser al Najjar.
Han er direktør for Medieudviklingscenteret ved Birzeit Universitetet på Vestbredden, hvor man gør meget ud af at undervise de studerende i presseetik, og han mener, journalisterne bag Morgendagens Pionerer har undladt at læse på lektien. 
Men Abdel Nasser al Najjar mener også, der ligger kulturforskelle til grund for, at Al Aqsa TV's budskab opleves som simpelt og primitivt i europæiske øjne.
"Den arabiske verden er mere emotionelt præget end Europa, navnlig Nordeuropa. Følelsesregisteret er større, kontrasterne er større, og derfor bliver synspunkterne også trukket skarpere op. Se bare på arabisk film. De kan virke overspillede, i forhold til hvordan europæiske skuespillere spiller, men de europæiske skuespillere er jo også meget afdæmpede i forhold til, hvad skuespillerne laver i Hollywood."
Reality-tv
Gabriel Weimann, professor i sociologi ved Haifas Universitet, forsker i massemedier, vold og konflikt, og han er enig i, at kulturforskelle spiller en rolle.
"Jeg er sikker på, at de fleste palæstinensiske forældre bestemt ikke ville bryde sig om, at deres børn ser sådan noget som Morgendagens Pionerer," siger han. "For det er ren indoktrinering. Men at andet palæstinensisk tv kan virke simpelt i europæiske øjne, skyldes i høj grad en kulturforskel, som også går den anden vej. Jeg har ikke svært ved at se det fra den anden side. F.eks. er der mange i den arabiske verden, som betragter den type reality-tv, som er et hit i Vesten, som stupid underholdning, der overtræder alle moralske grænser med sin snagen i menneskers privatliv. Og når George W. Bush siger på tv, at Gud gav ham besked på at invadere Irak, er det jo også at bruge tv-mediet til at dække sig ind under noget guddommeligt for at retfærdiggøre, at mennesker bliver dræbt."
Professor Weimann følger løbende omkring 6.000 hjemmesider, lagt på nettet af radikale grupper fra hele verden. Mellemøsten er stærkt repræsenteret, men der er også mange sider fra grupper i Sydamerika og Sri Lanka. Al Aqsa TV passer godt ind i den sammenhæng, der går på tværs af kulturforskellene.
"Hizbollah i Libanon producerer computerspil til børn," fortæller Weimann. "Det er krigsspil, nøjagtig som dem, børn i Vesten spiller, men Hizbollahs spil har endnu et element, idet de fører barnet ind i bevægelsens ideologi og kampmetoder, uden at man rigtig lægger mærke til det. Hamas gør det samme med Al Aqsa TV. En hare er indbegrebet af uskyld, den virker tillidsvækkende og troværdig, så dens budskab går lettere ind hos børnene, der ser på. Det er fantastisk sofistikeret."
Løven åd musen
Det er ikke første gang, Al Aqsa TV benytter metoden. I sommer havde kanalen musen Farfur på skærmen, og da den blev gjort til martyr som følge af en storm af kritik mod stationen, kom bien Nahoul i stedet, indtil også den måtte lide martyrdøden. I et andet børneprogram skildrede stationen den politiske modsætning mellem de to palæstinensiske hovedfraktioner, Hamas og Fatah, med løven som Hamas og musen som Fatah.
"Til sidst åd løven musen," siger Gabriel Weimann. "Det er jo naturens orden, så det kunne ingen indvende noget imod." 
Abdel Nasser al Najjar betegner alligevel det palæstinensiske pressebillede som tilfredsstillende. Hvad angår tv, foretrækker de fleste de store satellitstationer, især Al Jazeera. På Vestbredden og Gazastriben er der herudover 20 mindre tv-stationer. Mens Al Jazeera opretholder en international standard, om end nyhedsvinklingen er en noget anden end hos den amerikanske parallel CNN, er sproget temmelig anderledes på de lokale palæstinensiske stationer.
"Europæiske iagttagere ville nok finde visse af dem populistiske, men kun få falder ved siden af på samme måde som Al Aqsa TV," siger Abdel Nasser al Najjar. "og det er primært på grund af manglende pressefrihed. Al Aqsa TV er ikke fri, men får politiske ordrer ovenfra, og derfor går det galt. Og formålet med det hele? Jeg tror ikke, den danske tegner behøver frygte noget fra Gaza, for dødstruslerne har mest til formål at give folk lidt luft. Gazastribens befolkning lever en rædselsfuld tilværelse, og synet af Assud på skærmen kan give en lille følelse af kontrol over udviklingen."


