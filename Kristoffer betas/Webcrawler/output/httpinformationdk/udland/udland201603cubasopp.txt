Cubas opposition varmer op til præsident Obamas besøg
Hver søndag gentages et særligt ritual i Havana. En gruppe dissidenter marcherer for demokrati og frihed, mens en gruppe revolutionære stopper dem med anklager om at være amerikanske lejesvende. Politisk er der måske tøbrud mellem Cuba og USA, men forholdene for de cubanske antikommunister er fortsat anspændte – en uge før Obamas besøg
Oppositionsgruppen Damer i hvidt demonstrerer bl.a. i solidaritet med fængslede systemkritikere hver søndag i Havana. Her har de lagt sig ned på gaden, idet de blev angrebet af  ’ægte’ revolutionære cubanere. Kvinderne har faktisk fået løsladt 75 politiske fanger.


 En solrig søndag eftermiddag i Havanas mondæne Miramar-kvarter synes alt at ånde fred. I en park opkaldt efter Mahatma Ghandi samles 20 kvinder klædt i hvidt i skyggen af nogle bredstammede træer.
Hver søndag protesterer Damas de Blanco (Damer i hvidt, red.) mod det cubanske styres undertrykkelse og fængsling af systemkritikere.
Freden har dog korte udsigter. Lederen Berta Soler peger mod en stor forsamling mennesker to gadekryds fremme.
»Kan du se dem?« siger hun.
»Det er revolutionære cubanere, der står klar til at angribe os og stoppe vores protestmarch.«
Der er en uge til, at Barack Obama kommer til Cuba på mandag og tirsdag, det første besøg af en amerikansk præsident i næsten 90 år. I en tale i Gandhi-parken læser Berta Soler op fra et personligt brev fra Barack Obama til Damer i hvidt. Andre talepunkter er lister med navne på politiske fanger og kritisable forhold i Cubas fængsler, utilstrækkelig sundhedspleje og fysisk mishandling.
Damer i hvidt blev grundlagt i det Sorte Forår 2003, hvor 75 systemkritikere blev idømt hårde og lange fængselsdomme i op til 28 år. Deres hustruer og andre kvindelige slægtninge begyndte jævnligt at samles i en katolsk kirke i Havana og marchere i protest.
