Tysk ngo: Volkswagen-skandalen er kun toppen af isbjerget
Massivt miljøsnyderi i den tyske bilindustri har været kendt i otte år, lyder det fra en etableret tysk miljøorganisation, der forgæves har forsøgt at råbe de tyske politikere op. Men bilindustrien har haft så stor indflydelse, at den selv har været med til at skrive lovene


 Forureningen fra tyske dieselbiler ligger typisk 700 procent over de tilladte grænseværdier, viser uafhængige undersøgelser foretaget af den tyske miljøorganisation Deutsche Umwelthilfe. Enkelte biler overskrider grænseværdierne med 2.500 pct., siger direktør Jürgen Resch.
»Vi har meget stærke indicier for, at BMW og Mercedes også snyder. Efter vores viden er det hele den tyske bilindustri, der snyder,« fortæller Jürgen Resch.
Deutsche Umwelthilfe arbejder med bæredygtige løsninger og har i det seneste årti ført særligt mange sager mod bilindustrien. Den virkelige modstander har dog været de ansvarlige myndigheder, der i mange tilfælde har holdt hånden over de tyske bilproducenter, der fylder godt op på listen over landets allerstørste virksomheder, med Volkswagen som den klart største.
»Jeg må erkende, at bilindustrien og myndighederne har arbejdet alt for tæt sammen. Det gør, at vi ikke har tillid til, at de testresultater, der kommer frem, også er uafhængige,« siger Jürgen Resch til Information.
Da de amerikanske myndigheder for nylig anklagede Volkswagen for at overtræde miljøregler omkring partikeludledninger fra dieselbiler, var han én af de få, der ikke var overrasket.
For der har været et mønster i myndighedernes passivitet, mener Jürgen Resch, der nu i otte år har løbet de skiftende tyske miljø-, trafik- og erhvervsministre på døren og forelagt dokumentation om, at de tyske bilproducenter snød med, hvor meget bilerne i virkeligheden forurener. Samtidig har han dokumenteret, at de europæiske biler bruger helt op til 41 procent mere benzin og diesel end det, der reklameres med. Mens det tilsvarende tal er to procent i USA, hvor producenterne tvinges til større ærlighed gennem strengere lovgivning – og hvor lovgiverne rent faktisk griber ind. Modsat gældende praksis i Europa.
»Da vi for otte år siden fremlagde fuld dokumentation for snyderiet over for den tyske regering, forholdt den sig passiv. I 2011 holdt vi så møde med miljøministeren, hvor vi gjorde opmærksom på, at flere af de målinger, vi havde gennemført på Volkswagen-biler, viste meget høje udledninger. Vi fik at vide, at det kendte man godt, og at det ikke var noget nyt.«
’Regeringen tør ikke gribe ind’
Jürgen Resch nævner også et møde hos den nuværende miljøminister Barbara Hendricks (SPD), der kom til i 2013. Han fremlagde dokumentation for, at Mercedes, der producerer hver anden solgte bus i Tyskland, har langt højere dieselpartikel-udledning end det tilladte. Efter et år reagerede miljøministeriet.
»De kunne godt se, at værdierne var langt højere end det tilladte, men fordi dieselbusserne havde de nødvendige tilladelser, så kunne man ikke gøre noget. Det viser, at regeringen ikke tør gribe ind over for bilindustrien, selv om man er klar over, at der er store problemer.«
Jürgen Resch er i dag ærgerlig over, at det ikke lykkedes at råbe de ansvarlige op. Hos den nuværende trafikminister Alexander Dobrindt afvises kritikken af, at ministeriet skulle have kendt til snyderiet. Han hørte første gang om Volkswagen-skandalen fra medierne, lyder forklaringen. Det giver Jürgen Resch ikke meget for.
For EU-Kommissionen har i meget skarpe vendinger kritiseret Tyskland for ikke at leve op til reglerne. Senest i et brev i juni i år.
»I praksis giver Tyskland i offentligheden et indtryk af at kæmpe for et bedre miljø, men i virkeligheden, bag om linjerne, arbejder Tyskland for at slække standarderne. Derfor stoler vi ikke længere på myndighederne, fordi de arbejder så tæt sammen med industrien.
Han er særlig harm over, at bilindustrien i mange tilfælde selv har været med til at skrive lovene.
»Tyskland har den største bilindustri i Europa og har været dominerende omkring den lovgivning, der også er bredt ud til de øvrige europæiske lande. Men vi har også set, at industrien har været pennefører på meget af den lovgivning, som er blevet gennemført. Lagt sammen med store svigt i den løbende kontrol har myndighederne selv skabt grundlaget for denne heftige miljøskandale,« siger Jürgen Resch.
Taber kun få sager
Deutsche Umwelthilfe har indsigelsesret over for ny og eksisterende lovgivning, og årligt fører den 1.500 sager, hvoraf 400 ender i retten. Organisationen taber kun to-fire procent af de sager, de er involveret i.
Resch nævner, at der i USA er bekymring for, at de slappere europæiske miljøregler inden for bilindustrien med den kommende frihandelsaftale TTIP skal gøre det lovligt at sælge de mere forurenende europæiske dieselbiler.
Efter at Volkswagen-skandalen tog fart i USA, begynder tingene nu at bevæge sig i Europa.
»Endelig lover miljøministeren at kontrollere test af bilerne. Vi kræver dog, at det ikke er testfolk, der ellers arbejder for bilindustrien, der skal lave disse test, ellers kan vi ikke være sikre på resultaterne.«
Deutsche Umwelthilfe har også fået sagsanlæg fra den samlede tyske bilbranche, der skal forhindre, at organisationen fortsat kan komme med indsigelser mod lovovertrædelser og én gang for alle stoppe klagestrømmen.
Ifølge Jürgen Resch bør Volkswagen-skandalen få myndighederne til trække brugstilladelserne til de forurenende dieselbiler tilbage.
Med hensyn til Volkswagens 11 millioner forurenende dieselbiler, som selskabet har sendt på gaden, er der ikke klarhed om, hvordan bilerne skal gøres lovlige. Ikke bare én, men adskillige metoder skal i spil. De tyske bilmyndigheder har sat den 7. oktober som frist for, at Volkswagen skal fremlægge en fuldstændig plan for de millioner af biler, der kører i Tyskland.
I går åbnede Frankrig en sag mod den tyske bilproducent, der indtil for nylig var verdens største.

