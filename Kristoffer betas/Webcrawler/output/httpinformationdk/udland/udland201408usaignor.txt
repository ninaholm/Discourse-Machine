USA ignorerer krav om retfærdighed fra Afghanistans civile ofre
Tortur, forsvindinger og drab på civile er fortsat i Afghanistan under Barack Obamas embedsperiode, og kun i et fåtal af tilfældene er medlemmer af den internationale styrke i landet blevet retsforfulgt. Det fremgår af en rapport fra Amnesty. ’Amerikanerne kalder Taleban terrorister, men det er dem selv, der er terrorister,’ siger en pårørende til dræbte civile
Amerikanske soldater besigtiger et pansret køretøj, der blev udsat for et bombeangreb i Kabul den 14. august, hvor fire blev dræbt og 35 såret. Flere angreb er hævn for tortur og drab af civile afghanere, som aldrig er blevet undersøgt eller retsforfulgt. 1.800 civile er blevet dræbt på fire år af internationale styrker.


 Ved middagstid den 6. december 2012 indtog amerikanske specialstyrker landsbyen Deh Afghanan i den afghanske Wardak-provins. Hærdebrede, skæggede soldater trampede gennem basaren, sparkede døre ind og anholdt over 60 af landsbyens mænd.
Blandt de arresterede var den 38-årige butiksindehaver Attiqullah. I flere uger forsøgte Attiqullahs 44-årige bror Sediqullah forgæves at få svar på, hvor de anholdte var blevet kørt hen.
Sammen med andre pårørende arrangerede han demonstrationer foran Combat Outpost Nerkh, de amerikanske specialstyrkers nyoprettede base i Wardak, men forgæves.
De kommende måneder begyndte nabolandsbyer også at beskylde amerikanerne for ulovlige forsvindinger, tortur og endda henrettelser. Først da landets præsident, Hamid Karzai, beordrede elitestyrkerne til at forlade Nerkh og overdrog basen til afghanske sikkerhedsstyrker, fik Wardaks beboere lov til at lede efter deres familiemedlemmer.
Sediqullah fandt liget af sin bror begravet lige uden for den amerikanske base, med den venstre hånd skåret af. I løbet af de næste to måneder blev ligene af 10 andre personer fundet. Flere af dem manglede fødder, ører og fingre.
»Hvorfor skulle de straffes på denne måde? Hvad var deres forbrydelse?« siger Sediqullah til Information.
De internationale styrker i Afghanistan (ISAF) benægtede straks ethvert ansvar, og en efterfølgende efterforskning fandt ikke bevis for amerikansk indblanding.
Til gengæld førte den til fængsling af en af amerikanernes tolke, Zikria Kandahari, som det formodes, som minimum, har handlet med amerikanernes stiltiende accept.
I forbindelse med efterforskningen har den amerikanske hær nægtet interviewadgang til soldater fra Combat Outpost Nerkh. »Vi vil have de skyldige stillet for en domstol. Vi vil have retfærdighed,« siger Mohammad Nabi, hvis søn, Mohammad Hassans lig blev fundet begravet 60 meter uden for den amerikanske base, og kun kunne genkendes på sine sko, undertøj og armbåndsur.
Obama gentager arven fra Bush
Historier om tortur, ulovlige forsvindinger og drab på civile hænger over krigen i Afghanistan som en skygge fra årene under George W. Bush. Men de er fortsat under Barack Obama. Under Obama er antallet af civile dræbte og sårede ganske vist faldet, men som sin forgænger har heller Obama-regeringen vist synderlig vilje til hverken at retsforfølge amerikanske soldater eller til at give erstatning til afghanske ofre.
Det fremgår en ny rapport fra Amnesty International, som blev præsenteret under en pressekonference i Kabul denne uge. Rapporten Left in the Dark dokumenterer, at internationale styrker har dræbt mindst 1.800 afghanske civile mellem 2009 og 2013 og at der også har været talrige tilfælde af tortur mod personer, der efter mange måneder i fængsel blev løsladt uden tiltale.
Kun seks gange i denne periode er medlemmer af militæret blevet retsforfulgt (i ét tilfælde blev den amerikanske sergent Robert Bales idømt livstid for at have dræbt 16 afghanske civile, inklusive ni børn, i 2012). Amnesty hævder også, at den amerikanske hær i mindst to tilfælde har dækket over deciderede krigsforbrydelser.
Mens der er eksempler på, at også andre landes soldater har dræbt eller såret civile, så er uviljen til at holde sine soldater ansvarlige et særligt udbredt amerikansk symptom.
Mens lande som Danmark, Sverige, Storbritannien og Canada holder et vist civilt tilsyn med militæret, så er det amerikanske militær langt mindre gennemskueligt, påpeger Amnesty. Oftest er det op til amerikanske officerer, hvorvidt en episode med civile tab skal efterforskes, og når først efterforskningen ruller, afhænger den næsten udelukkende af beretninger fra de implicerede soldater. Med andre ord: Det er vanskeligt at afkræve kompensation fra folk, der sættes til at kontrollere sig selv.
Uretfærdighed fostrer vrede
For mange familier i Afghanistan, et af verdens fattigste lande, handler retfærdighed i disse sager ikke blot om at få stillet gerningsmændene for retten, men også om økonomisk erstatning.
En februarnat i 2010 blev Haji Sharabuddins hus i landsbyen Khataba i den østlige Paktia-provins stormet af amerikanske soldater, der dræbte fem af hans familiemedlemmer: to sønner og et barnebarn samt en datter og svigerdatter, der begge var gravide.
Efter operationen afviste soldaterne at have begået drabene og beskrev i en rapport dødsfaldene som »traditionelle æresdrab«.
Da soldaterne ransagede huset, konfiskerede de våben, der tilhørte den ene søn, som var officer i de afghanske sikkerhedsstyrker, og tog hele familiens opsparing. Måneder efter operationen fik Sharabuddin ifølge Amnesty besøg af NATO-repræsentanter, der undskyldte fejltagelsen. Soldaterne havde handlet på et dårligt tip.
Familien fik to geder, men ingen er siden blevet retsforfulgt, og hvad den 75-årige Sharabuddin føler er endnu værre, familien fik ikke sine penge tilbage.
»USA kan ikke genoplive mine fem familiemedlemmer, men de kan i det mindste give mig mine penge tilbage,« siger Sharabuddin til Information. I en e-mail benægter ISAF ikke indholdet af Amnestys rapport, men hævder, at de civile dødsfald er faldet med 77 procent det seneste år. ISAF påpeger også, at Taleban og andre oprørsstyrker bærer ansvaret for mere end 90 procent af de dræbte civile, mens kun en procent skyldes de internationale styrker (ifølge Amnesty er de tal henholdsvis cirka 75 og fem procent).
De tal gør imidlertid ikke meget for at bringe lindring til de afghanere, der allerede har mistet uskyldige pårørende.
»Amerikanerne gør mange onde ting her,« sagde en ophidset Mohammad Saber under Amnestys pressekonference i Kabul mandag. Under en amerikansk razzia mod hans hjem i Paktia blev Sabers kone, søster, bror, niece og nevø dræbt.
»Amerikanerne kalder Taleban terrorister, men det er dem selv, der er terrorister, når de ransager hjem og begår forbrydelser,« sagde han. Og han står ikke alene med den holdning.
Flere hævnangreb på ISAF
»Der er en nedarvet uretfærdighed, og den uretfærdighed fostrer vrede,« siger Amnestys leder for Asien og Stillehavsregionen, Richard Bennett.
For nylig fik Kabul et glimt af, hvor voldsomt den vrede kan blusse op. Den 5. august blev den tostjernede amerikanske general Harold J. Greene dræbt på et forsvarsakademi i den afghanske hovedstad. 14 andre, inklusive en tysk general, blev såret. Greene er den højest rangerende amerikanske officer, der har mistet livet på udenlandsk jord siden krigen i Vietnam.
Insiderangreb – såkaldte green on blue-attacks – er blevet særlig udbredte i Afghanistan siden 2009 og toppede i 2012, hvor de dræbte 61 udenlandske soldater.
Motiverne bag disse angreb er som regel uklare, men lader lige så ofte til at være drevet af hævn eller vrede, frem for at være forbundet til Taleban, hvilket også var tilfældet den 5. august.
13 år efter invasionen af Afghanistan stikker mistilliden til de internationale styrker dybt blandt dele af den afghanske befolkning. De menneskelige omkostninger ved krigen er allerede høje, lyder det fra Amnesty, og bør ikke øges ved at holde pårørende til de dræbte hen i uvished og nægte dem retfærdighed.

