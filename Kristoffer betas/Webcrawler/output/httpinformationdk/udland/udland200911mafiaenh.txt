Mafiaen hævner sig på Berlusconi
En afhoppet mafioso har med sin vidneforklaring om bombeattentaterne i 1992-93 skabt panik i regeringskontorerne i Rom. Samtidig sætter Silvio Berlusconi alt ind på at beskytte sig imod igangværende og fremtidige retssager. Det har for første gang fået politikere til at lufte muligheden for nyvalg


 ROM - For at kigge op under skørterne på det italienske demokrati skal man til Palermo. Ifølge journalisten Lirio Abbate er det her, man finder forklaringen på, hvorfor Berlusconi-regeringen trods det mest solide flertal i mands minde er i krise efter blot halvandet år ved magten.
»For at få gamle sandheder, der vedrører politikere, frem i lyset, benytter mafiaen sig af den samme metode som demokratiet, dvs. retssystemet. Politikere, der for at opnå mafiaens støtte har forhandlet med Cosa Nostra, men ikke har været i stand til at holde deres løfter, bliver sat ud af spillet med vidneudsagn fra fængslede mafiosi. En meget raffineret teknik; hævn uden blodsudgydelse,« siger Lirio Abbate, der har levet under politibeskyttelse, siden han sammen med kollegaen Peter Gomez for tre år siden udgav bogen I Complici (De medskyldige).
I oktober forkastede forfatningsdomstolen en lov, som skulle sikre ministerpræsident Silvio Berlusconi juridisk immunitet, så nu har regeringen fremsat et forslag om, at sager med en strafferamme på under 10 år maksimalt må være to år undervejs ved hver af de tre retsinstanser. Det vil sikre ministerpræsidenten straffrihed, men prisen er, at komplicerede sager om f.eks. økonomisk kriminalitet og mafiavirksomhed bliver nærmest umulige at føre til ende.
Den pris er ifølge flere medlemmer af regeringspartierne for høj. Og hvis ikke regeringsparterne står sammen om at beskytte Berlusconi, er der risiko for nyvalg, sagde senatets formand Renato Schifani i denne uge.
Samtidig er der fremsat forslag om at genindføre parlamentarikernes juridiske immunitet, som blev afskaffet i 1993 efter afsløringen af omfattende politisk korruption. Det sker, efter at undersøgelsesdommere i Rom har begæret viceøkonomiminister Nicola Cosentino arresteret på grund af hans påståede forbindelse til den napolitanske mafia. Cosentino har sagt, at han kun trækker sig, hvis Berlusconi beder ham om det, men det er ikke sket.
»Vi vil ikke fremsætte et mistillidsvotum mod Cosentino, men hvis andre gør det, kan vi ikke gøre andet end at stemme for,« sagde en af Berlusconis partifæller forleden.
Ifølge Furio Colombo, medlem af deputeretkammeret for Partito Democratico, er dele af højrefløjen »begyndt at bruge hovedet«. På onsdag kommer et mistillidsvotum mod Cosentino, fremsat af oppositionen, til afstemning.
Et vendepunkt
Hvis man vil forstå, hvad der ligger til grund for denne polemik om retsreformer og de konstante beskyldninger mod dommerstanden, der af Berlusconi er blevet betegnet som »antropologisk forskellig fra resten af menneskeheden«, skal man ikke søge svaret i regeringspaladserne i Rom, men netop i Palermo.
Den 4. december skal den angrende mafioso Gaspare Spatuzza vidne i appelsagen mod Berlusconis nære medarbejder og medstifter af partiet Forza Italia, Marcello Dell'Utri, som ved første retsinstans blev idømt ni års fængsel for medvirken til mafiakriminalitet. Sagen er for retten i Palermo, men Spatuzza aflægger forklaring i Torino af sikkerhedshensyn.
Gaspare Spatuzza har i de seneste måneder fortalt undersøgelsesdommerne, hvordan Cosa Nostra i 1992-93 gik i krig mod staten for siden at kunne slutte fred på et fordelagtigt grundlag. Først blev undersøgelsesdommerne Giovanni Falcone og Paolo Borsellino sprængt i luften i Palermo, og året efter blev i alt ti mennesker dræbt i forbindelse med bombeattentater mod kulturskatte i Firenze, Rom og Milano.
Gaspare Spatuzza blev dømt for at have medvirket til attentaterne på det italienske fastland.
»Spatuzza er ved at fremprovokere et jordskred i italiensk politik, fordi hans vidneudsagn har genåbnet sagerne om de ukendte opdragsgivere til attentaterne i 1992-93. Hans forklaring bekræfter undersøgelsesdommernes tese om, at den aktuelle regeringsleder i 1994 gik ind i politik med hjælp fra mafiaen. Det har ingen hidtil villet tro, men nu fortæller Spatuzza os, at Berlusconi indgik en aftale med de mordere, som i årene forinden havde slået dommere og almindelige borgere ihjel,« siger Lirio Abbate.
Øget sandsynlighed
Ifølge Gaspare Spatuzza fortalte mafiabossen Giuseppe Gaviano, der på Cosa Nostras foranledning organiserede attentaterne på fastlandet, at han sammen med sin bror Filippo havde indgået en aftale med Berlusconi og Dell'Utri: »Landet er i vore hænder,« sagde Giuseppe Graviano i januar 1994.
Få dage efter blev brødrene anholdt, og blot en måned senere meddelte Berlusconi, at han gik ind i politik. Brødrene Graviano har nægtet at vidne i sagen, men i september blåstemplede Giuseppe Graviano ved en anden retssag Spatuzzas vidneudsagn med ordene: »Jeg har respekt for Spatuzza.«
Undersøgelsesdommerne er nu i færd med at kortlægge brødrenes færden i 1993. Det viser sig, at de holdt sommerferie få hundrede meter fra Berlusconis villa på Sardinien, og at de tilbragte det meste af tiden mellem attentaterne og anholdelsen i Milano, hvor de var i hyppig telefonkontakt med folk i kredsen omkring Berlusconi. Da efterforskningen af attentatet i Firenze i 1998 blev arkiveret på grund af manglende beviser, skrev undersøgelsesdommerne, at deres hypotese om, at ministerpræsidenten og medstifteren af Forza Italia var indblandet i Graviano-brødrenes terroraktiviteter, havde »bibeholdt hvis ikke ligefrem øget sin sandsynlighed«.
Ifølge Lirio Abbate kan Spatuzzas vidneforklaring åbne mange italieneres øjne.
»Det ville være mest rammende at sammenligne begivenhederne i 1992-93 med Rigsdagsbranden i Berlin i 1933. For nazisternes vedkommende var det et påskud for at indføre undtagelsestilstand, hvorimod Berlusconi har udnyttet situationen til at miskreditere dommerstanden og indføre lovgivning, som er skræddersyet til hans egne behov. Desværre har italienerne en meget kort hukommelse, men jeg håber og tror, at de kan huske de bomber, som har ændret landets historie,« siger Lirio Abbate over telefonen fra sin privilegerede udsigtspost i Palermo.


