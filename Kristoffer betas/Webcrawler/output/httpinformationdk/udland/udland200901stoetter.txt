Nu støtter selv de kristne Hamas
Rapport fra Ramallah på Verstbredden, hvor PA-styrets præsident og Fatah-leder Mahmoud Abbas har mistet den sidste rest af støtte efter han har vist sig som en svag leder
Situationen for civilbefolkningen i Gaza bliver mere og mere desperat, og antallet af dræbte nærmer sig 1.000.


 RAMALLAH - For Manal Mousleh lignede onsdagen tirsdagen, der lignede mandagen og så fremdeles en uge tilbage i tiden, efter hun havde forladt sin kontor i det palæstinensiske ministerium for ungdom og sport til fordel for sortering af 'folkegaver' under en teltdug ved Manara-pladsen i centrum af Ramallah.
"Vi samler donationerne her, hvorefter de sendes videre med Røde Kors," sagde hun og pegede på bjerge af tøj, tæpper, bleer, dyner, sukker, olivenolie, juice, konserves, ris, salt og vandflasker. "Vi har allerede sendt to lastbiler af sted."
Manal er et sted i tyverne, og for hende er indsamling af nødhjælp til Gazas civile ofre for krigshandlingerne ikke det samme som støtte til Hamas. 
"Vi er alle palæstinensere," sagde hun i forlængelse af det banner, der dominerer indsamlingsstedet: 'Et land, et folk, hjælp Gaza'. Men sagen her i palæstinensernes hovedby på Vestbredden, såvel som i andre større byer som Tulkarem og Nablus, er, at ordet 'palæstinensere' i disse dage betyder 'Hamas'. Fra bilradioerne gjalder Hamas' kampsange ud i trafikken afvekslende med soundbites fra den libanesiske Hizbollah-chef og arabiske helt, Hassan Nasrallahs, taler. Ifølge en EU-diplomat i byen har han ikke tidligere set en så hastig islamisering, "der de sidste tre uger har været mere omfattende end det foregående halvandet år. Selv kristne radiostationer sender islamiske kampsange."
Følelserne koger
Diplomatens iagttagelse bekræftes af Khaled Abu Aker, en erfaren palæstinensisk politisk journalist, der fortalte, at Manara-pladsen hver dag er mødestedet for 'små demonstrationer'.
"De er arrangeret af Hamas-aktivister, men holdt under låg af hensyn til PA-politiets følsomhed. Hvis det grønne Hamas-flag viftes, griber politistyrkerne omgående ind, og de fleste venter til fredagsbønnen, før det går rigtigt løs."
Muligvis var det denne afventen, der gjorde, at gårsdagens eneste demonstrant på pladsen med de fire marmorløver var en teenager med et palæstinensisk papirflag, som blev filmet af et tyrkisk tv-hold tillige med en fredelig færdselsbetjent.
"Hamas har ikke været i stand til at operere her på Vestbredden siden splittelsen i juni 2007," forklarede Abu Aker. 
"De aktivister, der ikke var fængslet af israelerne, blev arresteret af PA-styrets politi-styrker efter Hamas' overtagelse af Gaza. Hamas ophørte med at eksistere, og nu har krigen givet dem den største tilslutning nogensinde. Mange, som tidligere var uenige med den islamiske bevægelse, støtter den i dag. Det ser roligt ud på overfladen, men følelserne er i kog lige nedenunder. Der er et politisk skifte på vej i befolkningen."
- Hvordan?
"Reaktionerne på gaden udkrystalliserer en ny palæstinensisk realitet, nemlig at PLO's og Yassir Arafats projekt fra at være sygdomsramt nu er døende. Afløseren er en ny palæstinensisk bevægelse domineret af islamister, og den er langt farligere. Konflikten har hidtil været mellem israelere og palæstinensere, nu er det jødedommen mod islam, og det vil på længere sigt være til stor skade for den palæstinensiske sag, for det betyder, at vi mister støtten fra vores arabiske naboer, Egypten, Jordan og Saudi-Arabien, der jo er under pres fra deres egne islamister. Det har vi ikke råd til, for hvem kan vi læne os op ad, hvis ikke kun Vesten, men også vores mest betydelige arabiske støtter, dropper os?"
Tilbage i kampvogn
Overraskende nok mener Abu Aker ikke, at ansvaret for denne i hans øjne triste udgang på den interne palæstinensiske konflikt, alene bæres af fundamentalisterne i Hamas. 
"Abu Mazen (Mahmoud Abbas, PA-styrets præsident, red.) har ikke kunnet håndtere det momentum, der opstod med Israels angreb," siger han. "Han er rationalist, men folket er ikke analytikere, de er mennesker med følelser, der hver dag på tv ser hundreder af deres landsmænd blive slagtet. Havde Arafat levet, var han omgående taget til Gaza som leder af det palæstinensiske folk. Men Abu Mazen vendte sig end ikke mod Israel, han aflyste ikke fredsprocessen. Tværtimod signalerede hans rådgivere, at de kun ventede på, at israelske kampvogne skulle køre deres chef tilbage til Gaza. Abu Mazen viste sig svag, og han er færdig. Han snublede i muligheden for at vise sig som ægte nationalistisk leder af sit folk, og nu har dette folk mistet tilliden til enhver fredsforhandling, han fører med Israel. Hamas har vundet, uanset hvordan krigen ellers ender, og de har vundet både her og internationalt. En million demonstrerede i Istanbul, og billedet er tilsvarende i hele den arabiske verden."
Vidste, hvad der kom
Abu Aker er en prisbelønnet journalist, der flere gange kom på kant med PLO og Arafat for sin journalistiske uafhængighedstrang, og udsigten til islamisering gør ham i dårligt humør, fordi han ved, at den i sidste ende vil gøre ham arbejdsløs. 
"Hamas vidste, at de ved at danne regering på deres flertal efter valget til det lovgivende råd (i 2006, red.), ville fremkalde blokade og sanktioner," siger han med en forbitret grimasse.
"Havde de ladet Abu Mazen danne en teknokrat-regering, som de kunne styre fra parlamentssalen, havde Israel og Vesten ikke kunnet ramme dem - og os alle - så hårdt."
Og hvor hårdt, det er, opdateres i disse dage på al-Jazeera-sattellitkanalen minut for minut. Tabstallet nærmer sig de 1.000, ambulancer og redningsfolk kan ifølge hjælpeorganisationerne ikke arbejde, og selv hos en optiker nær Manara-pladsen er der tændt for fladskærmen. En velholdt middelklassekvinde passer sin daglige syssel med at måle langsynede kunders brillestyrke, men skotter hele tiden til den brutale billedfrise.
"Det værste er børnene, jeg har jo selv børn," siger hun, men husker så sig selv på, at hun er på arbejde. "Vil De have kaffe, mens De venter på brillerne?"


