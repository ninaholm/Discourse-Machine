Tysk industri er klar til handelskrig med Rusland
EU’s sanktioner mod Rusland ligner optakten til en handelskrig med vidtrækkende konsekvenser for både EU og Rusland. Alligevel støttes sanktionerne af et enigt tysk erhvervsliv


 Når EU indfører skrappe handelssanktioner mod Rusland, kan det føre til en veritabel handelskrig mellem EU og Kreml, der har været på kant med hinanden siden den russiske annektering af Krim.
Sanktionernes virkning er omdiskuterede, men ifølge økonomen Marcel Fratzscher, præsident for Deutsche Institut für Wirtschaft vil konsekvenserne for en i forvejen presset russisk økonomi være betydelig.
»Under alle omstændigheder vil Rusland utvivlsomt miste en betragtelig portion økonomisk kraft. Jeg forventer, at Rusland i år vil opleve recession, hvilket frem for alt skyldes sanktionerne. Virkningen af tiltagene mod energi- og våbenindustrien vil i første omgang udfolde sig langsomt. Finanssanktionerne vil til gengæld kunne mærkes øjeblikkeligt,« siger Fratzcsher i et interview med tv-stationen N-TV.
Sanktionerne, der i sidste uge blev vedtaget af de 28 EU-lande som reaktion på Ruslands angivelige medansvar for nedskydningen af det malaysiske passagerfly MH17 i ukrainsk luftrum, indbefatter blandt andet udelukkelse af Rusland fra de internationale finansmarkeder samt forbud mod eksport af våbenteknologi til Rusland.
Påvirker europæisk økonomi
Når EU reagerer på Ruslands fremfærd i Ukraine med sanktioner, er det i særlig grad Tyskland, der på grund af tysk økonomis centrale rolle i europæisk økonomi, der spiller en fremtrædende rolle. Af den samlede tyske import i 2013 stammede 4,3 pct. fra Rusland, mens 3,3 af den samlede tyske eksport gik til Rusland. I 2013 beløb den samlede handel mellem Rusland og Tyskland sig på 1.989 mia. euro. Derfor vil sanktionerne også ramme den europæiske økonomi, der først for nylig er trådt ud af en langvarig periode med recession i kølvandet på eurokrisen.
»Sanktionerne vil med sikkerhed få konsekvenser for både tysk og europæisk økonomi. De første konsekvenser kan allerede ses på eksporten til Rusland og på aktiemarkederne,« siger Marcel Fratzscher. »Det afgørende punkt er, hvilke følger finanssanktionerne får. Det kan afstedkomme turbulens på de russiske kapitalmarkeder, som igen vil føre til bølgegang i EU – med usikre konsekvenser.«
Netop på grund af den omfattende samhandel mellem Tyskland og Rusland har repræsentanter for tysk erhvervsliv tidligere haft indvendinger mod sanktionerne. Ifølge beregninger foretaget af tysk industri kan sanktionerne koste omtrent 25.000 tyske arbejdspladser.
»I det første halvår (af 2014, red.) havde vi 20 pct. overskud i vores handel med Rusland, nu går vores momentum mod bunden,« siger Dieter Zetsche, chef for bilproducenten Daimler til avisen BILD.
Trods eventuelle tab erklærer Dieter Zetsche sig ligesom store dele af tysk industri sig som tilhænger af sanktionerne.
»Hvis sanktionerne rent faktisk kan presse Rusland og Putin i en sådan grad, at der indtræder fornuft i Ukraine, så er det korrekt,« siger formanden for tysk sikkerheds- og forsvarsindustri, Georg Wilhelm Adamowitsch i et interview med radiostationen Deutschlandfunk:
Europæisk økonomi vil efter alt at dømme også lide under de skærpede amerikanske sanktioner, som Washington besluttede i sidste uge. »Uafhængigt af EU’s tiltag vil internationalt opererende tyske og europæiske virksomheder også skulle orientere sig efter de amerikanske sanktioner og dermed være indirekte berørt,« siger Eckhard Cordes, formand for østudvalget i Deutsche Wirtschaft, til den tyske avis Handelsblatt.
Den nye zar
Uanset omfanget af de økonomiske omkostninger ved EU-sanktioner synes der at være bred opbakning i den tyske offentlighed til en hård kurs over for Putin. I Frankfurter Allgemeine Zeitung skriver udenrigspolitisk redaktør Klaus-Dieter Frankenberger, at eventuelle protester fra erhvervslivets side bør stiles til Kreml:
»De, der beklager sig over svigtende salg og tab af arbejdspladser, bør gøre det hos den russiske præsident. Klager over udbruddet af en ny kold krig bør også indleveres på den rigtige adresse, også selv om vi endnu ikke er nået så vidt.«
Enkelte stemmer i den tyske debat advarer dog mod sanktionerne som kontraproduktive for de europæiske bestræbelser på at bringe Putin til indrømmelser. Den tyske journalist og kommentator Jakob Augstein peger i magasinet Spiegel på de indenrigspolitiske konsekvenser af den europæiske konfrontationskurs over for Rusland.
»Der er stor risiko for, at EU’s angreb – sådan vil man opfatte det i Rusland – vil gøre Putin stærkere end nogensinde. Håbet om en demokratisk opposition i den nye zars rige vil blive tilintetgjort. Historien viser, at Rusland er svær at besejre. Det ved man åbenbart ikke i Bruxelles, men man burde vide det i Berlin.«

