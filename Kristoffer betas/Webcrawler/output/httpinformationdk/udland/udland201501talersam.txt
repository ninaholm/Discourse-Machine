Taler vi om det samme, når vi taler om ytringsfrihed?
Anholdelsen i sidste uge af flere end 50 personer i Frankrig for antisemitiske udtalelser og glorificering af terror har antændt debat og kritik af de franske myndigheder for dobbeltmoral. Debatten har rettet spotlyset på de juridiske begrænsninger af ytringsfriheden, der varierer fra land til land. Taler vi overhoved-et om det samme, når vi taler om ytringsfrihed?
Street art i London efter angrebet på franske Charlie Hebdo.


 Først var der marchen. 3,7 millioner franskmænd med præsident Francois Hollande i spidsen gik på gaden for at signalere deres støtte til ytringsfriheden i kølvandet på angrebet på Charlie Hebdo. Så kom anholdelserne. 54 personer blev ifølge det franske indenrigsministerium anholdt i dagene efter terrorangrebene for ytringer på sociale medier eller ansigt til ansigt med politibetjente.
Blandt de anholdte var den kontroversielle franske komiker Dieudonné. Han blev sigtet for at have skrevet: »Je me sens Charlie Coulibaly« (Jeg føler mig som Charlie Coulibaly, red.) på sin Facebook-side. Citatet er en sammenblanding af »Je suis Charlie«, sloganet, der signalerer opbakning til ytringsfriheden, og efternavnet på Amedy Coulibaly – morderen fra det jødiske supermarked.
Sætningen har nu ført til en sigtelse for »tilskyndelse til terrorisme«, fordi Dieudonné – der har en tidligere dom for antisemitiske udtalelser – menes at have udtrykt sympati for gerningsmanden og hans handlinger.
Blandt de øvrige anholdte er en 22-årig mand, der udgav en video, der hånede den dræbte politimand, Ahmed Merabet, samt en 34-årig mand, der allerede er blevet idømt fire års fængsel for at have hyldet Kouachi-brødrene, da politiet arresterede ham for spirituskørsel. Også i Danmark har ytringer, som kunne opfattes som støtte til angrebet på Charlie Hebdo, ført til anholdelser.
Dobbeltmoral?
Arrestationerne har antændt en hidsig debat om, hvor ytringsfriheden begynder og slutter. Kritikere verden over har beskyldt den franske stat for dobbeltmoral, når dens ledere den ene dag marcherer for ytringsfriheden og den næste giver anklagemyndigheden instruks om at håndhæve lovgivning, som sætter begrænsninger for ytringer, der vurderes at være racistiske, antisemitiske eller terrorglorificerende. Særligt set i lyset af, at Charlie Hebdos satire ofte gik helt til – eller over vil nogle hævde – de samme grænser.
»Er vi i ytringsfrihedens land? Det har denne regering sørme demonstreret denne morgen,« sagde Dieudonnés advokat, David de Stefano, sarkastisk ifølge AFP efter sigtelsen.
Wall Street Journal-skribent Sadanand Dhume skriver på Twitter, at Frankrig med anholdelsen af komikeren har »fundet den hurtigste vej til at svigte de myrdede Charlie Hebdo-tegnere og tabe argumentet for ytringsfrihed«. Og journalisten Glenn Greenwald kommenterede på samme medie: »Ud over at være autoritært og farligt så styrker forsøg på at undertrykke ideer dem som regel – se f.eks. Charlie Hebdos tegninger & Dieudonné«.
Flere Twitter-brugere har i de seneste dage udsendt »Je suis Dieudo«-skilte på de sociale medier.
Satiretegneren Carlos Latuff skriver, at han »ikke er fan af Dieudonné, men man må spørge, hvorfor ytringsfriheden gælder for Charlie Hebdo og ikke for ham«.
Svaret er, at ytringsfriheden ikke er en absolut frihed. I de fleste lande er der juridiske rammer for, hvad der må siges. Men hvor grænsen går, er forskelligt fra land til land (se bokse).
»I Storbritannien blev der i 2006 vedtaget en lov imod tilskyndelse til religiøst had, men den har en meget smal definition – langt smallere end tilfældet er i Frankrig. Der er også en masse undtagelser – bl.a. for satire,« forklarer Gavin Philipson, juraprofessor med speciale i ytringsfrihed, ved Durham University.
Han er derfor ikke sikker på, at Dieudonné ville være blevet sigtet i Storbritannien.
»Jeg tror, at myndighederne ville have vurderet, at hvis der var tale om en komiker, så var det nok et misforstået forsøg på at være humoristisk. Han ville også skulle have haft til hensigt at opildne til religiøst had,« siger han, men anerkender samtidig, at det ikke er umuligt, at han ville være blevet anklaget efter den bredere ’glorificering til terrorisme’-lov.
»Men indtil videre har det været normen at bruge loven i begrænset omfang ud fra den erkendelse, at enhver retsforfølgelse vil give offentlig opmærksomhed. Myndighederne vil nødigt gøre noget, der vil kan skabe større tilslutning til disse grupper,« forklarer han.
I Tyskland siger den tyske grundlov eksplicit, at »ytringsfriheden står under de almindelige lov, ungdommens beskyttelse og den personlige ære, der beskytter den personlige integritet«, fortæller Alexander Proelß, professor for offentlig ret ved universitetet i Trier.
»Man kan altså indskrænke ytringsfriheden, men kun under henvisning til almen lovgivning. Disse retter sig ikke mod konkrete holdninger, men er uafhængige,« tilføjer han. Proelß har »svært ved at se«, at Dieudonné ville være blevet dømt i Tyskland.
»I den tyske straffelov er der paragraffer, der beskytter ofre for forbrydelser, eksempelvis ofrene for holocaust. På det grundlag kan man indskrænke ytringsfriheden, men det kommer altid i det enkelte tilfælde an på en afvejning mellem ytringsfriheden og hensynet til offerets menneskelige værdighed.« I tilfældet med »Je me sens Charlie Coulibaly« mener Proelß ikke, at der ville være tale om en forhånelse af ofrene.
»I en sådan afvejning må man også tage konteksten med i betragtning, og det hører jo sammen med et angreb på et satiremagasin,« siger han.
Lempeligere USA
Forskellene inden for Europa er dog forholdsvis små sammenlignet med USA, der er kendt for at have de mest skudsikre garantier for ytringsfriheden blandt vestlige demokratier indskrevet i sin forfatning.
»Der er en enorm kontrast mellem Europa og USA. USA står alene blandt verdens demokratier ved at grundlovsbeskytte tale, der direkte opildner til racemæssig eller andre typer had,« siger Gavin Philipson.
Forskellen mellem amerikansk og europæisk lovgivning om ytringsfrihed er – siger han – at amerikansk lov »definitivt beskytter ytringsfrihed over en række andre rettigheder og interesser, som i andre demokratier bliver balanceret imod ytringsfriheden«. Imidlertid er der også i USA sket en indskrænkning af ytringsfriheden i lyset af terrorangrebene den 11. september 2001, der førte til et forbud imod ’materiel’ støtte til terrorisme i loven Patriot Act.
Loven er blevet kritiseret for at lægge en dæmper på ytringsfriheden, idet den gør det ulovligt for amerikanske organisationer at sprede ideer, der kan tolkes som støtte til f.eks. Hamas eller Hizbollah. Begge organisationer står på USA’s terrorliste.
»Loven er så vag, at enhver kan risikere at komme i klemme. Det drejer sig ikke om at bygge en bombe eller give ly til terrorister. Det er nok at sprede en idé,« siger Chase Madar, en advokat i New York, der specialiserer sig i ytringsfrihed.
»Rent hypotetisk er det faktisk muligt at forestille sig en situation, hvor en tegning i et satirisk ugeblad kan tolkes som støtte til terrorisme og blive kriminaliseret.«
Loven førte i 2012 til, at amerikanskfødte Tarek Mehanna, søn af egyptiske immigranter, blev idømt 17 års fængsel i Boston for at have ydet ’materiel’ støtte til en terrororganisation. Hans forbrydelse skal have været at oversætte og genoptrykke tekster af al-Qaeda. Mehanna ankede dommen til først en appeldomstol og senere til Højesteret. Begge domstole afviste hans begæring.
Mehanna-sagen minder om de franske myndigheders retsforfølgelse af Dieudonné og snesevis af andre franskmænd, der skal have overtrådt en lov, der gør det til en forbrydelse at udtrykke verbal støtte til terrorisme. Madar tilføjer, at den gældende tolkning af loven mod materiel støtte til terrorisme ofte afhænger af, hvem myndighederne har i kikkerten: »Velgørende muslimske organisationer er blevet sigtet, men det er aldrig sket for kristne eller jødiske organisationer, der finansierer bosættere på Vestbredden,« siger han.Omvendt er satiriske tegninger af religiøse symboler ligesom i europæiske lande beskyttet af ytringsfriheden. »I dag er det næsten umuligt at forestille sig retsforfølgelse af den slags satire,« siger Madar.
Med de forskellige grænser for, hvor ytringsfriheden slutter, taler vi så overhovedet om det samme, når vi diskuterer rettigheder? Og kan regeringslederne fra lande som Egypten, Saudi-Arabien og De Forenede Arabiske Emirater, der blev kritiseret for at møde op til marchen i Paris, ikke med nogen ret hævde, at deres begrænsninger af ytringsfriheden er lige så legitime som de begrænsninger, de vestlige lande har indført?
»Nej,« siger Gavin Philipson, der mener, at der er et »kerneområde indenfor beskyttelsen af ytringsfriheden, som alle demokratier er enige om er fundamental«.
»Derudover er der et omstridt område – dér hvor ytringsfriheden er i konflikt med andre rettigheder og interesser. Men jeg vil ikke sige, at ytringsfrihed er helt igennem relativ. Jeg mener, at der er en skarp kontrast mellem på den ene side den grundlæggende beskyttelse af ytringsfriheden, som alle vestlige demokrater sikrer, og på den anden side standarderne i ikke-demokratiske lande,« siger han.
Storbritannien: Generel lov om offentlig orden
I Storbritannien er der ingen lov imod benægtelse af holocaust, antisemitisme eller majestætsfornærmelse, og i 2008 blev blasfemiloven ophævet. I stedet er ytringsfriheden i dag reguleret under landets generelle lov om opretholdelse af offentlig orden. Det kan her være en skærpende omstændighed, hvis der er en racemæssig eller religiøs dimension ved et lovbrud.  
I 2006 blev Loven om Racemæssig og Religiøs Had vedtaget. En person kan straffes for at bruge truende ord, hvis vedkommende derved har til hensigt at opildne til religiøs had – dvs. had på baggrund af en persons eller en gruppes religion.
Imidlertid er der indført en række undtagelser for at beskytte ytringsfriheden. De inkluderer retten til at ’diskutere, kritisere eller udtrykke modvilje, ubehag, latterliggørelse, krænkelse eller fornærmelse af specifikke religioner (…)’. Samme år blev den langt bredere bestemmelse, der forbyder direkte eller indirekte tilskyndelse til terrorisme under Terrorloven, vedtaget. 
Tyskland: Indskrænkninger af ytringsfriheden
Ytringsfrihed omtales i den tyske grundlovs § 5, hvor det hedder, at ’enhver har ret til at ytre sin mening frit i ord, skrift eller billede’. Derudover indeholder den tyske straffelovs §130, afsnit 3, en række bestemmelser, der gør det strafbart at opfordre til had mod religiøse, etniske, nationale eller racemæssige grupper. Under samme paragraf gøres det strafbart at benægte eller forherlige nazitidens forbrydelser, herunder Holocaust, på en måde, der er egnet til at forstyrre den offentlige orden og/eller krænke ofrenes menneskelige værdighed.
Paragraf 86 i den tyske straffelov forbyder desuden udbredelsen af propagandamidler og anvendelse af kendetegn for forfatningsstridige organisationer, hvilket i praksis er et forbud mod hagekors.
Endvidere opererer tysk lov med en række indskrænkninger af ytringsfriheden, herunder æreskrænkende fornærmelser eller injurier, umådeholden kritik af egne eller udenlandske statsrepræsentanter, brud på sædeligheden eller loven til beskyttelse af ungdommen, brud på den offentlige sikkerhed og unfair konkurrence i form af nedsættende påstande om konkurrenters produkter.
Frankrig: Ikke præsidenten
Ytringsfriheden i Frankrig er med oprindelse i den franske revolution karakteriseret ved at være absolut. ’Enhver har ret til at tale, skrive og trykke frit’, står der i de universelle menneskerettigheder fra 1789. Men det gælder især ideer: Man må frit kritisere tanker, religioner, overbevisninger og politiske holdninger, og der findes ingen blasfemiparagraf i Frankrig. Friheden har så sine begrænsninger, der især angår enkeltindivider. Presse-frihedsloven fra 1881 sætter ytringsfrihedens rammer: Fornærmelser og æreskrænkelse er strafbart. Man må ikke opfordre til mord, vold eller ødelæggelse eller gå imod nationens fundamentale interesser. Man må ikke hylde krigsforbrydelser eller opildne til terrorisme, had eller vold mod enkeltpersoner på grund af deres etniske, seksuelle oprindelsesmæssige tilhørsforhold. En særlig lov forbyder at benægte Holocaust.Og så må man ikke fornærme den franske præsident.
Det svære punkt er så netop satire eller humor. En højesteretsdomstol fastslog i 1992 en ret til ’mangel på respekt og uforskammethed’, men da en menig borger brugte præcis samme uforskammede udtryk, ’Arme idiot’, mod præsident Sarkozy, som han selv havde sagt til en borger, blev borgeren dømt. EU-domstolen vurderede i 2013,  at dommen var overdreven og hindrende for samfundsdebat.De mange sagsanlæg for at opildne til terrorisme eller had mod særlige befolkningsgrupper er altså helt i tråd med fransk retspraksis. Mens en generel latterliggørelse af en religion som Charlie Hebdos er en revolutionsvunden frihed.
Danmark: Danske restriktioner
Efter Grundlovens § 77 er enhver berettiget til på tryk, i skrift og tale at offentliggøre sine tanker, dog under ansvar over for domstolene. Bestemmelsen forbyder endvidere censur af enhver art. Det er som udgangspunkt Folketinget, der i lovgivningen fastlægger, hvornår ytringsfrihedens grænser anses for overskredet, f.eks. i regler om straf for æreskrænkelser eller racediskriminerende udtalelser.
Domstolene har ret til at pådømme udtalelser, som strider mod visse lovbestemmelser. Racismepagraffen (§ 266b) og Blasfemiparagraffen (§ 140) er de bedst kendte eksempler på bestemmelser, hvorefter man kan stilles til ansvar for brug af ytringsfriheden. Ingen er dømt efter § 140 siden 1946, mens racismeparagraffen har givet anledning til domme over bl.a. Morten Messerschmidt, Mogens Glistrup og Hizb-ut-Tahrir-talsmand Fadi Abullatif.  Endvidere kan loyalitetsrelationer på arbejdsmarkedet (ítavshedspligt), æreskrænkende udtalelser (injurielovgivningen)og hensyn til national sikkerhed (’antiterrorloven’) medføre, at en ytrings indhold eller formulering er ansvarspådragende. I straffeloven findes også en paragraf om, at man straffes for offentligt at forhåne et andet lands flag. I Danmark er det forbudt at videregive informationer og billeder om folks ’private forhold’ eller ’omstændigheder, der åbenbart kan forlanges unddraget offentligheden’. Dette kan ske ved fogedforbud, ligesom en domstol under visse betingelser kan indføre navneforbud.
USA: Tilbageholdende med religiøse grin
Ytringsfriheden er garanteret af den første tilføjelse til USA’ forfatning, hvori det hedder, at Kongressen ’ikke må beskære ytringsfriheden, herunder pressefriheden’. Men det er altid op til de af vælgerne eller lovgiverne udpegede dommere at afgøre, hvor grænsen mellem på den ene side ytringsfriheden og på den anden side beskyttelsen af statens sikkerhed og borgernes rettigheder skal falde. Alt efter tidsånden kan denne grænse bevæge sig frem og tilbage. Tolkningen skifter i takt med ændringer af samfundets moralske normer og af politikernes opfattelse af statens sikkerhedsbehov.
Efter terrorangrebet i 2001 blev ytringsfriheden svækket af et forbud mod at yde ’materiel’ støtte til terrorisme. Justitsministeriet og statsadvokater i delstater blev samtidig mere aggressive i deres retsforfølgelse af borgere, der gav udtryk for støtte til grupper, som er anført på USA’s terrorliste.
Offentlig latterliggørelse af magtfulde personer i den politiske og religiøse verden var engang omfattet af restriktioner, men er det ikke længere. På den anden side er amerikanske satirikere yderst tilbageholdende med at støde religiøse skikkelser.Opfordring til vold og æreskræn-kende udtalelser i skrift og tale er derimod forbudt ved lov.

