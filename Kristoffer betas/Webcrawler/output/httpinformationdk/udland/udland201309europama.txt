Europa mangler langsigtede modeller for Syrien
Når et tøvende EU indirekte accepterer et eventuelt amerikansk angreb på Assad-regimet, vil det næppe afklare det syriske dilemma. Vejen til fred går gennem politiske løsningsmodeller og gennem fortsatte forhandlinger med et genstridigt Rusland


 
	Når EU’s udenrigsministre på weekendens topmøde i Vilnius er blevet enige om, at der findes stærke beviser for Assad-regimets ansvar for giftgasangrebet i Damaskus, bliver det af både europæiske og amerikanske politikere udlagt som et uhyre vigtigt skridt i bestræbelserne på at skabe europæisk enighed i en kompleks udenrigspolitisk hårdknude.

	Derfor var den amerikanske udenrigsminister John Kerry heller ikke sen til at melde ud, at et tocifret antal lande nu er klar til at støtte et amerikansk anslag på Syrien. På EU-mødet i Vilnius valgte Frankrig ganske vist at træde en smule på bremsen ved at tilslutte sig EU’s opfordring til USA om at vente på våbeninspektørernes rapport fra Damaskus. Alligevel støtter Frankrig fortsat et eventuelt amerikansk luftangreb på det syriske regime uden om FN. Selvom EU anbefaler USA at vente på rapporten om brug af giftgas fra FN’s våbeninspektører, ligner den overordnede formulering dermed grangiveligt en indirekte sanktionering af Obamas planer om et gengældelsesangreb for Assad-regimets brug af kemiske våben.

	Schröders valgsejr

	Modsat Frankrig har den tyske regering af flere grunde optrådt særdeles påpasselig med henblik på at støtte et eventuelt amerikansk luftangreb på Assad-regimet som gengældelse for anvendelsen af kemiske våben. Det skyldes ikke bare det traditionelle tyske forbehold, når det gælder internationale militærindsatser. Den tyske påpasselighed skyldes også den tyske valgkamp. I 2002 vandt den daværende socialdemokratiske kanslerkandidat Gerhard Schröder som bekendt regeringsmagten på sin modstand mod tysk engagement i Irakkrigen. Det er en lektie, som Angela Merkel ikke har glemt.

	Som den eneste af de europæiske regeringsoverhoveder undlod Merkel på sidste uges G20-møde i Sankt Petersborg at skrive under på en amerikansk erklæring om støtte til den amerikanske præsidents kurs i Syrien. Lørdag erklærede den tyske udenrigsminister Guido Westerwelle med et døgns forsinkelse, at Tyskland alligevel tilslutter sig den amerikanske erklæring, der kræver et »stærkt internationalt svar« på giftgasangrebet.

	Når den tøvende tyske accept af et amerikansk luftangreb næppe vil føre til en afklaring af det syriske dilemma, skyldes det i særdeleshed Ruslands genstridige kurs i Syrien. Putin har siden giftgasangrebet bundet sig endnu tættere til regimet i Damaskus og stiller sig som vetomagt i sikkerhedsrådet såvel som gennem våbenleverancer og diplomatisk støtte tilsyneladende kompromisløst bag Assad.

	Det er denne form for russisk diplomati, der i Tyskland får socialdemokraten Frank-Walter Steinmeier (tysk udenrigsminister fra 2005-2009) til at angribe Angela Merkel for at føre en udiplomatisk linje over for Kreml. Putins provokationer over for Vesten er delvist resultatet af en kortsigtet tysk udenrigspolitik, der hviler på indenrigspolitiske beregninger, skriver Steinmeier i et indlæg i Spiegel. I stedet for at se til fra sidelinjen bør kansleren lægge sig i selen for en Syrien-konference, der også inkluderer regionale kræfter som eksempelvis Iran. Kun en politisk løsning kan ifølge Steinmeier stoppe det syriske blodbad.

	At Steinmeier fremhæver Merkels svigt af tysk-russiske relationer som en bagvedliggende årsag til den vestlige handlingslammelse i Syrien skal åbenlyst ses i lyset af, at der er valg til den tyske forbundsdag om mindre end to uger. Alligevel illustrerer Steinmeiers kritik af Merkels diplomatiske finesse over for Rusland, at vejen til en afslutning på den syriske borgerkrig først og fremmest er politisk.

	Når EU i øjeblikket i højere grad synes optaget af at legitimere et eventuelt amerikansk ledet angreb på Assad-regimet end at diskutere langsigtede løsninger for Syrien, indlader man sig på en højst risikabel kurs, der ikke blot kan ende med at svække USA’s globale magtposition, men også kan ende som et vidnesbyrd om et kun tilsyneladende enigt EU’s magtesløshed over for sikkerhedsrådets to vetomagter, Kina og Rusland.

