Kærlig mand tilbydes. Lejlighed med køleskab ønskes
Europæiske kvinder flokkes til Gambia for at møde yngre mænd. Men mænd er ikke prostituerede ligesom kvinder, siger en af de unge mænd, der lever af kvindernes gavmildhed. 'Jeg giver kærlighed i to uger,' forklarer han
Malik Samba fra Gambia har de sidste ni år haft europæiske kærester. For tiden er han kæreste med en 47-årig kvinde fra Birmingham. -Hende vil jeg giftes med,- siger han og håber på, at hun vil give ham en hverdag i den midtengelske by.


 GAMBIA - Klokken 21 en lørdag aften sidst i maj indtager fire solbrændte damer omkring de 50 år dansegulvet på Ali Baba's Garden i turistområdet Senegambia i Gambia. Kvinderne danser under den tropiske stjernehimmel til husorkestret, der kan spille alt fra Kenny Rogers til Bob Marley, alt efter gæsternes ønske. 
En yngre sort mand med en hvid kasket, sorte bukser og en nystrøget skjorte gør dem selskab, men forsvinder igen efter et par numre, da interessen ikke er gengældt. Senere bliver dansegulvet fyldt, og nye, unge herrer har mere held med at byde gæsterne op til inciterende danse med vrikkende hofter. 
Ali Baba's Garden er det mest populære sted at gå i byen i Gambia. Her kommer lokale familier og par for at spise og måske danse, her kommer turister for at have det sjovt og her kommer unge gambiske mænd for at komme i kontakt med turisterne. Det er lavsæson i turistindustrien, så der er kun 50-100 mennesker på stedet, der i højsæsonen er fyldt med borde og stole ud på gaden, så der kan være det tidobbelte. På grund af lavsæsonen er halvdelen af gæsterne lokale gambiere, der er ude at nyde weekenden. 
I løbet af aftenen er der også et par snese vidt forskellige blandede par. Her er en ældre hvid herre med en ung sort kæreste i en udfordrende rød kjole, der er et yngre par med en forsagt tynd kvinde med mandens hvide arm om sin skulder, her er store, yngre europæiske kvinder med kærlige afrikanske kærester og her er nydelige midaldrende kvinder fra England og Spanien med unge charmerende partnere fra Gambia. Det er en broget skare, som man møder på restauranter, på stranden, på markedet og alle andre steder, udlændinge kommer.
Ma fra Manchester
Ved et bord holder et par en pause fra dansegulvet. 43-årige Ma, som hun kalder sig, fra Manchester og 29-årige Nkulen Kuyateh fra Gambia. De har været kærester i to år, og er på ferie i Nkulens hjemland. De er begge fraskilte, og Janet er Nkulens anden engelske kone. Den første behandlede ham ikke pænt, da de fik et barn, forklarer han. 
"Men det gør jeg. Spørg ham bare," griner Ma.
"Ja, det er rigtig nok. Ma er god ved mig og tager sig af mig," siger Nkulen.
"Vi er flyttet sammen og elsker hinanden," slår han fast.
De har ikke tid til at tale længe, for de skal nyde hinanden på dansegulvet, inden de skal tidligt hjem.
Sidst på aftenen er festen flyttet til en natklub på førstesalen over en restaurant i nabogaden. Her er ingen ruder i vinduerne ud til gaden, men den svage vind kan ikke køle de mange hede kroppe, der maser sig forbi hinanden på dansegulvet og i baren. Her er omkring 20 hvide ansigter. Resten af de omkring 300 festende gæster er lokale, unge mennesker. Alle er her for at feste, og mange af de lokale er interesserede i de fremmede. 
"Det er lavsæson. Folk er sultne," siger 27-årige Aisha.
I højsæsonen arbejder hun på en bar, men nu er hun arbejdsløs i seks måneder.
"Jeg kan godt lide høje mænd," siger hun henført til en 194 cm høj mand, som solen har givet røde kinder, næse og pande. Hun erkender, at mange lokale er ude på at være sammen med turister for at hjælpe sig selv.
"De leder efter en partner. Det er måske ikke kærlighed, men kærligheden kommer senere," siger hun.
Mænd ikke prostituerede
Ikke langt fra Aisha står Malik Samba og læner sig op ad væggen, mens han hilser på alle, der går forbi. Han er også 27 år og meget ærlig omkring sin situation, hvis man byder ham en cigaret i mere diskrete omgivelser. I den næsten tomme restaurant nedenunder fortæller han, at han droppede ud af skolen. Siden har han ind imellem arbejdet som skrædder, og at han har haft europæiske kærester i ni år. De udenlandske kvinder hjælper ham i hverdagen.
"De giver ikke penge, men de passer på mig. De sørger for, at jeg har en lejlighed med køleskab, og de betaler mine regninger," siger han. 
Hans første engelske kæreste hed Linda. Kvinden besøgte ham fire-fem gange om året, og da hun tabte interessen, fandt han snart en ny, men hun skuffede ham. Hun var 31 år, og ledte ikke efter et fast forhold.
"Hun var en luder, og var med andre mænd, mens hun var her," fortæller han forarget.
Selv om han selv er sammen med kvinderne for at få materielle goder, er han bestemt ikke en luder, slår han fast. Han føler ikke, at kvinderne udnytter ham eller hans krop.
"Nej, nej, mænd er ikke prostituerede ligesom kvinder kan være. Kvinder vil ikke bare kneppe, ligesom mænd, der køber sex. Kvinder vil have kærlighed, og jeg giver kærlighed i to uger. I de to uger, hun er her, tænker jeg kun på hende," forklarer han sig.
"Jeg gør det heller ikke for penge. Jeg gør det for en kontakt, der kan give mig et bedre liv. Et godt liv med en hverdag og et arbejde."
For tiden er han kæreste med en 47-årig kvinde fra Birmingham. Hun skal forhåbentligt give ham en hverdag i den store midtengelske by.
"Hende vil jeg giftes med. Hun har en søn på 25, og hun har sagt, at jeg er alt for ung til hende, men det er real love," siger han.
Europa-drømmen
Malik har kun set billeder fra Birmingham, men er stålsat på at ville til Europa, selvom han aldrig har haft europæisk jord under fødderne, og bærer rundt på en stor skuffelse.
"Jeg har næsten været i Spanien for et par år siden. Jeg havde betalt 10.000 kr. for at komme til Kanarieøerne, men kystvagten fik øje på os, og så vendte vi tilbage til Marokko. Her blev vi opdaget, og de sendte os til Senegal," fortæller han.
Den vej skal han ikke nyde noget af en anden gang. Så nu håber han, at et ægteskab vil give ham et visum, så han kan komme til Birmingham.
"Jeg er ikke glad her, derfor vil gerne op til hende," siger han.


