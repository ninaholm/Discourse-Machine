Obama presser VK-regeringen
Barack Obama sparker nyt liv i debatten om en dansk exit-strategi i Afghanistan. Nu er selv regeringen åben for at tale om en dag for en dansk tilbagetrækning
Præsident Barack Obama vil begynde at trække sine styrker ud af Afghanistan fra juli 2011. Det har skabt uro og verbale kovendinger, hvad angår udtalelser i dansk politik, hvor det har været tabu og 'farligt' at tale om dansk tilbagetrækning fra landet.


 Danske politikere står nu i kø for at tale om en dato for, hvornår de første danske soldater kan blive trukket hjem fra Afghanistan. Efter at USA's præsident, Barack Obama, har besluttet at påbegynde tilbagetrækningen fra Afghanistan i 2011, men samtidig forøge tilstedeværelsen med 30.000 mand indtil da, kalder selv VK-regeringen det for en klog strategi.
Både forsvarsminister Søren Gade (V) og udenrigsminister Per Stig Møller (K) mener, at hvis afghanerne selv kan overtage sikkerheden i landet, så kan den danske indsats reduceres fra 2012. Tonerne lød ellers lidt anderledes, da to faglige organisationer for de danske befalingsmænd i forsvaret i sidste måned efterlyste en exitplan.
»Hver gang man tøver og antyder exit, skaber man en ny talebaner,« lød det da fra Per Stig Møller. I dag fastholder udenrigsministeren i en pressemeddelelse, at den nye amerikanske strategi flugter med den danske. Udsigten til en begyndende tilbagetrækning vil lægge pres på afghanerne, så de selv ruster sig til opgaven, mener han.
»I vores strategi for 2008-2012 har vi også satset på, at Afghanistan kan overtage mere ansvar for sikkerheden i 2011,« understreger Per Stig Møller. Socialdemokraternes formand, Helle Thorning-Schmidt, blev ellers kritiseret af regeringspartierne og DF, da hun for nylig krævede, at det danske engagement skulle neddrosles fra 2012.
De må selv tage ansvar
»Det interessante for Socialdemokraterne og Barack Obama - uden sammenligning i øvrigt - er, at man ikke siger, at alle tropper skal ud, men at man begynder tilbagetrækningen i 2011. Der er ingen tvivl om, at det her vil lægge maksimalt pres på afghanerne for, at de selv overtager ansvaret for sikkerheden, siger Socialdemokraternes formand.
Mens SF's formand, Villy Søvndal, tilfreds konstaterer, at »exit-strategien er en realitet«, og De Radikales forsvarsordfører, Niels Helveg Petersen, mener, at Danmark skal være ude af Helmand-provinsen senest i 2012, så lyder der andre toner fra det sidste af partierne bag forsvarsforliget, Dansk Folkeparti. Partiets udenrigsordfører, Søren Espersen, opfatter Barack Obamas tale mere som en optrapning af den militære indsats i Afghanistan end en exit-strategi. Han opfordrer regeringen til at følge trop.
»Vi vil gerne hjælpe Obama med yderligere tropper. Vi mener sagtens, at man eksempelvis kan sætte jægerkorps og frømandskorps ind nu. Og så også få sendt fire til seks F16-fly ned som støtte til de danske og internationale styrker,« siger Søren Espersen.
Ifølge danske militæreksperter er Barack Obamas tale det endelige opgør med tanken om at efterlade et demokratisk Afghanistan.

