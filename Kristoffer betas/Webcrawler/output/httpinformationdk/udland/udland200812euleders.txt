EU-lederskabet, der forsvandt
Mens EU's stats- og regeringschefer udvander klimapakken i Bruxelles, begræder ngo'er, u-lande og embedsmænd EU's tabte lederskab i de globale klimaforhandlinger
-Ingen penge, det er forandring, jeg har brug for-, siger den liggende stønnende isbjørn, mens delegerede passererer forbi i foyeren ved klima-mødet i Poznan i Polen.


 POZNAN - EU-miljøkommissær, Stavros Dimas, ser journalisten lige i øjnene og siger: "Please, send beskeden rundt i verden: Vi har brug for offentlighedens stemme!"
Kommissæren har lige afsluttet dagens pressemøde på klimamødet i Poznan i Polen og har officielt erklæret sig ret tilfreds med måden, tingene skrider frem. F.eks. at i-landene under Kyoto-aftalen nu er blevet enige om et arbejdsprogram for næste år, herunder at de til marts skal fortælle, hvor meget de er rede til at nedskære deres nationale CO2-udledninger som led i en Københavns-klimatopmøde-aftale. 
Kigger man på den faktiske formulering i Kyoto-landenes tekst, kommer der visse nuancer på. 
Det hedder således, at man "inviterer" de Kyoto-lande, "som er i en position, hvor de kan", til at meddele deres "mulige" udledningsmål. Ikke så lidt elastik i de formuleringer, må man sige. 
Og når det gælder EU's ambition for en global aftale - 25-40 pct. reduktion i de rige landes udledninger i 2020 - rummer papiret alene en ordret, 'copy and paste'-gentagelse af ordene fra Bali. Altså ingen bevægelse siden december 2007.
Så måske er EU-kommissær Dimas ikke helt så fortrøstningsfuld, som han offentligt giver udtryk for.
Måske er han i virkeligheden temmelig alarmeret over, hvad han hører fra de parallelle topmødeforhandlinger om EU's klimapakke i Bruxelles. Officielt er klimapakken henlagt til andendagen af stats- og regeringschefernes topmøde, men hele torsdagen foregik der armlægninger og lyssky handler mellem EU-lederne og deres håndgangne mænd og kvinder.
Ifølge de oplysninger, der når her til Poznan, er EU i gang med det helt store udsalg af sine klimaambitioner.
"En skidtspand," siger en oprørt Stephan Singer, EU-klimakoordinator hos WWF.
"EU-landene er ved at bevilge sig selv ret til at klare deres klimaforpligtelser ved køb af CO2-kreditter i u-landene i et omfang, der kan indebære, at EU's hjemlige CO2-udledninger i 2020 kun vil være stabiliseret på 1990-niveau," siger Singer. Altså milevidt fra det officielle EU-mål om en nedskæring i 2020 på 20 pct. i forhold til 1990.
- Hvilke EU-lande presser på for øget brug af CO2-kreditter fra u-lande?
"Spørg hellere, hvem der ikke presser på. Sverige, Danmark, Holland, Italien, Frankrig, Polen... de ønsker alle ret til øget brug af kreditterne," siger Stephan Singer.
Dertil er EU-lederne ved at slække markant på det oprindelige ambitionsniveau om at følge 'forureneren betaler'-princippet og lade elselskaber og store industrier betale for deres CO2-kvoter fra 2013. Ifølge Singers oplysninger er man på vej til at bevilge en række industrier 100 pct. gratis kvoter, mens alle kulkraftværker vil få 70 pct. gratis udledningstilladelser i 2013.
"Det er ensbetydende med direkte støtte til nye kulværker. Det er modbydeligt. Man skammer sig som EU-borger," siger WWF-talsmanden. Som tilføjer, at en anden oprindelig ambition i forslaget til EU-klimapakke - at øremærke en del af indtægterne fra CO2-kvotesalget til klimaformål i bl.a. u-landene - også er ved at blive ofret. EU-Kommissionen har foreslået 20 pct. obligatorisk øremærkning af kvotepengene, Europa-Parlamentet ønsker 100 pct. - nu er man angiveligt på vej til at gøre øremærkning til en frivillig sag.
I Bruxelles raser EU-parlamentarikere fra bl.a. Den Grønne Gruppe over udvandingen af klimapakken.
"Forslaget, som det ser ud nu, gør EU's hidtil erklærede lederskab på klimaområdet til grin," siger det grønne britiske parlamentsmedlem, Caroline Lucas.
Solidaritet
"Vi har brug for lederskab. Og verden forventer lederskab fra EU. Beslutningerne, som i disse dage bliver taget i Bruxelles, vil få store konsekvenser for resten af verden," sagde FN's generalsekretær, Ban Ki-moon, da han i går morges indledte ministerdelen af Poznan-mødet.
Det er det, mange her på stedet frygter. De grønne organisationer og en række u-lande siger, at verden har mistet EU som drivkraft.
EU's Stavros Dimas appellerer om offentlighedens hjælp. Og kilder i Danmarks delegation erkender - uden for citat - EU's tabte lederskab. Ikke blot fordi klimapakken svækkes, men også fordi EU i Poznan ikke har formået at bringe klare holdninger til, hvordan u-landene kan hjælpes med klimavenlig teknologi og penge.
"Solidaritet betyder også at tage ansvar for de svage," sagde værten her på stedet, Polens ministerpræsident, Donald Tusk, for et par dage siden. 
Adressen var EU's rige lande, som burde være solidariske med de fattige, kulforbrugende polakker og give Polen indrømmelser og gratiskvoter i EU-pakken. Den solidaritet synes EU-topmødet nu at vise. Anderledes med solidariteten over for ø-staten Tuvalu i Stillehavet, der står i fare for at forsvinde i de stigende verdenshave.
"Vor fremtid er i jeres hænder," sagde Tuvalus premierminister, Apisai Ielemia, da han talte ved Poznan-mødet.
"Det er vor overbevisning, at Tuvalu har ret til at eksistere som nation til evig tid. Vi overvejer ikke at flytte. Vi vil overleve som folk og som nation. Vi vil overleve. Det er vores fundamentale ret."


