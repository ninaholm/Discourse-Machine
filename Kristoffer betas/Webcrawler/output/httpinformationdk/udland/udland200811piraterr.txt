Er pirater Robin Hood?
Stort set alt pirateri foregår i verdens mest ustabile områder. Et kort over kapringer i 2008 viser tendensen. 'Vi udfører bare det arbejde med at begrænse ulovlig fiskning, som staten burde tage sig af', siger piraterne


 Lørdag forklarede en af de pirater, der hærger ud for Somalias kyst, sig til The Guardian. Asad 'Booyah' Abdulahi har været pirat siden 1998. Han var oprindeligt fisker, men opgav erhvervet, fordi hans skibe igen og igen blev chikaneret af store fiskebåde. 
’Samfundet opfatter os som pirater, der får penge ulovligt. Men vi betragter os selv som helte, der flygter fra fattigdom. Vi opfatter ikke kapring af skibe som en kriminel handling, men som en gennemfartskat, fordi vi ikke har nogen forbundsregering, der har kontrol over vores hav’, sagde den somaliske pirat, da han blev interviewet til avisen.  
Ulovlig fiskning reelt problem
Ifølge statistikker fra Commercial Crime Services, en organisation der blandt andet registrerer pirateri, er det da også verdens mest fattige og ustabile områder, der er hårdest ramt af fænomenet. Både ud for Afrikas øst- og vestkyst har der været ekstremt mange kapringer i år. Også lande omkring Det indiske hav, som f.eks. Indonesien, har oplevet en del kapringer.
En somalsk diplomat udstationeret i Kenya, Mohamed Osman Aden, har overfor New York Times bekræftet, at piraterne i starten forsvarede fiskeindustrien mod overgreb udefra. Han kalder ulovlig fiskning ’et reelt problem’ i havet ud for Afrikas østkyst, men undererstreger samtidig, at piraternes handlinger i dag, hvor de ’angriber alle og enhver’, er kriminelle.  
Den seneste kapring blev officielt erklæret tirsdag. Det drejer sig om et containerskib fra Yemen, som blev overmandet ud for Kenyas kyst, fortalte CNN i forgårs. Siden sidste uge har det ikke været muligt at få kontakt med skibet.

