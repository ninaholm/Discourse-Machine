Tyrkere vender sig mod syriske flygtninge
Tyrkiet giver ikke flygtninge fra den syriske borgerkrig officiel status som flygtninge, og den tyrkiske regering har reelt undladt at forholde sig til integrationen af 1,6 millioner syrere. Nu spirer fremmedhadet med demonstrationer og vold, ’som vi kender det fra Europa’, siger migrationsprofessor
Syrisk-kurdiske flygtninge på den tyrkiske grænse. Tyrkiet har taget godt imod de kurdiske gæster, men modviljen er stigende i befolkningen.


 Det begyndte med et mord i grænsebyen Gaziantep i august. Anklagen lød, at en syrisk flygtning havde stukket sin tyrkiske vært ihjel, og det antændte de spændinger, der i måneder havde ligget under overfladen. Efter tre nætter med sammenstød mellem tyrkere og syrere, måtte politiet gribe ind.
Samme måned demonstrerede hundredvis af tyrkere i Istanbul-forstaden Ikitelli. Forretninger blev angrebet, vinduer slået itu, og biler væltet på siden, mens unge råbte antisyriske slogans. Ifølge tyrkiske medier blev fem bragt til hospitalet.
Sydpå, i Izmir, demonstrerede 200 tyrkiske arbejdere også mod den billige arbejdskraft, som flygtningene tilbyder: »Vi vil ikke have syriske arbejdere,« råbte de i protest.
Tyrkiet har taget imod 1,6 million flygtninge fra borgerkrigen i Syrien på tre år. Og med den tyrkiske sensommer er reaktionen kommet:
»Immigration har aldrig fyldt så meget i den tyrkiske offentlighed, som den gør nu,« siger Dr. Ahmet Icduygu, professor i migration ved Koc University nord for Istanbul.
»I lang tid har der ikke været nogen diskussion om, hvordan man skulle håndtere flygtningene, højst lidt ved grænsen, men det har ændret sig: Flygtningene er kommet til storbyerne, og de er blevet tydelige for alle. Nu skriver medierne historier om arrangerede ægteskaber, hvor syrere sælger deres børn til tyrkere for at overleve. Der er historier om prostitution, kriminalitet og anklager om, at de både stjæler tyrkernes arbejde og deres piger. Noget af det er korrekt, andet er spekulation. På den måde er reaktionen meget lig den, vi har set i Europa,« siger han.
Ikke flygtninge, men gæster
Tyrkiet har historisk tradition for – midlertidigt – at tage imod mange flygtninge fra konflikter i nabolande. Derfor var de første flygtningestrømme fra Syrien ventede, og myndighederne oprettede hurtigt lejre, som er blevet rost internationalt for deres høje levestandard.
Men tyrkerne fejlbedømte, hvor længe krigen ville vare, og hvor stor strømmen af flygtninge ville være: I dag bor 85 procent af syrerne i Tyrkiet ikke i lejre, men i lejelejligheder, hos slægtninge, i moskeer eller på gaden uden andet end det sundhedskort, de får udleveret som registrerede flygtninge. Og uden de rettigheder, som en flygtning opnår i eksempelvis Danmark.
For godt nok har Tyrkiet underskrevet FN’s Flygtningekonvention fra 1951 – men det med en geografisk tilføjelse, så den kun gælder flygtninge fra Europa.
Juridisk er en flygtning derfor en gæst i Tyrkiet og overladt til tyrkernes barmhjertighed.
Dawn Chatty er professor i tvungen migration ved University of Oxford og har netop været i Gaziantep ved den syriske grænse for at lave indledende interview til et stort researchprojekt om indsatsen over for flygtninge i Syriens nabolande:
»Mange af de syriske flygtninge er veluddannede – læger, IT-specialister og ingeniører – der må tage ufaglært arbejde til under minimumslønnen for at overleve, for de har ingen juridisk beskyttelse. Og det vækker tyrkernes vrede, når de bliver underbudt på lønnen,« siger hun.
Gæsterne må integrere sig
Samtidig er flere og flere syrere ved at indse, at de må netop det – arbejde – og skabe sig et liv i Tyrkiet. Syrien kan de ikke vende tilbage til i nær fremtid.
Og så bliver regeringens manglende vilje til at forholde sig til 1,6 millioner mennesker tydelig, mener Dawn Chatty:
»Der er meget, der skal gøres for, at syrerne midlertidigt kan integrere sig frem for at blive en trussel for lokalsamfundene. Regeringen bliver nødt til at beskytte de her mennesker, så de ikke bliver udnyttet, men kan gå ind og kræve minimumslønnen«.
Hidtil har løse regulationer givet nogle syrere lov til at arbejde og studere, men der eksisterer ikke noget egentlig lovgrundlag. Men i april vedtog regeringen, at migranter ikke kan sendes tilbage til hjemlande, hvor de risikerer tortur eller forfølgelse. Og efter flere måneders rygter bekræftede Tyrkiets minister for beskæftigelse og social sikring, Faruk Çelik, i forrige uge, at regeringen vil give midlertidigt ophold og -arbejdstilladelse til flygtninge – uden dog at dykke mere ned i den juridiske materie.
»Så regeringen ved, hvad den skal gøre, den gør det bare meget langsomt,« siger Dawn Chatty. »Men du kan ikke bebrejde dem, for det, tyrkerne gør, er allerede meget bedre end det, der sker i det øvrige Mellemøsten«.
Hun er imponeret over de historier, hun hører om lokalsamfundenes civile hjælpearbejde som suppekøkkener og private donationer, især hos etniske minoriteter.
»Men jeg har også talt med flygtninge, der føler sig meget ulykkelige og ikke synes, at de bliver behandlet særlig godt. De føler, at de lokale synes, at de skal tage hjem – men hvor skal de tage hen?«
Et minefelt i Mellemøsten
Godt spørgsmål, siger Ahmed Icduygu fra Koc University:
»Det vil blive et stort tema i de kommende år, og ikke kun i Tyrkiet. Syriske flygtninge er et minefelt i Mellemøsten nu«.
Selv, hvis det kun er 10 procent, der ender med at blive boende i Tyrkiet, er det stadig en betragtelig mængde mennesker. For tyrkerne, der de sidste 100 år er oplært i Atatürks monokulturelle version af Tyrkiet, venter der derfor en opgave i at acceptere, at en stor flok syrere må skabe sig et liv i landet, påpeger Ahmet Icduygu.
»Dertil kommer, at der stadig findes en slags xenofobi mod arabere, der bunder i vores kultur og historie. Den er skjult, men den er der«.
– Men mange tyrkere emigrerede selv til Europa for at arbejde for 40-50 år siden og er siden vendt tilbage. Har det betydet noget i forhold til, hvordan landet nu selv betragter sine immigranter?
»Det er et godt spørgsmål, som man burde undersøge. Lige nu er der ikke noget, der tyder på det, selvom det kan virke modsætningsfyldt, at man skulle forholde sig negativt til indvandring, når man selv har erfaringer med det«.

