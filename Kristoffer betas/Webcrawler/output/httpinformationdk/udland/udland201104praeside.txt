Præsidenten på den politiske dødsgang
Yemens diktator, Ali Abdullah Saleh, sidder stadig i sit palads på lånt tid, og at han har bevaret magten så længe skyldes ikke brutal nedkæmpelse af demonstranter, men en splittet opposition og Vestens frygt for alternativet til hans styre. Men nu har USA og Saudi-Arabien sagt fra


 Beirut – Selv om Ali Abdullah Saleh, Yemens præsident af navn, betragtes som dead man walking af såvel sin egen befolkning som USA, EU og hans hidtidige sponsor, Saudi-Arabien, sidder han fremdeles i sit palads i Sana'a medens hans snigskytters kikkertsigter udsøger nye ofre blandt de hundredtusinder, der på niende uge kræver hans øjeblikkelige afgang. I går var Taiz' gader igen en slagmark, da demonstranter krævede præsidentens afgang. Tirsdag blev en dræbt og 30 såret i følge øjenvidner, da de protesterede mod nedskydningen af 17 demonstranter, der mandag blev dræbt af sikkerhedsstyrker medens to døde i Hudaydah ved Rødehavet.
I alt er 125 aktivister dræbt alle ubevæbnede i et land, hvis befolkning på 20 millioner ejer 12 millioner håndvåben, sådan cirka to pr voksen mand. Ingen demonstrant har så meget som løsnet et skud under de voldsomme sammenstød siden begyndelsen af februar, da den ikke-voldelige revolte mod Salehs autokratiske styre begyndte. Saleh, der har regeret siden 1978, ved selv, at han er færdig.
»De falder som blade i efteråret,« har han sagt om de stammefrænder, regeringsmedlemmer, mediemoguler, diplomater og officerer, der er deserteret fra hans styre.
Han har stadig kontrol over indenrigsministeriets sikkerhedsstyrker, dele af luftvåbenet og Den republikanske Garde, hans livvagt, der kæmper mod enheder under kommando af brigadegeneral Ali Mohsen al-Ahmar, medlem af præsidentens Hashid-stamme, hvis kampvogne beskytter demonstranterne i Sana'a.
Tirsdag blev fem dræbt, da generalens styrker stødte sammen med Salehs militsmænd fra Saleh-loyale stammer. Samme dag overlevede general al-Ahmar et attentatforsøg, da medlemmer af den republikanske garde forklædt som stammedelegerede på besøg i den deserterede generals hovedkvarter i Sana'a pludselig trak våben og begyndte at skyde vildt omkring sig. Flere blev dræbt, men noget antal er ikke angivet.
Splittelse i oppositionen
At Saleh stadig formelt er ved magten skyldes dels, at hans politiske opposition, der har sæde i parlamentet, i strid med de unge på gaden søger en forhandlingsløsning om overdragelse af magten. Saleh har tidligere erklæret sig villig til at vige embedet til fordel for vicepræsidenten, men det afvises af oppositionen. Og i demonstranternes telte på 'Forandringens Plads' i Sana'a er kravet betingelsesløs fratræden. Saleh, der er kendt som en smidig politisk manipulator, spiller ifølge arabiske iagttagere dygtigt på splittelsen mellem de etablerede oppositionspartier og aktivisterne i '3. februar'-bevægelsen i teltlejren.
Saleh-styret erklærede onsdag, at det havde accepteret at forhandle med oppositionen i den saudiske hovedstad, Riyadh. Mødet, der sættes op af Golf-staternes organisation, GCC, vil ifølge en talsmand for oppositionen søge at finde en formel for overdragelse af magten til en samlingsregering. Men indtil videre tyder intet konkret på, at parterne når et resultat ud over, at Saleh vinder yderligere tid.
USA opfordrer nu Saleh til at gå, men bakkede ham op frem til slutningen af marts, da forsvarsminister Robert Gates lod forstå, at 'Salehs fald vil afstedkomme et seriøst problem for (USA's) kamp mod terrorismen'. EU har ligeledes tøvet med at støtte Yemens demokratitilhængere, ligesom USA af frygt for, at Salehs afgang vil skabe et magtvakuum, der kan udnyttes af Al Qaeda-netværket som May Yamani, en saudisk kommentator, kalder 'Salehs bekvemme fjende'. Amerikanerne har de sidste to år polstret Saleh-styret med våben efter at Al Qaeda meddelte, at det hovedkvarter for den Den Arabiske Halvø, var flyttet til Yemen.
Saudi-Arabien sagde nej
Men Al Qaeda er ikke hovedproblemet, selv om Saleh har været dygtig til at sælge det som sådan. Hovedproblemet er, at Saudi-Arabien nu har indset, at deres klient ikke holder meget længere udover den allerede overskredne udløbsdato. Kong Abdallah i Riyadh sagde nej til Saklehs udenrigsminister, da han for nylig var på besøg for at tigge om militær forstærkning efter samme model, som i Bahrain, hvor en saudi-ledet GCC-styrke foreløbig har fået revolten mod kongehuset under kontrol.
Ifølge Mai Yamani en politilog i Libanon og i øvrigt datter af 70'ernes saudiske olieminister, Sheik Yamani er saudierne overbevist om, at Saleh er 'hinsides en redning'. Saudi-Arabien har i årevis støttet Saleh med våben og finanser og med tropper i 2009, da styret slog til mod Houhti-stammens oprørere mod nord. Politikken har været at kontrollere de shia-muslimske stammer i Nordyemen, der klan-forbundet med shiastammer i det sydlige Saudi-Arabien menes at udgøre en latent trussel mod det saudiske sunni monarki. Så det blev nej til våbenhjælp men ja til at sikre, at Salehs afgang bliver 'ordnet'.

