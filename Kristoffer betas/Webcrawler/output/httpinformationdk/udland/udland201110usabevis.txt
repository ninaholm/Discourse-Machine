USA har bevis for iransk medvirken i mordkomplot
Telefonaflytninger viser, at højtstående officerer i Irans revolutionære garde var medvidende om mordplanen mod den saudiarabiske ambassadør i USA
Den forpurrede plan havde til hensigt at få den saudiske ambassadør Adel al-Jubeir myrdet. Hvorfor netop ham, og hvorfor det skulle ske så hurtigt, er foreløbig et mysterium trods omfattende efterforskning.


 Inden nyheden kom i tirsdags, var USA's justitsministerium kommet så langt i efterforskningen af et iransk-inspireret mordkomplot mod Saudi-Arabiens ambassadør i Washington, D.C., at man havde dokumentation for to højtstående militærofficerers medvirken.
I en beediget erklæring på 21 sider forfattet af en FBI-agent og fremlagt ved en forbundsdomstol i New York benævnes de to officerer nr. 2 og 3. Nummer tre skal ifølge den arresterede iransk-amerikaner Mansour Arbabsiar være chefen for al-Quds, den iranske revolutionære gardes eksterne afdeling, som af USA og andre lande holdes ansvarlig for en række terrorattentater i udlandet siden 1980'erne.
At så højtstående iranske øvrighedspersoner øjensynligt havde forhåndsviden om attentatplanen mod den saudiske ambassadør, styrker USA's og Saudi-Arabiens bestræbelser på at isolere Iran med nye diplomatiske og andre sanktioner.
I går beordrede udenrigsminister Hillary Clintons højre hånd amerikanske ambassadører verden rundt at give deres værtslande en detaljeret orientering om Irans medvirken i komplottet. Håbet er at lægge ekstra internationalt pres på Iran, der beskyldes for at overtræde internationale retsnormer.
Den tidligere iranske ambassadør til USA, prins Turki al-Faisal, udtalte i går, at »beviserne er overvældende« og »klart beviser et officielt iransk ansvar« for komplottet.
Den iranske udenrigsminister Ali Akbar Salehi kaldte derimod beskyldningerne en »amerikansk-israelsk sammensværgelse« og opfordrede det internationale samfund til at vende det døve øre til.
Saudi-iransk strid
Belægget for den amerikanske regerings beskyldning mod »enheder i den iranske regering« — som defineret af justitsminister Eric Holder — er ikke baseret på indicier. Forbundspolitiet FBI og narkotikapolitiet (DEA) har f.eks. aflyttet telefonsamtaler mellem den iransk-amerikanske brugtvognssælger Arbabsiar og hans medsammensvorne, oberst Gholam Shakuri fra al-Quds.
Uddrag af disse samtaler efterlader ingen tvivl om, at al-Quds var stærkt interesseret i at få den saudiske ambassadør Adel al-Jubeir myrdet. Hvorfor netop ham og hvorfor det skulle ske så hurtigt, er foreløbigt et mysterium. Relationerne mellem det sunni-domineret Saudi-Arabien og det shiitiske Iran hører til en af de mest anstrengte og spændte i Mellemøsten.
Begge magter stræber efter at opnå herredømmet i et nabolag med ustabile regimer som Afghanistan, Irak, Syrien og Libanon. Begge lande har en fundamental forskellig holdning til den israelsk-palæstinensiske konflikt.
Det er ikke første gang, at al-Qud er involveret i den slags planer. I 1989 afslørede svensk politi iranske attentatplaner mod den saudiske ambassadør i Stockholm.
Men derfra og til at placere en bombe i en restaurant i USA's hovedstad — frekventeret af ambassadøren samt højtstående amerikanske regeringsfolk og politikere — er der nogle skridt at tage.
Ubesvarede spørgsmål
FBI-agentens erklæring, der tjener som grundlag for at tilbageholde den iransk-amerikanske brugtvognsforhandler, efterlader da også en del ubesvarede spørgsmål.
Det vigtigste er det amatøragtige skær, som svæver over operationen. Mansour Arbabsiar sælger brugte vogne i Texas med hyppige besøg i Mexico, hvor han skal i kontakt med smuglere i det ekstremt voldelige narkokartel Los Zetas.
Sidste forår kontaktes han af en fætter i Iran, som arbejder for al-Quds. Kan han hyre våbenføre mænd fra narkokartellet til at myrde den saudiske ambassadør? Arbabsiar forhører sig, og uvist hvordan knyttes kontakt til en mexicansk informant for USA's narkopoliti.
Informanten er ifølge FBI-erklæringen en tidligere narkokurer, som er sluppet for fængselsstraf i USA mod at tjene som betalt agent for narkobureauet i Mexico. I løbet af sommeren mødes informanten og iraneren tre-fire gange i Mexico.
Udskrifter fra deres samtaler viser, at Arbabsiar har pengestærke kræfter i ryggen. Som forudbetaling får han hurtigt arrangeret overførsel af 100.000 dollar til den mexicanske narkoinformant.
Iraneren lover en belønning på 1,5 mio. dollar (otte mio. kr.), så snart ambassadøren er elimineret. Hvis alt går efter planen, vil Los Zetas få andre opgaver som bombeangreb mod Israels ambassader i Washington og Buenos Aires.
Al-Quds skal også have lovet Los Zetas smugling af opium fra Mellemøsten til Mexico.
Freelancer eller agent?
Attentatplanen er tæt på at gå i vasken. I midten af september ringer Arbabsiar fra Iran til informanten i Mexico, der bekræfter, at attentatforberedelserne er fremskredne.
Nu skal man blot enes om, hvordan de 1,5 mio. dollar (en beskeden sum for narkogangstere) skifter hænder. Arbabsiar foreslår at rejse til Mexico og forblive i kartellets varetægt, indtil summen er udbetalt.
Men al-Quds obersten Shakuri modsætter sig denne løsning. »Rejsen til Mexico er på dit eget ansvar,« siger han til Arbabsiar.
Og her knækker den amerikanske version af forløbet. Arbabsiar beslutter på egen hånd at rejse til Mexico, hvor han på anmodning fra USA nægtes indrejse og sendes videre til New York, hvor han bliver arresteret den 2. oktober.
Den iransk-amerikanske forretningsmand tilstår straks og indvilger i at samarbejde med FBI. I de næste 10 dage bliver hans belastende telefonsamtaler med oberst Shukari aflyttet. Beviserne for iransk involvering styrkes dermed. Er Arbabsiar en freelancer eller en ukendt al-Quds agent i USA? Er det sandsynligt, at al-Quds i et så risikabelt foretagende tør løbe an med en eksiliraner uden professionel baggrund som agent? Hvorfor accepterer al-Quds at overføre 100.000 dollar til en bankkonto i USA, når den mexicanske narkoinformant er i Mexico?
Hvilken stat ville turde betro sit internationale renommé til en amatør som Arbabsiar?

