Unge mænd med ar på sjælen
Der er mange skæbner, mange ar på sjælen på hospitalet. I en rolig stund får jeg tid til at tale med de unge mandlige sygeplejersker


 
En læges dagbog, dag 11

	Vi vågner op efter en lang nat i kælderen. Frygten for nye flyangreb stiger. To MiG-kampfly har fløjet hen over os i to på hinanden følgende dage. Det tegner ikke godt, at regimet har fået øjnene op for vores område. Rygter svirrer. På hospitalet går der rygter om, at målet er selve hospitalet. Hos købmanden hører jeg bemærkninger som »Se at komme væk, før monsteret vågner«.

	Dagen gik som de andre. Hektisk. Med patienter, der bliver fulgt op på, udskrivninger og skadestuen. Indtil jeg stod alene på operationsgangen kl. 16.10.

	Lægerne og narkoseholdet var ikke til at finde. De var åbenbart gået til et fælles møde.

	Jeg blev hevet ind af en af sygeplejerskerne til niårige Hamza, der lå på operationsbordet med en brækket venstre arm. Drengen var alene i rummet, og sygeplejersken spurgte, hvad der skulle ske med hans operation. Før jeg kunne svare, kom den uhyggelige lyd, der får blodet til at fryse: MiG-kampfly.

	Hamza spærrede øjnene op. Rædslen var malet over hele hans ansigt. Jeg forsøgte at opretholde facaden – som om MiG-fly var en daglig rutine i mit liv – for ikke at gøre ham mere bange. Jeg holdt ham i hånden, fortalte ham, at bomben ikke faldt ned over os. At han skulle være rolig, alt imens jeg afmonterede hans saltvandsdrop og andre slanger.

	Hamza blev ved med at messe: »Du må ikke forlade mig, tante.«

	Det eneste, jeg tænkte på, var at få os væk fra vinduerne. Nu.

	Jeg fik ham afkoblet fra operationsgrejet og pakkede ham ind i et klæde, og så lød eksplosionen. Tæt på. Men ikke her.

	»Ikke her! Den er ikke landet her,« lød skrigene i hospitalsgangen. Læger og patienter stimlede sammen foran de få vinduer og døre for at spejde efter den berygtede hvide sky, der ville varsle død efter angrebet.

	MiG-flyet var dykket ned for at aflevere sin dødelige last, og var lettet igen for at fortsætte. Imens det fløj lavt over himmelen, havde oprørerne i denne omgang beskudt det med Doushka-artilleri, som de havde fået sat i løbet af natten.

	Det var så det andet MiG-angreb. Heldigvis kom der ingen svært sårede ind. Kun få med skrammer. Angrebet havde ikke ramt andet end midt på asfalten i en sidegade. Men effekten og angsten kunne jeg tydeligt aflæse i Hamzas ansigt.

	Sygeplejerskerne

	I nogle rolige aftentimer på skadestuen lærer jeg de unge sygeplejersker bedre at kende. Ofte spiller vi Oum Kolthums (legendarisk egyptisk sangerinde kendt i hele den arabiske verden, red.) gamle sange på mobilen. I aften er det »Hathihi Laylati« (Det er min nat).

	Sygeplejerskene er alle unge mænd. En af dem, Ahmad, er en genert 21-årig fyr. Han kommer fra en nærliggende landsby og har arbejdet her på hospitalet i et halvt år. Ahmad er den ældste i en søskendeflok på syv. Alle er de veluddannede – hvis de havde haft mulighed for at færdiggøre deres studier.

	Ahmad manglede et år på sygeplejeskolen, men blev nødt til at flygte med sin familie, fordi hærens beskød hans by.

	Nu er han eneforsørger. Med en løn på 300 dollar månedligt, forsørger han sin handicappede far, mor og sine seks søskende.

	Han virker meget ældre end 21. Det gør alle sygeplejerskerne her. De yder førstehjælp, når forstummede hjerter ankommer, og de bærer lig og placerer dem i mørkeblå ligposer. Trods de seneste par dages tunge beskydning, forbliver skadestuen et sted, hvor den muntre tone hersker. Der er altid jokes, drillerier og latter.

	Nye ar, nye historier

	Der er mange af disse rolige stunder, hvor jeg lærer de mennesker at kende, der omgiver mig med deres smil. De spørger om Danmark, om vi virkelig forkæler vores køer som i de gamle Lurpak-reklamer, og om dronningen også sender MiG-kampfly efter os, hvis vi bestemmer os for at fjerne hende en dag?

	Mange menneskeskæbner arbejder her på hospitalet. Efter vi har bedøvet patienten under en operation, sidder jeg sammen med narkosesygeplejersken Abu Mohamed. Han er i 50’erne og far til fire voksne piger. Han retter hele tiden på sine briller.

	»Jeg troede, jeg efter 30 års arbejde ville få lov at gå tidligt på pension. Nyde mine sidste år. Men så kom revolutionen.«

	Laboranten Ammar, som tager alle prøverne, har ikke forladt hospitalet i en måned nu. Han har en seng i laboratoriet. Jeg ser ham tit med hans drengede smil sidde udenfor hospitalet og socialisere med de andre unge i de rolige timer. En ung mand, der opgav sit arbejde på et af regimets hospitaler, efter at han så, hvordan regimevenlige læger nægtede lægehjælp til de sårede fra de fredelige demonstrationer.

	Sådan bærer enhver ansat her på hospitalet rundt på dybe ar på sjælen. Smertelige historier. Men trods smerten greb disse mænd hjertestarteren og stetoskopet som en støtte til den stadig mere blodige revolution.

Alle stednavne i Haifaa Awads personlige dagbog fra det nordlige Syrien er redigeret ud af hensyn til hendes sikkerhed. Information er bekendt med, hvor hun befinder sig

