Stilstand i økonomien bekymrer OECD



 Den globale økonomi vil vokse mindre, end OECD har forudset indtil nu. Vækstskøn sænkes således i ny prognose fra Organisationen for økonomisk Samarbejde og Udvikling, OECD, der skønner, at den globale vækst i BNP i 2015 lander på 2,9 procent mod tidligere anslået 3,0 procent. Prognosen for 2016 siger 3,3 procent mod tidligere 3,6 procent. Det kaldes i OECD’s halvårlige rapport ’dybt bekymrende’, at den globale handel stagnerer, fordi det tidligere har »været forbundet med global recession«.
»En yderligere tydelig tilbagegang i emerging markets-økonomierne og i verdenssamhandlen har svækket den globale vækst til omkring 2,9 procent i år – noget under det langsigtede gennemsnit – og er en kilde til usikkerhed for udsigterne på kort sigt,« skriver OECD i rapporten. Med emerging markets-økonomier henviser OECD til de nye vækstøkonomier som for eksempel Kina.
Ritzau/AFP

