Konservative er klar til at bryde folkeskoleforlig
De konservative er klar til at bryde skoleforliget, hvis oppositionen spænder ben for afgørende initiativer. Professor advarer mod at opgive årtiers brede aftaler på området: ’Det vil være en katastrofe for folkeskolen’


 Nej til større klasser og en blank afvisning af at offentliggøre de nationale test. Socialdemokraterne kan blive tunge at danse med, når forhandlingerne om et nyt skoleforlig går i gang.
I denne uge ventes regeringen af komme med sit udspil, men på forhånd står parterne så langt fra hinanden, at en aftale synes svær at få i hus. Og det kan føre ad to veje: Enten vælger regeringen at bryde forliget eller også bruges uenigheden til at udskrive valg.
For to måneder siden bedyrede statsminister Lars Løkke Rasmussen sin stålsatte vilje til at gennemføre VK’s politik blandt andet på skoleområdet:
»Vi vil ikke slække på vores ambitioner bare for at blive enige,« lød det fra Folketingets talerstol ved årets åbning af parlamentet.
Og nu melder den konservative Rasmus Jarlov, der står med bag regeringens udspil, klart ud: En fornyelse af skolen til gavn for eleverne er vigtigere end at bevare et bredt forlig:
»Vi går ind i forhandlinger for at se, hvor langt vi kan nå. Vi har ikke faste kriterier for, hvad der skal til for at bryde et forlig, men hvis oppositionen bare vil bruge flere penge og ellers fastholde status quo, så kan vi ikke bruge den forligskreds til noget,« siger han.
Valgkampstema
Socialdemokraternes Christine Antorini ærgrer sig over, at regeringens forslag ikke indeholder flere af de anbefalinger fra Rejseholdet, der kom tidligere på året. »I stedet har regeringen systematisk støvet en lang række af de gamle forslag af, som de ved, at vi ikke vil være med til, derfor bliver det en meget ideologisk diskussion. Det kunne se ud som om, at regeringen vil gøre folkeskolen til valgkampstema,« siger Christine Antorini.
Der tegner sig dog enighed om et såkaldt læseløfte, som skal sikre, at eleverne kan læse ved udgangen af 2. klasse. Og parterne deler også ønsket om at styrke viden om, hvad der virker i skolen.
Professor ved DPU, Aarhus Universitet, Niels Egelund, har været med omkring forskningen i folkeskolen siden 60’erne, og han peger på, at folkeskolen i årtier har været genstand for brede politiske forlig, hvilket er en stor fordel: »Der bliver ro om skolen og en højere grad af tillid til den, end der vil være, hvis man ændrer lovgivningen, som vinden blæser,« siger han og tilføjer: »Den politiske debat er nu skåret meget hårdt op. Regeringen er inde og pille ved kernen, når den taler om at offentliggøre test og om at afskaffe loftet over klassestørrelser,« siger Niels Egelund.
Rasmus Jarlov medgiver, at et bredt forlig er med til at skabe ro omkring skolen, men: »Det vigtigste for os er børnene og en bedre folkeskole - ikke et bredt forlig.«
Opfordringen fra professoren er klar: Se på hvad der samler og drop de forslag, der ikke kan samles enighed om: »Man er nødt til at bøje nakke. Et smalt forlig vil være en katastrofe for skolen,« siger Niels Egelund.

