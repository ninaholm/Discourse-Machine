Homo sovjetikus lever
I dag er det 20 år siden, at det gammelkommunistiske kupforsøg imod Gorbatjov og Jeltsin mislykkedes og førte til Sovjetunionens sammenbrud. Rusland har forvandlet sig, men sovjetmennesket Homo Sovjetikus spøger stadig, siger Jeltsins tidligere stabschef
En mand erindrer de faldne på en tidligere årsdag for kuppet mod Gorbatjov i 1991.


 »Sovjetunionens sammenbrud var det 20. århundredes største geopolitiske katastrofe,« sagde Ruslands stærke mand Vladimir Putin engang. Knap halvdelen af den russiske befolkning er enig med ham, men det er de ikke i de 14 andre tidligere Sovjetrepublikker, som for 20 år siden fik deres frihed og selvstændighed.
»Jeg var en halvidiot,« sagde Sovjetunionens sidste leder, Mikhail Gorbatjov, forleden, »men kupmagerne var helidioter«. Gorbatjov mener stadig, at opløsningen af verdens anden supermagt kunne have været undgået, og at udviklingen kunne have været bedre. Og han har mange fæller. Bl.a. den ultranationalistiske og konservative redaktør af tidsskriftet Den' (Dagen, red.) Aleksandr Prokhanov, som forleden skrev på sin blog: »Kupforsøget var den sidste fase i amerikanernes specialoperation med at ødelægge USSR, hvorefter det helvede, som vi nu lever i, indtrådte«.
Frihedshelvede
Hvad dette helvede er, fremgår ikke af Prokhanovs interview til radio Moskvas ekko, men det handler formentlig ikke om det faktum, at han og de tidligere kupmagere hurtigt fik amnesti og i dag har lov til at udtale sig til Ruslands mest anerkendte medium, kan mene og sige, hvad de lyster, rejse hvorhen de vil, dyrke deres egen private business og købe, hvad de vil i butikkerne, hvis de da ellers har tjent penge til det.
Resultatet af kupforsøget var nemlig ikke blot 15 landes selvstændighed, men også at lederen af verdens stadig største land, Boris Jeltsin, sagde til sin befolkning i en tale: »Kære medborgere, I har nu jeres frihed, gør med den, hvad I vil og kan«.
Hvad gjorde de så med den frihed? Information spørger en af deltagerne i kampen imod gammelkommunisternes forsøg på at stoppe Gorbatjovs og Jeltsins demokratiseringer, Sergej Filatov. Gorbatjov var af kupmagerne sat i husarrest ved Sortehavet, Jeltsin og Sergej Filatov, dengang parlamentsmedlem, havde sammen med resten af demokratibevægelsen forskanset sig i parlamentsbygningen, Det Hvide Hus, hundredtusinder af moskovitter dannede et levende forsvar omkring bygningen, og kupmagerne havde trukket 4.000 soldater og 360 kampvogne ind i byen. I tre dage dirrede byen af spænding, men til sidst måtte kupmagerne give op, da generaler nægtede at angribe parlamentet og en del af dem gik over på Jeltsins side. Sergej Filatov, som senere blev en af Ruslands mest magtfulde mænd som Jeltsins stabschef i Kreml, var med.
»Det var den største dag i mit liv,« siger Filatov, »vi havde stoppet en tilbagevenden til det kommunistiske diktatur. Vejen var åben mod et demokrati, markedsøkonomi og velfærd«.
Men den nu 75-årige Filatov blev med tiden skuffet over udviklingen. For hvad kom der ud af det?
»For det første: Sovjetunionens opløsning kunne have været undgået, hvis Gorbatjov og Jeltsin havde samarbejdet. Hvis Gorbatjov havde rakt hånden ud til Jeltsin, som netop havde reddet hans skind og sagt, at det her problem må vi løse i fællesskab. Det gjorde han ikke. De havde begge to store ambitioner og kunne ikke døje hinanden,« siger Filatov over telefonen, mens han højlydt prustende cykler på sin kondicykel i Moskva.
»For det andet, så gik det galt, da en syg Jeltsin pegede på KGB-officeren og husk, at det var KGB, der bl.a. stod bag kupforsøget Vladimir Putin til sin efterfølger. Putin har trukket Rusland i den forkerte retning. Her har Gorbatjov ret. Det er i hvert fald ikke demokrati, det vi har nu. Det er faktisk absurd. Vi har en premierminister, som bestemmer alt, er formand for det førende, kunstigt skabte, parti, selvom han ikke er medlem af det. Og en præsident, der på papiret har alle magtbeføjelser, men ikke kan gennemføre noget som helst. Jeltsin og i al beskedenhed vi andre ledere havde givet russerne deres frihed. Vi troede på demokratiet, selvom vi havde forskellige opfattelser af, hvad det var, vi forsøgte at gennemføre et opgør med homo sovjetikus-mentaliteten, men Putin trak i den modsatte retning«.
Homo sovjetikus
Homo sovjetikus er et begreb, der betegner det, der kom ud af bolsjevikkernes forsøg på at skabe et nyt sovjetmenneske, som forfatteren Aleksandr Zinovjev beskrev i sin bog af samme navn. Et væsen fyldt med angst for myndighederne blandet med en dyb autoritetstro, passiv, ikke patriotisk, ikke fællesskabsorienteret, doven og usund i sjæl og legeme.
»Under Putin og Medvedev er denne mentalitet dukket op igen,« fortsætter Filatov. »Folk er igen bange for myndighederne, for embedsmandsvældet, der styrer alt og kan tillade sig alle former for overgreb på befolkningen. Ingen tør sige lederne og de almægtige bureaukrater imod, de kan ikke straffes, de kan gøre lige hvad, der passer dem. Og de gør det. Det almindelige russiske menneske aner ikke, hvor det skal henvende sig for at få hjælp, for politiet, domstolene, de rige, de styrende klaner og bureaukraterne er en del af det samme system, som intet har tilovers for den almindelige borger. Borgerne er til for systemet, ikke omvendt. Hverken borgere eller ledere føler et personligt ansvar for fællesskabet. Derfor er homo sovjetikus-mentaliteten igen fremherskende i Rusland. Det er svært at være almindelig borger i dagens Rusland,« siger Filatov.
Han mener dog trods alt, at der er kommet noget positivt ud af det fejlslagne kupforsøg. Rusland fik gennemført reformer, som har fremavlet en ny middelklasse, som er fri og med tiden vil kræve indflydelse, stabilitet og demokrati.
Sovjet uden ideologi
Ruslandsforskeren Igor Tjubajs, der er leder af Center for forskning i Ruslands Forhold ved Universitetet for Folkenes Venskab i Moskva, er enig. Han er derimod ikke enig med sin bror, den kendte reformator i 1990'erne Anatolij Tjubajs, der i dag støtter Putin og Mevedev.
»Vi har ikke fået demokrati, men Sovjetunionen uden ideologi. Vi har ingen moralske værdier mere, bureaukraterne er blevet endnu værre, end de var før, for dengang havde de trods alt ideologien og partiet til at sætte visse grænser for deres overgreb. Mentaliteten i dagens Rusland er dybt forvirret og en blanding af den sovjetiske homo sovjetikus og den nykapitalistiske. Vi har fået alt det værste fra kapitalismen og den vestlige verden. Tv og andre medier beskæftiger sig kun med vulgær underholdning, men omtaler ikke seriøse problemer. Jubilæet for Berlinmurens opførsel er for eksempel stort set ikke blevet omtalt i russiske medier. Den russiske borger må og kan læse alt om Stalins gulag, men han gør det ikke,« siger Tjubajs.
Hans konklusion er, at Ruslands styreform i dag som et resultat af kupforsøget er en direkte fortsættelse af det sovjetiske diktatur, men uden ideologi og uden begrænsninger.
»Det er hverken Gorba-tjov eller Jeltsin, der er de skyldige, det er heller ikke tsarerne, som til sidst forsøgte at trække Rusland i retning af Vesten og demokrati,« siger Tjubajs, »det er bolsjevikkerne, som i 70 år fulgte den kommunistiske umenneskelige katastrofekurs«.
Igor Tjubajs er overbevist om, at Putins og Medvedevs styre ikke vil holde ret meget længere. Befolkningen og tiden vil kræve store ændringer i Rusland.
»Kupforsøget for 20 år siden var kun første skridt, som på mange måder kun gjorde tilværelsen i Rusland værre. Vi kan ikke blive ved med at leve på den måde, som vi gør nu. Den vej fører til økonomisk, politisk og moralsk degradering og til, at det russiske samfund og befolkningen bryder helt sammen. Befolkningstallet falder med en halv million om året. Der er meget lang vej endnu. Men alle tænkende mennesker i Rusland er klar over, at vort system må ændres totalt og bygges op fra grunden igen. Demokrati og ægte markedsøkonomi. Først da får vi et samfund, som kan overleve«.

