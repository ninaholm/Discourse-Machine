Kina igen ramt af blodigt angreb
Kina står overfor en vedholdende blodig opstand i den vestlige Xinjiang-provins. Præsidenten lover hård terrorbekæmpelse, efter tre personer er dræbt i endnu et voldeligt angreb


 
	Blot få timer efter, præsident Xi Jinping under et besøg i den uroplagede vestlige Xinjiang-provins havde lovet at slår hårdt ned på terrorisme, ramte endnu et blodigt angreb. Onsdag aften blev tre dræbt og 79 såret, da et ukendt antal gerningsmænd med knive og bomber angreb civile på en jernbanestation i provinshovedstaden Urumqi.

	Og det er blot det seneste i en lang række voldelige angreb, som understreger de voldsomme spændinger mellem det kinesiske styre og den lokale uighuriske minoritet. De officielle kinesiske medier beskriver den seneste episode som et »voldeligt terrorangreb« udført af uighuriske religiøse ekstremister.

	Angrebet fandt sted, samtidig med at præsident Xi Jinping afsluttede et fire dage langt besøg i Xinjiang, hvor han beskrev provinsen som »frontlinjen mod terror«, og samtidig karakteriserede den nuværende situation som »grusom og kompliceret«.

	Kampen mod terror har stået højt på Xi Jinpings dagsorden, siden han kom til magten – alene inden for de seneste to måneder har han offentligt diskuteret terrorbekæmpelse mindst 15 gange – og Xinjiang er blevet oversvømmet med svært bevæbnede sikkerhedsstyrker og befinder sig reelt i en undtagelsestilstand.

	Den hidtidige hårde taktik fra regeringens side har dog ikke mindsket problemerne. Med det seneste angreb lader det til, at Kina står over for en vedholdende blodig opstand i Xinjiang. Specielt inden for det seneste halvandet år har den enorme ørkenprovins været ramt af vold, som Beijing anklager militante islamister og separatister fra den uighuriske minoritet for at stå bag. Mange af de cirka 10 millioner uighurer lægger dog oftest ansvaret for de voldsomme spændinger over på den kinesiske regerings brutale kulturelle, religiøse og økonomiske undertrykkelse.

	Sammenstød sidste år mellem sikkerhedsstyrker og uighurer kostede ifølge myndighederne mindst 100 personer livet. Men volden har som noget nyt også spredt sig uden for Xinjiangs provinsgrænser og er på det seneste blevet rettet mod civile. Sidste efterår blev fem dræbt i et angreb på Den Himmelske Freds Plads i Beijing. Og forrige måned blev 29 dræbt og 140 såret i et knivangreb i den sydvestkinesiske storby Kunming. I begge tilfælde anklagede myndighederne uighuriske separatister og religiøse ekstremister for at stå bag.

	Terroristers momentum

	Efter angrebet onsdag sagde præsident Xi Jinping ifølge det officielle nyhedsbureau Xinhua, at Kina befinder sig i en »kamp mod vold og terror«, og »terroristernes tiltagende momentum skal undertrykkes med handlekraft«.

	Lokale øjenvidner fortæller til Xinhua, at eksplosioner fra mindst to bomber ved Urumqis jernbanestation var så kraftige, at de troede, der var tale om et jordskælv. Angiveligt skulle to af de tre dræbte være blandt gerningsmændene.

	Ved tidligere angreb har de kinesiske myndigheder offentliggjort ganske få oplysninger om gerningsmændene og få eller ingen beviser for, at der reelt er tale om terror udført af religiøse islamister eller separatister. Det samme er tilfældet efter onsdagens angreb, der kommer på et specielt følsomt og potentielt penibelt tidspunkt for Xi Jinping, som ved denne uges besøg i Xinjiang, der blev dækket massivt i statsmedierne, lovede at dæmme op for terror.

	Nicholas Bequelin, en researcher fra Human Rights Watch, der har fulgt situationen i Xinjiang tæt, beskriver over for Reuters angrebet som »en udfordring uden sidestykke fra uighurer, der modsætter sig den kinesiske stat.«

	»Det er meget betydningsfuldt og politisk ekstremt ydmygende for Xi Jinping, som har ført en meget hård linje over for Xinjiang, har gjort et stort nummer ud af at besøge Xinjiang og af at beskrive Xinjiang som et sikkert sted for hankineserne,« siger Bequelin.

	På de sociale medier skriver flere kinesere også, at angrebet er »et slag i ansigtet« på Xi Jinping. Andre udtrykker dog også et ønske om hævn mod uighurerne. I Urumqi i juli 2009 blev omkring 200 dræbt i etnisk vold mellem uighurer og hankinesere, Kinas dominerende befolkningsgruppe.

	Menneskerettighedsorganisationer og uighuriske eksilgrupper mener, at det er Beijings diskriminerende politik over for etniske grupper, som puster til ilden i Xinjiang. Uighurer i flere byer i provinsen fortalte i marts til Information, at de føler sig stærkt undertrykt af det kinesiske styre, og at undertrykkelsen blot er blevet værre i takt med, at stadig flere kinesiske sikkerhedsstyrker er blevet udstationeret. De klager samtidig over at blive økonomisk marginaliseret i deres egne hjemområder af det stadig større antal hankinesiske tilflyttere, som nyder størst gavn af den økonomiske vækst i provinsen.

	En talsmand fra eksilorganisationen World Uighur Congress påstår, at flere end 100 uighurer er blevet arresteret siden angrebet onsdag. »Eksplosionen i Urumqi viser, at undertrykkelse ikke vil løse problemet,« skriver Dilxat Raxit i en meddelelse.

