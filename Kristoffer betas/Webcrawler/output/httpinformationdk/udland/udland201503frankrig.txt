Frankrig søger tilbage mod en frygtelig kedelig tryghed
Det lykkedes ikke for det højreekstremistiske Front National at kuppe et sløvt Frankrig, som åbenbart ikke rigtig har lyst til at blive ekstremt mørkeblåt


  
Stort set alle meningsmålinger tog fejl, bortset fra dem, som forudså, at franskmændene foretrak at blive hjemme på sofaen.

Ved departementsvalget i Frankrig søndag orkede over halvdelen – 51 procent – ikke at tænke over, hvilken retning fransk politik skulle tage. Højrebølgen var kæmpestor og meget traditionel: Over 45, 5 procent til den fælles højrefløj. 22 procent til det ekstreme højre. Og kun cirka 32 procent til venstrefløjen. Et kæmpe og anerkendt nederlag for venstrefløjen.
Så nej. Det blev ikke det højreekstremistiske parti Front National med Marine le Pen som absolut spidskandidat, som løb af med sejren. Og som kunne have sikret de store overskrifter – de udeblev, og det hele lignede en meget våd raket.
Ingen kunne hverken søndag aften eller mandag helt forstå, hvorfor franskmændene havde valgt, som de gjorde, men alle var enige om at Front National ikke havde været sejrrige i det, som de havde håbet som et kup.
Front National drømte om, og mange have forudset, at partiet ville stå som den store sejrherre som Frankrigs største parti med over 30 procent.
Realiteten viste sig at være langt mere konventionel: Højre og centrum formåede at stå sammen og sikre en sejr i fællesskab. Det er dem, der nu kommer til at stå i spidsen for størstedelen af de franske departementer, ført bort på en blå bølge.
Venstrefløjen var som forudset splittet og tabte. Og Front National stod med den kerne af vælgere, som de åbenbart fortsat ikke helt formår at gøre større – helt i tråd med udsagn fra visse politiske iagttagere. Som så altså havde ret.
Tomt er det
Måske er dét, som allermest viser kedsommeligheden ved dette valg: At de franske aviser ikke engang orker at gøre en forside ud af det. At det bare er de almindelige blå som vandt.
Alle er straks gået videre – departementerne har ikke anden magt end den symbolske magt, som medierne har givet til partierne mere globalt ... På det lokale plan, er der ikke rigtig nogen, som ved hvilke magtbeføjelser de har ude i departementerne. Man står med en stor tom departmentsplan, hvor parlamentet endnu ikke har fastslået indholdet. Tomt er det.
I den forstand er Frankrig lige nu et temmelig stort rod. Det taler ingen om. Slet ikke på forsiderne.
For nej, ikke engang i medierne tales der om det: Hverken højre eller venstre har haft travlt med at trække hulheden ved hele valget frem, hvorfor? For så gik hele magtkampen jo tabt.
Men det, man har kunnet konstatere ved dette lokalvalg er, at franskmændene selv er bange for at sige troldens navn højt: Frankrig har et utrolig komplekst administrationssystem. Så komplekst, at der stort set ikke er nogen, der i øjeblikket kan overskue magtfordelingen helt konkret. Hvis der er nogen der siger »kejserens nye klæder«, så kan det være, at det for en gangs skyld passer.
Der er både kommuner, kantoner, departementer, regioner – og så centralsystemet: Præsidenten og parlamentet og senatet. I det nyligt overståede valg er der ingen, der ved, hvilke beføjelser man har givet de valgte. Hvad det er, de egentlig skal bestemme?
Og dermed er det egentlige politiske kapløb lagt over på centralt niveau atter engang.
Departmentsvalget søndag blev dermed ret beset et marionetvalg for den centrale magt, som nærmest nu kun har tre navne: Hollande, Marine le Pen og Sarkozy.
Eller Valls, le Pen og Sarkozy alt efter, hvor man synes ordet ligger.
I denne kamp var det helt uden tvivl Nicolas Sarkozy, som søndag vandt departementsvalget. Sarkozy har elegant sejlet uden om de andre kronprinser i UMP. Han har kæmpet sig tilbage på posten i front for oppositionspartiet til socialisterne. Han står fortsat temmelig udsat i korruptionsskandaler i forhold til sit forrige præsidentembede. Men på trods af Marine le Pens forsøg på at sætte ham og Hollande i samme bås som korrumperede ekspræsidenter, står han nu med en kæmpesejr for UMP-partiet ved departementsvalget.
Så måske var det dét, det hele gik ud på, da franskmændene gik til urnerne søndag for anden gang, for at vælge de folk, der de næste seks år skal bestemme, hvordan deres veje og vuggestuer skal tage sig ud.
De bestemte, at Nicolas Sarkozy nu er i spidsen for oppositionspartiet. Nogle af dem gennemskuede det og blev hjemme på sofaen. For valget har måske ikke så meget med veje og vuggestuer at gøre.

