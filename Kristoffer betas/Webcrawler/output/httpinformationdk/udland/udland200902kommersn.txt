Kommer snart: kapitalisme, version 3,0
Kapitalismens nekrologer overser kapitalismens historisk unikke tilpasningsdygtighed


 Kapitalismen befinder sig i sin værste krise i årtier. En kombination af dyb recession, globale økonomiske skævheder og de facto nationalisering af store dele af verdens finansielle sektor har skabt alvorlig ubalance mellem markeder og stater. Hvordan en ny balance skal findes, er i nuværende fase rent gætteri.
Men de, som hævder, kapitalismen nu raller i sine endelige dødskramper, glemmer en bemærkelsesværdig historisk kendsgerning: Kapitalismen har en næsten grænseløs evne til at genopfinde sig selv. Derfor har den overvundet alle periodiske kriser og overlevet alle kritikere fra Marx og frem. Spørgsmålet er altså ikke, om kapitalismen overlever, men om vore ledere formår at hjælpe den til en fornuftig overgang til næste stadium.
Kapitalismen er uden rivaler, når det gælder om at frisætte et samfunds kollektive økonomiske energier. Alle velstående samfund er kapitalistiske i en eller anden forstand. Heri ligger, at de dels må bygge på privat ejendomsret, dels muliggøre, at markedet får en hovedrolle i at allokere ressourcer og fastsætte økonomiske belønninger. Dog kan hverken privat ejendomsret eller markedet fungere uden sociale institutioner, som kan understøtte dem.
Ejendomsretten hviler således på retstatsprincipper, mens markeder behøver reguleringsinstanser, der kan modvirke misbrug og korrigere markedsfejl. På politisk niveau er det nødvendigt med kompensations- og overførselsmekanismer, der kan gøre de resultater, kapitalismen skaber, acceptable for flertallet. Som denne krise endnu engang har vist, har kapitalismen brug for stabiliseringsordninger som en stat, der kan optræde som 'sidste udvejs-långiver' og føre kontracyklisk finanspolitik. Med andre ord: Kapitalismen kan hverken skabe sig selv, opretholde sig selv eller stabilisere sig selv. Det viser dens historie. Adam Smiths idealiserede markedssamfund kunne nøjes med en 'natvægterstat', der blot skulle sikre respekt for den private ejendomsret, bevare freden og opkræve en smule skat for at betale en begrænset mængde af offentlige goder.
Blandingsøkonomien
I de første årtier af det 20. århundrede byggede kapitalismen på et snævert syn på, hvilke offentlige institutioner der var brug for. I praksis strakte statens rækkevidde sig dog ofte videre (som da Bismarck indførte alderdomsunderstøttelse i Tyskland i 1889). 
Statsmagten påtog sig en udvidet rolle, i takt med at samfundet undergik større demokratisering, og fagforeninger og andre borgergrupper mobiliseredes imod kapitalismens negative følger. Antimonopol-initiativer blev spydspids i amerikansk lovgivning, og nytten af aktivistisk penge- og finanspolitik blev alment accepteret efter Den Store Depression.
I de industrialiserede samfund steg det offentlige forbrugs andel af nationalindkomsten fra under 10 pct. ved udgangen af det 19. århundrede til over 20 pct. umiddelbart før Anden Verdenskrig. I efterkrigstiden skabte de fleste lande avancerede velfærdsstater, hvori den offentlige sektor voksede til over 40 pct. af nationalindkomsten. 
Den 'blandingsøkonomiske' model blev det 20. århundreds største bedrift. Den nye balance den skabte mellem marked og stat, satte i de avancerede økonomier scenen for en periode med en social sammenhængskraft og en stabilitet og velstand i de avancerede økonomier, som var uden fortilfælde. Modellens succes holdt til midt-1970'erne, men siden 1980'erne har den været under stigende pres og fremadskridende nedbrydning. Forklaringen kan sammenfattes i ét ord: globalisering.
Efterkrigstidens blandingsøkonomi var indrettet i og styret fra nationalstatslige rammer. Dette forudsatte, at den internationale økonomi kunne holdes i skak. Bretton Woods-systemet og GATT-aftalen medførte ganske vist en vis international økonomisk integration 'på overfladen', men indebar samtidig den kontrol med de internationale kapitalstrømme, som Keynes og hans samtidige anså for afgørende for nationaløkonomisk styring. De enkelte lande måtte holde sig til begrænsede handelsliberaliseringer, og undtagelserne for socialt følsomme sektorer (landbrug, tekstilproduktion, diverse tjenester) var talrige. Så længe de rettede sig efter de få og enkle internationale regler, var de frit stillet til at udvikle deres egen nationale version af kapitalismen.
En ny tids kapitalisme
Den aktuelle krise viser, hvor langt vi har bevæget os væk fra den model. Især har den finansielle globalisering spoleret de gamle spilleregler. Da kinesisk kapitalisme tørnede sammen med amerikansk kapitalisme i et møde, hvor sikkerhedsventilerne var få, opstod et sprængfarligt miks. Der var ingen beskyttelsesmekanismer, der kunne hindre udvikling af et globalt overudbud af likviditet, som derefter - i kombination med fraværet af ordentlig regulering i USA - skabte den spektakulære boligboble og det fatale sammenbrud, vi siden har set. Ej heller var der internationale vejspærringer til at afværge, at krisen bredte sig fra sit epicentrum.
Læren af alt dette er ikke, at kapitalismen er død. Den er, at vi må genopfinde den til et nyt århundrede, hvor den økonomiske globaliserings kræfter er meget stærkere end før. På samme måde som Smiths minimalstatskapitalisme skiftede ham til Keynes' blandingsøkonomi, har vi brug for en overgang fra blandingsøkonomien i dens nationale version til dennes globale modstykke.
Det må indebære en bedre balance mellem markederne og deres støtteinstitutioner på globalt niveau. Dette vil dels nødvendiggøre en udvidelse af overnationale institutioner og styrkelse af den globale styring, dels at vi hindrer markedet i at ekspandere uden for rækkevidde af de institutioner, der må forblive nationale. Den rette tilgang vil variere fra landegruppe til landegruppe og fra sektor til sektor. 
At designe en ny tids kapitalisme bliver ikke let. Men vi har historien på vores side: Kapitalismens frelsende nåde er dens næsten uendelige forvandlingsevne.
© Project Syndicate og Information
Oversat af Niels Ivar Larsen

