Hård retorik – men virkeligheden kalder
Litvinenko-høringens konklusion – at præsident Putin »sandsynligvis« godkendte mordet på Alexander Litvinenko – har ført til verbalt slagsmål mellem London og Moskva. Men en nedkøling i relationer vil være midlertidig, mener eksperter


 »Politisk motiveret«. »Subtil britisk humor«. »Vrøvl«.
Det ville være synd at sige, at den russiske stat lod sig ryste, endsige brugte megen energi på at modsige beskyldningerne i den britiske Litvinenko-rapport, der torsdag konkluderede, at præsident Vladimir Putin »sandsynligvis« personligt sanktionerede giftmordet på dissidenten Alexander Litvinenko i London i 2006.
Ikke desto mindre vurderer en række iagttagere, at reaktionen internt i Kreml langt fra er ligegyldighed, eftersom rapporten vil føre til en dybere nedkøling i relationerne mellem Rusland og Storbritannien.
Premierminister David Cameron lovede torsdag, at Storbritannien vil »styrke« sin respons over for Rusland, mens indenrigsminister Theresa May annoncerede fastfrysningen af de to hovedmistænkte, Andrej Lugovoj og Dmitri Kovtuns værdier i landet.
»Relationerne er allerede meget dårlige mellem Rusland og Storbritannien og nåede et lavpunkt umiddelbart efter mordet på Litvinenko,« siger Michael Bowker, ekspert i russisk udenrigspolitik og russisk-britiske relationer ved University of East Anglia, med henvisning til udvisningen af russiske diplomater fra London og gengældelse fra russisk side tilbage i 2006-7.
»Men for nylig var der tegn på, at begge parter ønskede at forsøge at forbedre relationerne, og Rusland har forsøgt at fremstå som mere samarbejdsvillig i forhold til Iran, Ukraine og Syrien. Derfor vil rapporten være en stor skuffelse i Rusland, fordi en normalisering nu vil blive udsat i et godt stykke tid,« tilføjer han.
Sanktioner bliver
Kadri Liik, Ruslandsekspert i tænketanken European Council on Foreign Relations, er ikke sikker på, at det bilaterale forhold mellem Rusland og Storbritannien kan blive meget værre, men hun mener, at det kan få »indflydelse i andre EU-lande«, at rapporten med dens kontroversielle konklusioner nu er i den offentlige domæne.
»Dem, der har været fortalere for behovet for engagement med Rusland, vil blive upopulære i en periode,« mener Liik, men tilføjer, at det ikke betyder, at deres holdninger som sådan har rykket sig som resultat at konklusionerne.
Der vil således stadig være dem, der mener, at sanktionerne mod Rusland skal ophæves, men dette er »et område, hvor rapporten kan få indflydelse«, mener hun.
»Politisk vil det ikke blive anset for acceptabelt at tale for fjernelsen af sanktionerne i et godt stykke tid. Storbritannien har hele tiden været fortaler for sanktioner imod Rusland, men nu kan landet blive endnu mere insisterende, for det vil ikke se godt ud på hjemmefronten, hvis sanktionerne blev løftet,« siger Liik.
Ikke desto mindre mener hverken Liik eller Bowker, at reaktionen fra briterne – trods den hårde retorik – er særlig vidtgående.
»Når man ser på, hvad Theresa May sagde, refererede hun mest tilbage til tidligere tiltag,« siger Bowker.
Forslag om en britisk version af den amerikanske Magnitskij-liste, der nægter indrejse i landet for folk, der har brudt menneskerettighederne, eller handling imod ’beskidte russiske penge’ investeret i London, er blevet afvist.
Som The Guardians diplomatiske redaktør skriver i en analyse: »Hvor brutalt det end lyder, så er Syrien, Ukraine og verdensøkonomiens tilstand en højere prioritet end et årti gammelt dødsfald.«
Den analyse synes Cameron at bekræfte i et interview med britiske medier i Davos.
»Har vi behov for at have et eller andet forhold til dem, fordi vi har brug for en løsning på Syrien-krisen,« spørger han retorisk.
»Ja, det har vi, men vi gør det med et klart blik og et meget koldt hjerte.«

