Her går det godt, send flere bomber
Med koalitionen som luftvåben har oprørerne i Libyen over weekenden fejet Gaddafi-styrker væk fra en stribe byer. Forude venter slaget om Sirt, Gaddafis hjemby
En oprører nær den netop 'befriede' by Brega. Oprørerne fortsætter deres fremrykning mod næste mål: Gaddafis hjemby, Sirt.


 BREGA/ASDABIYA— Det er gået hårdt ud over familien Sarouks hus. De tre raketter har spredt deres dødbringende splinter overalt i det tre etager høje lyserøde hus. Og et soveværelse på tredje sal har nu fået udhindret udsigt til gaden.
»Vi lå og sov. Vi hørte et kæmpemæssig brag, der blæste dørene af hængslerne,« fortæller skolelæreren Famih Sarouk og peger rundt i murbrokkerne.
Hans bror slap med et sår i tindingen og på højre lår, mens en af hans nevøer blev hårdt såret. Men efter nedslagene tirsdag turde Famih Sarouk ikke tage flere chancer og flygtede ud i ørkenen med hele sin børneflok på 13.
Men man skal faktisk lede efter ødelæggelserne i Asdabiya. Selv efter mere end en uges belejring, kan de udbombede huse tælles på få hænder.
Kampvogn til salg
Gaddafi-regimets enheder synes ikke at have erobret selve byen. I stedet har dets kampvogne, raketbatterier og artilleristykker været parkeret langs omfartsvejen og ved rundkørsler i udkanten af byen. Her var de et let bytte for de franske og britiske bombefly, der natten til fredag og lørdag 'befriede' Asdabiya for Gaddafis styrker.
»Den er til salg. Hvis du finder nogen, der vil købe den, så sig til. Vi har ikke brug for den slags mere,« råber en mand, da vi tager et billede af en bombet mandskabsvogn. Og man må give ham ret. Hvem har brug for kampvogne, når man har verdenshistoriens bedste flyvevåben til at bombe banen fri for sig?
Men det forhindrer nu ikke oprørsstyrkerne i Asdabiya i at fejre 'deres' befrielse af byen på behørig vis. I en rundkørsel kører pickups om kap i midterrabatten, mens chauførernes kammerater hepper ved at tømme magasinerne i deres skydevåben op i luften. De tomme patronhylstre flyver mod vores bilruder, da en mand i træningsdragt lader sin stormriffel få frit løb. Snart runger luften af raketdrevne granater og tunge maskingeværer.
Her går det godt, send flere bomber.
Triumftog
På vejen mod Brega går flygtningestrømmen i begge retninger. En gammel Peugeot kommer humpende forbi, pakket til taget med habengut, kvinder, børn og gamle mænd. I Ras Lanuf, hvor flygtninge kommer fra, er der »problemer«, fortæller manden bag rattet.
'Problemerne' er den krig, der nu allerede for anden gang på en måned ruller gennem deres liv. I den anden kørselsretning er der mere trængsel. Her er det flygtninge på vej tilbage mod Brega, de kører som i triumftog med dyttende horn og flag ud af vinduerne. For dem er krigen ovre. I hvert fald for denne gang.
For knapt var Asdabiya faldet, før også Brega blev meldt befriet for Gaddafistyrkerne. Eller rettere forladt.
»Omkring klokken 11 lørdag pakkede regeringssoldaterne deres ting sammen, kravlede ind i deres køretøjer og kørte væk,« fortæller en kvindelig læge på et af byens hospitaler, der på trods af, at det ligger midt i krigszonen, ikke har travlt med at tage sig af de sårede. Gaddafis soldater gjorde det nemlig klart, at alle sårede med skudsår eller lignende skulle udleveres. »Så de kom ikke her,« fortæller hun.
I udkanten af Brega ved siden af en benzintank har oprørerne forsamlet sig i hundredevis for at tanke proviant, benzin og mod til den videre færd. Et sammenrend af journalister, landsbytosser og almindelige civile, der agerer publikum og heppekor, har samlet sig omkring pladsen, der flyder med skrald og tomme patronhylstre. Det er herfra alverdens tv-stationer rapporterer live fra fronten. CNN og France 24 er igennem direkte. En bagkulisse af jeeps læssede med våben og oprørssoldater paraderer forbi kameraerne, inden de forsvinder ned ad vejen mod den nye front. Den skal findes omkring oliebyen Ras Lanuf. Men flere af oprørssoldater er i tankerne allerede på vej ind i Gaddafis hjemby, Sirt. Eller Tripoli.
»Til Bab Al Aziza. Om Gud vil,« råber flere af dem med henvisning til Gaddafis notoriske berygtede bunkerkompleks.
Verdensfjern debat
At kalde dem sejrssikre ville være en underdrivelse. En palæstinensisk blikkenslager fra Gaza, der bor i Benghazi, og som er taget ud for at give sin støtte til oprøret, er dog ikke i tvivl om, hvem det er, der har vundet det militære slag.
»Det er de udenlandske fly, der har åbnet vejen for os,« siger han og peger op mod himlen. »Vi er gode kæmpere. Men vi har ikke de samme tunge våben som den anden side.«
Som ville han understrege palæstinenserens pointe om en dårligt udrustet pjaltehær over for en velrustet krigsmaskine, kommer en dreng ikke en dag over ti år gammel forbi med et dobbeltløbet haglgevær, der cirka er lige så højt som ham selv.
Debatten i København, Bruxelles og Washington om, hvorvidt FN-resolutionen skal fortolkes således, at det er i orden, at den internationale koalition på denne måde agerer luftvåben for oprørerne og bomber dem frem mod Tripoli, eller om den udenlandske våbenoverlegenhed kun må indsættes for at forhindre Gaddafis styrker i at begå overgreb mod civile, forekommer set fra den bevæbnede rasteplads temmelig abstrakt. For forsamlingen her handler det kun om at komme af med Gaddafi. Og det kan kun gå for langsomt.
Det medrejsende krigscirkus bliver ikke ret længe i Brega. Snart ruller CNN og France 24 kablerne sammen og pakker satellitterminalerne ned for at rulle længere ned mod horisonten og fronten.


