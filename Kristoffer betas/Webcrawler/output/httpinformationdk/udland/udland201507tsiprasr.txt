Tsipras rydder op i sin græske regering efter revolte
Revolten i det venstreorienterede regeringsparti Syriza svækkede Tsipras på et tidspunkt, hvor han forsøgte at afværge, at Grækenland måtte forlade eurosamarbejdet


 Premierminister Alexis Tsipras har i går ryddet op i sin græske regering og fyret en fremtrædende minister, der tidligere på ugen stemte imod reformer, som skal sikre fortsat økonomisk hjælp fra EU, Den Internationale Valutafond (IMF og Den Europæiske Centralbank (ECB).
Revolten i det venstreorienterede regeringsparti Syriza svækkede Tsipras på et tidspunkt, hvor han forsøgte at afværge, at Grækenland måtte forlade eurosamarbejdet. Han måtte derfor finde støtten til de store reformer hos de proeuropæiske oppositionspartier, da der blev stemt natten til torsdag.
En af hardlinerne i Syriza, energiminister Panagiotis Lafazanis, må afgive sit job til den nuværende arbejdsminister, Panos Skourletis. Tryfon Alexiadis bliver vicefinansminister i stedet for Dadia Valavani, som trådte tilbage i sidste uge i protest mod forhandlingerne med eurolandene. Eucid Tsakalotos, som for to uger siden afløste Yanis Varoufakis som finansminister, beholder sin post.
Varoufakis var i øvrigt én blandt de mange i Syrizas parlamentsgruppe, som stemte imod reformerne. 32 ud af Syrizas 149 parlamentsmedlemmer stemte imod, mens seks undlod at stemme.
Tsipras sagde, at han selv var modstander af reformerne, men at alternativet ville være meget værre – en ukontrollabel og katastrofal euroexit.
Ritzau/Reuters

