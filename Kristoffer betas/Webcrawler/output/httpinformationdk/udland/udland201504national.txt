Nationalistparti er på vej ind i ny finsk regering
Meningsmålingerne har i den senere tid vist, at Centerpartiet, også kendt som Centern, med Juha Sipilä i spidsen, står til at vinde valget og dermed overtage regeringsmagten fra det konservative Samlingspartiet og Socialdemokraterna


 Der kan være et regeringsskifte på vej i Finland. I hvert fald ser Centerpartiet ud til at få pæn opbakning ved søndagens valg.
Valglokalerne i Finland lukkede klokken 19 dansk tid, og da kom de første tal.
Da i alt 34,7 procent af stemmerne var talt op, lå Centerpartiet til at få 23,2 procent af stemmerne. Det afgående regeringsparti Samlingspartiet og socialdemokraterne lå til at få hver omkring 17 procent. Det nationalistiske parti Sannfinländarna lå til 15,8 procent. Det viser tal fra Yle, den statslige tv-station i Finland.
Meningsmålingerne har i den senere tid vist, at Centerpartiet, også kendt som Centern, med Juha Sipilä i spidsen, står til at vinde valget og dermed overtage regeringsmagten fra det konservative Samlingspartiet og Socialdemokraterna.
Centerns fremgang er i de seneste målinger blevet vekslet til en mindre tilbagegang på nogle få procentpoint, mens det nationalistiske parti Sannfinländarna (De Sande Finner) har kunnet notere en fremgang.
»Jeg tror, at Sannfinländarnas valgprogram taler til mange vælgere i et økonomisk trængt Finland, siger professor i statskundskab Jan Sundblad fra universitetet i Helsinki til Ritzau.
Sannfinländarna vil gøre op med ulandsbistanden, flygtninge- og indvandringspolitikken. Partiet accepterer ifølge Sundblad ikke tiggere og romaer, som anses for at være kriminelle, ligesom partiet mener, at svensk skal være frivilligt i skolen.
Ved valget i 2011 susede Sannfinländarna ind i Riksdagen som tredjestørste parti. Den gang havde partiet ingen ambitioner om at tage et regeringsansvar. Fire år senere er tonen blevet en anden.
Professor Kimmo Grönlund fra Åbo Akademi siger til nyhedsbureauet TT, at det slet ikke er usandsynligt, at Centern foretrækker at danne en koalitionsregering med Sannfinländarna og Socialdemokraterna i stedet for med Samlingspartiet.
For andre nordiske lande kan det virke besynderligt, at et parti som Sannfinländarna kan blive stuerent i løbet af kun én valgperiode. Og selv om mange finner ikke bryder sig om partiets retorik og politik, så har det presset andre partier til at følge trop.
Ritzau

