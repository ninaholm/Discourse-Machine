Britiske skattevæsen kaldes for ’magelig’ i forhold til visse virksomheder
Skattemyndighederne i Storbritannien er under hård kritik for at havde lavet aftaler med multinationale virksomheder, der har kostet skatteyderne millioner af pund


 LONDON — Britiske parlamentarikere har rettet en sønderlemmende kritik af landets skattemyndigheder (HMRC) for at have indgået ’magelige’ rabataftaler med landets største virksomheder — aftaler, der har kostet skatteyderne millioner af pund, ifølge parlamentskomiteen, der overvåger de offentlige budgetter.
Som i Danmark, hvor skatteminister Thor Möger Pedersen har besluttet at skride ind over for de multinationale virksomheders skatteunddragelse, har de økonomisk hårde tider og nedskæringerne af de offentlige budgetter på over 20 procent, fået de britiske politikere til at kigge nærmere på landets rigeste skatteydere. Parlamentskomiteen har indtil videre undersøgt skattesager vedrørende den amerikanske investeringsbank Goldman Sachs og selskabet Vodafone. Og begge gennemgange viste, at staten er gået glip af millioner som resultatet af aftaler indgået med HMRC.
»Efter at have kigget på de to sager i det offentlige rum, er vi bekymrede for, at statskassen kan have tabt mange millioner pund,« siger komiteens formand, Margaret Hodge, i en officiel udtalelse.
»Der er mere end 25 mia. pund (ca. 215 mia. kr.) i udeståender i uafsluttede skatteregninger, og det er afgørende, at der er ordentlig gennemsigtighed over for parlamentet i forhold til aftalerne indgået med HMRC,« tilføjer hun.
Forskelsbehandling
Komiteen peger især fingre ad skattemyndighedens øverste chef, Dave Hartnett, for ikke at have håndteret forhandlingerne med virksomhederne korrekt. Bl.a. kritiseres han for at have nydt 107 frokoster og middage med virksomheder, skattejurister og rådgivere over to år, hvilket komiteen vurderer resulterede i et »urimelig mageligt« forhold mellem virksomhederne og HMRC. Resultatet blev, at virksomhederne modtog ’særbehandling’ sammenlignet med mindre virksomheder og privatpersoner.
Konkret kritiseres Hartnett for at have indgået en aftale med Goldman Sachs, der betød, at banken slap for at betale 10 mi0. pund (86 mio. kr.) i renter på en skatteregning og skat på bonusser.
Hartnett har erkendt fejlen, som han siger, han begik, fordi han modtog forkert rådgivning om, hvorvidt myndigheden juridisk kunne opkræve beløbet. Imidlertid konkluderer komiteen i rapporten, at Goldman Sachs-aftalen blev gennemført ’uden juridisk rådgivning’, og uden at en embedsmand tog noter under mødet.
Komiteen beskylder også Hartnett for at have givet »upræcise, inkonsekvente og potentielt misvisende svar« under en parlamentshøring og for at have brugt en falsk undskyldning om skatteyderfortrolighed til at undgå at forklare de skatteaftaler, han havde været involveret i.
Hodge siger i sin udtalelse, at der er en mangel på gennemsigtighed og ansvarlighed i HMRC, og at myndigheden har gemt sig »bag et slør af hemmeligheder«.
Hun fastslår over for BBC, at der »ikke er et juridisk krav, der forhindrer dem (HMRC, red.) i at åbne op og tale om, hvad end det er Goldman Sachs eller Vodafone. Det er en politisk beslutning fra deres side«, siger hun.
I en reaktion på parlamentskomiteens rapport afviser HMRC alle anklager mod såvel myndigheden som dens øverste chef, men anerkender, at »offentlig tillid i vores procedurer er vigtig, og vi har allerede informeret komiteen for offentlige budgetter, at vi foreslår yderligere forbedringer af vores ledelse og i forhold til at øge gennemsigtigheden omkring vores arbejde med store virksomheder«.
Gå rettens vej
Organisationen UK Uncut — der argumenterer for at opkrævning af multinationale virksomhedernes ubetalte skatteregninger er et alternativ til regeringens nedskæringer — er imidlertid ikke imponeret. Siden oktober har organisationen forsøg at få HMRC til at omstøde Goldman Sachs-aftalen og »opkræve de millioner af ubetalte skatter fra en af verdens rigeste banker«, fortæller Richard Stein, advokat for UK Uncut.
På torsdag går han i retten for at kræve en juridisk gennemgang af sagen.
»De (HMRC, red.) har nu svaret, med hvad vi føler er en ekstrem svag argumentation om hvorfor, denne beslutning ikke kan omstødes. Derfor vil vi nu gå rettens vej,« siger Stein til Channel 4 News.
UK Uncut kalder parlamentskomiteens rapport for »en vigtig refleksion over 14 måneders UK Uncut-kampagne med deltagere overalt i landet«.
Ifølge Tim Street, ligeledes fra organisationen, har de befolkningen på deres side — på blot to uger har de indsamlet næsten 10.000 pund (86.000 kr.) i støtte til retssagen.
Street peger på, at det nuværende niveau af skatteunddragelse i fremtiden kan blive meget større. Hvor den danske skatteminister Thor Möger Pedersen opruster Skat med 160 ekstra ansatte for at hente skattekronerne hjem, går det den modsatte vej i Storbritannien, hvor nedskæringerne betyder fyringer i alle offentlige institutioner.
»HMRC vil opleve et fald i antallet af ansatte og penge de modtager,« påpeger han over for BBC: »Det her er den eneste måde at få skatten igen.«

