Rwandas solceller kan blive katalysator
Verdens hurtigste solenergiprojekt forventes at kunne levere strøm til halvdelen af Rwandas befolkning i 2017


 Mens regeringsledere og deltagere verden over forbereder sig til klimakonferencen COP21 i Paris, der begynder på mandag, er verdens hurtigste solenergiprojekt netop blevet færdigt i Rwanda.
På en af landets grønne bakker lidt uden for hovedstaden Kigali breder sig et solcelleanlæg på over 17 hektar. Det store solkraftværk er formet som det afrikanske kontinent og er ikke bare med til at løse Rwandas store mangel på elektricitet. Projektet, der har kostet 23,7 millioner dollar, viser verden, og særligt udviklingslandene, at det er muligt at planlægge et ambitiøst grønt energiprojekt og realisere det på kort tid.
Solcelleanlægget forventes at levere strøm til halvdelen af Rwandas 12 millioner indbyggere i 2017. Det har indtil videre skabt 350 lokale arbejdspladser og giver elektricitet til mellem 15.000 og 18.000 husstande.
Opførelsen af anlægget begyndte i februar 2014 med partnere og sponsorer fra Tyskland, Kina, Norge og USA. Chaim Motzen, der er medstifter og administrerende direktør for det multinationale selskab for vedvarende energi Gigawatt Global, siger til The Guardian, at projektet »er en katalysator for fremtidige projekter i Rwanda, og forhåbentlig vil det inspirere andre lande til at gøre det samme«.
Et alternativ til fossil energi
Siden folkemordet i 1994 har Rwanda været i rivende udvikling, og ligesom mange andre afrikanske lande er landet i desperat mangel på elektricitet.
Rwanda har en samlet energiressource på 110 megawatt til deres 12 millioner indbyggere, mens et land som Israel til sammenligning har 13.000 megawatt til 8 millioner mennesker.
Et af de helt store emner, når verden samles i Paris for at diskutere klimaudfordringen fra på mandag, er vedvarende energi. Det er ifølge forskere essentielt, at verdens lande investerer i vedvarende energiformer som vind og sol for at forhindre, at udledningen af drivhusgasser vil stige så meget, at skaderne bliver katastrofale og uoprettelige.
Den seneste rapport om globale tendenser i investeringer i vedvarende energi, Global Trends in Renewable Energy Investment, viser, at vind og solceller kan udkonkurrere fossile alternativer, så længe der er masser af lokale sol- eller vindressourcer, lave kapitalomkostninger og ingen billige lokale kul- og gasreserver.
Ifølge Twaha Twagirimana, der er tilsynsførende ved det nye solcelleanlæg i Rwanda, kan solcelleprojektet fungere som en model for andre afrikanske lande.
»Vi har masser af sol. Mange bor i områder fjernt fra energikilder. Solenergi kommer til at være vejen frem for de afrikanske lande,« siger han til The Guardian.

