På med tørklædet, tjetjenerinder!
Både den russisk-ortodokse kirke og islamiske ledere vil bestemme, hvad kvinder må gå i. Men det kommer de tilsyneladende ikke langt med


 »Jeg forsøger at lade være med at se på Dem, De er alt for smuk,« sagde den tjetjenske leder Ramzan Kadyrov for nylig i et tv-interview til den skandaleombruste og smukke russisk-georgiske tv-stjerne Tina Kandelaki. Han rådede hende til at klæde sig mere anstændigt, beskedent og i overensstemmelse med tjetjenske muslimske traditioner og i øvrigt også russiske traditioner, så hun ikke afledte mænds opmærksomhed fra vigtige sager: »Hvis kvinder går halvnøgne rundt på arbejde, så vil det ikke lykkes for mændene at arbejde. Jeg vil glo på dem dag og nat og tænke over, hvordan jeg kan 'salam aleikum' dem, og så vil mit arbejde være langt fra førstepladsen i mine tanker,« sagde den prorussiske tjetjenske leder, som er berygtet for sin brutalitet.
Tina Kandelaki svarede, at hun skam havde gjort meget for at se anstændig ud efter tjetjenske traditioner før interviewet. Hun var iklædt en sort kjole med lange ærmer, men også meget dybt nedringet.
Slut med de hulkorte
Sagen har vakt opsigt i Rusland, for Kadyrov er i fuld gang med at indføre en religiøs dresscode for de tjetjenske piger, og han støtter den russisk-ortodokse kirkes forsøg på også at bestemme, hvad russiske kvinder bør gå rundt i.
Den russiske afdeling af menneskerettighedsorganisationen Human Rights Watch har netop begået en rapport om, hvordan den tjetjenske ledelse forfølger piger, som ikke lever op til de uskrevne islamiske regler om sømmelig opførsel og klæder: Ingen smøger på offentlig vej, ingen øl i hænderne, tørklæder om hovedet, lange kjoler, som ikke afslører noget, og langærmede bluser og trøjer.
Ifølge Human Rights Watch nøjes myndighederne i Tjetjenien ikke med at anbefale denne dresscode. Bevæbnede uniformerede unge mænd kører rundt i gaderne i ulovlige biler og uddeler sedler til kvinder, hvor der står, hvordan de skal opføre sig. Og piger, som ikke retter ind, har været udsat for beskydning med paintball pistoler, ligesom brødre eller forældre, som forsøger at beskytte dem, er blevet gennembanket.
»Det er politibetjente, som udfører det,« siger Tatjana Loksjina, leder af Moskvas afdeling af Human Rights Watch: »Og de uddeler samtidig sedler, hvorpå der står: 'I dag skyder vi på jer med farver, men det er blot en advarsel. Tving os ikke til at gribe til mere beslutsomme midler'.«
'Med mig at bestille!'
Ifølge Tatjana Loksjina er der tale om helt utilbørlige overgreb mod kvinderne og den russiske forfatning, som garanterer alle russiske borgere fri trosudøvelse og ytrings- og meningsfrihed. Hun siger desuden, at når landets øverste ledelse i Kreml ikke griber ind og stopper Kadyrovs overgreb, så er der i realiteten tale om tavs billigelse.
Kadyrov, som flere gange har udtalt, at han anser kvinder for at være mænds ejendom, siger selv, at han ikke ved, hvem de unge islamisk-orienterede mænd er, men at han støtter dem helhjertet.
Den russisk-ortodokse kirke og Kadyrovs udgave af islam går altså for tiden hånd i hånd i et forsøg på at genoprette 'anstændigheden' blandt unge kvinder. En af lederne af de russiske jøder, Andrej Gotser, derimod siger til netavisen Newsru.com, at han da ikke har noget imod, at de forskellige konfessioner har deres regler for god opførsel og påklædning, men at det under alle omstændigheder kun må ske »efter folks frie vilje og i overensstemmelse med vores alles fælles forfatning«.
En repræsentant for det ledende parti Et Forenet Rusland, Aleksej Tjesnakov, har heller ikke meget tilovers for nogen dresscode i det moderne Rusland: »Folk må selv bestemme, hvad de vil gå i. Hverken staten eller andre organisationer skal blande sig i borgernes rettigheder«. Den aldrende menneskerettighedsforkæmper Ljudmila Aleksejeva sætter det hele på plads: »Sikke en gang vrøvl. Lad dog pigerne selv bestemme, hvad de vil gå i. Snart forsøger de vel at forbyde læbepomade, men så skal de få med mig at bestille, de gode herrer.«

