Sahlin har tabt den øvre middelklasse
Sveriges socialdemokrater er på to år raslet ned fra mere end 40 procents opbakning i meningsmålingerne til mindre end 30. Især veluddannede storbyvælgere forlader det gamle arbejderparti, mens nordsvenske skovhuggere og minearbejdere holder ved, siger svenske valgforskere


 Da Moderaternas Fredrik Reinfeldt og hans borgerlige partisammenslutning 'Alliansen för Sverige' vandt regeringsmagten på denne tid for fire år siden, var Moderaterna langtfra Sveriges største parti. Men skal man tro meningsmålingerne, vil søndagens valg - som stadig kan udvikle sig til noget af en gyser - både gøre Reinfeldt til regeringschef og Moderaterna til landets største parti.
Dermed kan den underspillede Reinfeldt blive manden, der knækkede Socialdemokraterna; manden, som for første gang i mands minde gjorde Socialdemokraterna til lillebror i Riksdagen og fravristede Folkhemmets moderparti regeringsmagten to gange i træk.
»Hvem de har tabt til Alliansen? Jo, det er først og fremmest den vigtige vidensarbejderklasse i byerne,« siger valgforsker Stefan Dahlberg, Göteborgs Universitet.
»Moderaterna har fået fat i mange af midtervælgerne  - midaldrende, højtuddannede mænd - som befinder sig på vippen. Og jo mere Alliansen sprogligt har nærmet sig Socialdemokraterna, jo flere af dem har de fået fat i.«
Også Jenny Madestam, lektor i statskundskab ved Stockholms Universitet, understreger tabet af middelklassevælgerne:
»Det er hovedsageligt storbyvælgere, som forlader Socialdemokraterna - middelklassen i storbyerne,« siger hun.
Tabet af sofavælgerne
I udgangspunktet er svenskerne som vælgere delt bemærkelsesværdigt skarpt langs de økonomiske skel: Rige mandlige boligejere med job i det private stemmer blåt. Mindre rige, offentligt ansatte kvinder, som bor til leje, stemmer rødt.
En meningsmåling offentliggjort i Dagens Nyheter i denne uge viste, at blandt vælgere med en årsindkomst over en halv million svenske kroner stemmer 85 procent borgerligt - og det samme gør 62 procent af dem med en årlig indkomst mellem 300.000 og 500.000 kroner. Blandt vælgere med en videregående uddannelse stemmer 58 procent blåt.
»Det er stadig klasse og indkomst, som afgør, hvad man stemmer,« siger Stefan Dahlberg og påpeger, at Socialdemokraternas 50 år gamle strategi med at gøre funktionærerne til de nye arbejdervælgere langt hen ad vejen er mislykkedes.
Derfor er det også et stort problem for Socialdemokraterna, at partiet har svært ved at mobilisere sofavælgere:
»De, som ikke stemmer, er især unge, lavtuddannede, politisk uinteresserede mænd, og det er en gruppe, som sympatiserer med Socialdemokraterna i større udstrækning end med borgerlige partier,« siger han.
Problemet med at mobilisere sofavælgerne bliver kun større af Socialdemokraternas forsøg på at rykke mod midten for at tækkes den øvre middelklasse, påpeger han:
»Jo længere Socialdemokraterna kommer fra sofavælgernes venstre-højre-placering, jo mere øges deres tilbøjelighed til at blæse på at stemme. Eller også proteststemmer de, og Socialdemokraterna taber jo også en del til Sverigedemokraterna - mere end de øvrige partier gør.«
Jenny Madestam fra Stockholms Universitet peger på, at Socialdemokraterna dermed er havnet i noget af et catch-22: For mens små ryk mod midten i forsøget på at kapre middelklassevælgere trykker de venstreorienterede sofavælgere dybere ned i sofaen, har udsigten til et regeringssamarbejde med Vänsterpartiet, der er et tidligere kommunistparti, skræmt mere liberalt indstillede socialdemokrater væk.
»Der findes blandt de socialdemokratiske vælgere en del, som simpelthen afskyr Vänsterpartiet, og de har det svært med samarbejdet,« siger hun.
I meningsmålingerne er Socialdemokraterna dalet voldsomt i popularitet, siden partileder Mona Sahlin i efteråret 2008 lukkede Vänsterpartiet ind i varmen efter først at have erklæret, at hun ville danne regering med Miljöpartiet alene.
Trofaste minearbejdere
Der er dog en gruppe svenskere, som endnu holder trofast ved: I Nordsverige stemmer 52 procent rødt, mens kun 41 procent gør det i Østsverige og 39 procent i Sydsverige.
Ifølge Stefan Dahlberg hænger det sammen med, at de fleste svenske arbejdere faktisk bor i små landsbyer, som der er mange af i Nord- sverige - hvilket også kan forklare, hvorfor svenske landsbyer traditionelt stemmer rødt og storbyerne med få undtagelser blåt, stik modsat billedet i Danmark.
»Vi har mange af de her gamle landsbysamfund, som startede med vandkraft, malmbrud eller skovbrug. Det lever i vid udstrækning endnu, og klassetænkningen er mere udtalt dér,« siger Stefan Dahlberg og fremhæver fagbevægelsens traditionelt store styrke omkring Nordsveriges mineindustri.

Læs mere om det svenske valg  i MoDERNE TIDER i Information i morgen

