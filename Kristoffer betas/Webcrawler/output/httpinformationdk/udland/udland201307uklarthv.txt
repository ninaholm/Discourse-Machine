Uklart hvem der skal lede Egyptens overgangsregering
Mens både tilhængere og modstandere af den afsatte præsident Mursi fortsat mobiliserer, kæmper Egyptens politiske klasse med at finde en nationalt samlende figur. Mohammed ElBaradei vækker ingen begejstring blandt landets islamister og brede befolkning


 
	Hvem skal konstitueres som premierminister i Egyptens nye overgangsregering? Vanskelige forhandlinger om dette spørgsmål trækker ud. Posten var udset til at gå til den 71-årige jurist og diplomat, Mohammed ElBaradei, tidligere leder af FN’s internationale atomenergiagentur og vinder af Nobels fredspris i 2005. El-Baradeis konstituering var allerede aftalt ifølge det statslige nyhedsbureau MENA, der refererede til kilder i militæret, men endte med at støde på modstand fra det ekstreme islamistparti, al-Nour, der deltager i den brede koalition, som har vendt sig imod det nu afsatte Muslimske Broderskabs lederskab.

	»Der ikke truffet nogen beslutning om, hvem der skal være ny premierminister,« erklærede den af militæret indsatte overgangspræsident, Adly Mansour, der dog heller ikke ville bekræfte, at ElBaradeis kandidatur var opgivet.

	ElBaradei, der står i spidsen for Den Nationale Frelsefront, en alliance af liberale og venstreorienterede partier, har spillet en væsentlig rolle i baggrunden af Egyptens aktuelle politiske tumulter og skal være mødtes med generalstabschef Abdel Fatah al-Sisi onsdag, umiddelbart før den militære magtovertagelser, skriver The Guardian.

	»ElBaradei er vores første valg,« sagde en kilde tæt på hæren tidligere på ugen til samme avis. »Han er en international figur, der er populær blandt Egyptens unge. Og så er han tilhænger af et demokrati, der vil inkludere alle de politiske kræfter. Derudover er han også vellidt blandt nogle af de islamistiske grupper.«

	Kendetegnende for ElBaradeis angivelige demokratiske sindelag er, at han insisterer på, at Det Muslimske Broderskab fortsat har en rolle at spille i Egyptens politiske fremtid. Det giver han udtryk for i et interview, der i går blev bragt i det tyske nyhedsmagasin Der Spiegel.

	»Jeg vil opfordre til, at Brødrene genintegreres i demokratiseringsprocessen,« sagde han og tilføjede: »Ekspræsident Mursi bør behandles med værdighed – dette princip må jeg betragte som en forudsætning for, at en national forsoning kan komme i stand.«

	Men skulle ElBaradei alligevel ende med at blive udpeget, vil det ikke desto mindre stadig kunne skabe forbitrelse blandt Egyptens islamister.

	Forsonende toner

	Synderligt folkekær er han da heller ikke den brede befolkning eller i Egyptens landdistrikter.

	»El-Baradei er en teknokrat, der ikke er i stand til at hele den splittelse, som er fremherskende på gaden,« erklærede en partitalsmand for al-Nour, Nader Baqqar, i går over for det franske dagblad Le Monde.

	Også fra anden side blev der sendt forsonende følere i retning af Det Muslimske Broderskab. En talsmand for overgangspræsident al-Mansour understregede allerede lørdag, at broderskabet vil være opstillingsberettiget ved det bebudede nyvalg.

	»Vi rækker vores hånd ud til alle, som er del af vor nation,« sagde talsmanden ifølge Reuters. »Det Muslimske Broderskab har mange muligheder for at stille op til alle fremtidige valg, herunder det kommende præsidentvalg og de valg, der følger.«.

	Udtalelser som denne var dog ikke nok til at formilde de hundredtusindvis af vrede demonstranter i protestoptog landet over, der har gjort de seneste dage til nogle af de blodigste, siden folkerejsningen i 2011. Siden den 26. juni har 80 mennesker mistet livet under voldelige sammenstød mellem tilhænger af oppositionen og tilhængere af Broderskabet. Raseriet blandt sidstnævnte over, hvad de betegner som et militærkup, der skal genindføre politistaten, har dog næppe udsigt til at lægge sig umiddelbart, vurderer Le Mondes korrespondent. Broderskabets støtter mobiliserer fortsat og har da også svoret at ville forblive i gaderne, indtil Mursi, landets første demokratisk valgte præsident, bliver genindsat som landets leder. Den indflydelsesrige prædikant, Yusuf al-Qaradawi, åndelig mentor for Det Muslimske Brødre, har tilsvarende udstedt en fatwa, hvori han erklærer Mursis afsættelse for ugyldig.

	 

