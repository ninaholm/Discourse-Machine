Nutidens unge holder sig fra politik
Nutidens kinesiske studerende interesserer sig ikke for massakren i 1989. De fleste bakker op om regeringens politik, men nogle forsøger at påvirke samfundet gennem græsrodsarbejde


 BEIJING - "Det er faktisk ikke noget, jeg er interesseret i," indleder Sun Chen med at slå fast. 
Hun er 19 år og blev undfanget kort efter massakren i Beijing i 1989. I dag studerer hun sprog på et af Beijings førende universiteter - et af de universiteter, hvorfra mange af de, der gik på gaden for at demonstrere for to årtier siden, kom fra. Sun Chen føler ikke noget fællesskab med datidens unge idealister. 
"De levede i en anden tidsalder," siger hun.
Det hun ved om massakren, har hun fået fortalt af sin far. Han var dengang soldat i Folkets Befrielseshær. Og som hun udtrykker det, var han "en af dem, som kæmpede mod uromagerne".
"Det var en meget hård konfrontation mellem regeringen og de studerende," siger hun. 
"Der var brug for nogle til at beskytte landet mod protesterne, der ellers ville have ført til totalt kaos. Det var en trussel mod regeringen, så min far blev sendt i kamp."
Hun mener, at udviklingen de seneste 20 år har vist, at det var den rigtige beslutning at sætte hårdt mod hårdt over for demonstranterne.
"Dengang var folk ikke rigtig klar over, hvad de gjorde. Og nu kan vi se, at Kina er på rette vej økonomisk."
'Jamen, vi har frihed'
På spørgsmålet om det ikke er et problem, at den politiske liberalisering er udeblevet, svarer hun uden at tøve: 
"Jamen, vi har frihed."
Sun Chen er klar over, at massakren fortsat er Kinas politisk mest følsomme emne. Derfor vil hun ikke have trykt sit rigtige navn i avisen. Men frihed betyder noget andet for hende, end det gjorde for de studerende i 1989. Frihed handler ikke om krav om ændringer af det politiske system. Det er noget mere individuelt.
"Jeg har frihed til at vælge, hvad jeg selv vil i livet," siger hun.
Det personlige forhold til massakren, Sun Chen har i kraft af sin fars medvirken til at slå demonstrationerne ned, er usædvanligt. Men hendes meninger og opfattelse af begivenhederne dengang og af udviklingen siden, er ikke desto mindre normal blandt nutidens studerende. 
De er generelt stolte af den økonomiske fremgang, Kina har gennemgået, og de støtter i stadig højere grad deres regering, som har ført Kina frem i verden.
Samtidig har styret i Beijing da også gennem de sidste to årtier gjort det klart for landets studerende, at de skal holde sig fra politik og koncentrere sig om deres studier.
De fleste af de studerende, Information har talt med, siger, at de godt ved, hvad der skete i 1989, selv om deres viden er overfladisk. Nogle fortæller, at de har læst om det på internettet på trods af regeringens forsøg på at støvsuge cyberspace for information om massakren. Det er dog de færreste, der aktivt søger viden om den.
20-årige Jia Dezhi fra Beijings universitet for udenlandske sprog, Beiwai, fortæller, at han ikke har tid til at koncentrere sig om politik. 
"Jeg fokuserer på at få et godt job, så jeg bruger al min tid på at studere og blive konkurrencedygtig," siger han.
Potentialet for uro blandt de universitetsstuderende er dog større nu, end det har været i de seneste år. Flere end seks millioner studerende vil i år forsøge at komme ud på arbejdsmarkedet, samtidig med at den globale finanskrise har ramt den kinesiske økonomi. Op til en fjerdedel af de nyuddannede vil ifølge det kinesiske akademi for samfundsvidenskab få svært ved at finde et job. 
Og udsigten til stigende arbejdsløshed har skabt nervøsitet for social uro. En udfordring af systemet er dog udelukket, vurderer Jia.
"Kina har brug for fred og ro til at fortsætte den økonomiske udvikling, så jeg mener ikke, protester er korrekte," siger han.
De samfundsbevidste
Men mens de yngre studerende generelt affejer kritik af regeringen, har mange af deres ældre studiekammerater fået øjnene op for problemerne uden for deres universitets campus. De holder ikke politiske brandtaler som deres forgængere for 20 år siden. I stedet involverer stadig flere sig i græsrodsarbejde. I ngo'er forsøger de at fremme miljøbeskyttelse, at hjælpe migrantarbejdere eller støtte de titusindvis af folk, der klager over lokalt magtmisbrug.
24-årige Lei Fang, der er jurastuderende, mener, at de studerende har et ansvar over for samfundet.
"Vi er de mest privilegerede i landet, men vi skal ikke glemme, at der er mange kinesere, der ikke har et godt liv," siger hun.
Hun er frivillig i en ngo, der har som mål at bistå ofre for forurening med juridisk støtte til at sagsøge de ansvarlige for forureningen.
"Det er på den måde, vi kan påvirke samfundet," siger hun, "ikke ved at kræve store politiske ændringer, men ved at gøre en lille forskel lokalt."

