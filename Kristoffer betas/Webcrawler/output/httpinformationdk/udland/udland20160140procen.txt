40 procent af de tyske vælgere vil af med Merkel



 Næsten 40 procent af de tyske vælgere mener, at forbundskansler Angela Merkel bør gå af som følge af hendes liberale asylpolitik. Det viser en ny meningsmåling.
I modsætning til den euforiske velkomststemning, der var fremherskende i forbundsrepublikken i september, hvor mange var optaget af at hjælpe mennesker på flugt fra krig og undertrykkelse, er mange nu skeptiske over for Merkels politik.
En måling foretaget for nyhedsmagasinet Focus af det uafhængige forskningsinstitut Insa blandt 2047 tyske vælgere viser, at knap 45 procent ønsker at se Merkel blive som forbundskansler.
Blandt medlemmerne af Merkels konservative kristelige demokrater er det næsten 27 procent, som ønsker at se Merkel gå.
Ritzau

