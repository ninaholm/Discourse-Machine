Volvo og Saab bør reddes af staten
Den borgerlige svenske regering er under pres for at hjælpe landets to kriseramte bilproducenter, Volvo og Saab. Men statsministeren siger nej


 Saabs ejer, General Motors, og Volvos ejer, Ford, har forhørt sig hos den svenske regering, om den vil støtte, eventuelt overtage de to kriseramte svenske bilproducenter. Både Saab og Volvo har store underskud, og de to amerikanske bilgiganter er selv ude i tovene økonomisk og arbejder på at sælge de svenske bilmærker. Det skriver Financial Times i dag. 
GM og Ford er i så store vanskeligheder, at de tirsdag går til den amerikanske Kongres for at få hjælp. Og hvis de skal have nogen chance for at få støtte, skal de kunne garantere, at amerikanske skatteyderes penge går til de amerikanske fabrikker og ansatte og ikke til de to bilproducenters afdelinger i udlandet.
Derfor forsøger GM og Ford at få den svenske regering til at garantere for Volvo og Saab, så deres overlevelse ikke er afhængig af GM og Ford. De bliver sandsynligvis tvunget til at afhænde en del af deres udenlandske virksomheder for at overleve. 
Financial Times skriver, at Volvos og Saabs øverste ledelse har været i kontakt med den svenske erhvervsminister, Maud Olofsson, for at få den svenske regering på banen. Hvad hun har svaret, vides ikke.
Statsminister siger nej
Men det er ikke kun fra udlandet, Sverige borgerlige regering er under pres for at komme Volvo og Saab til hjælp. Politikere, økonomer og et flertal af den svenske befolkning vil, at regeringen træder til og garanterer de to bilfirmaers overlevelse.
Men statsminister Fredrik Reinfeldt og finansminister Anders Borg siger nej. Indtil videre i hvert fald. I weekenden afviste statsministeren at lade den svenske stat gå ind og overtage de to firmaer. Derimod skal der være overvejelser i regeringen om en hjælpepakke på godt halvanden milliard kroner.
"Staten er ikke nogen god ejer af bilindustrien eller nogen anden industri. Vi skal have stærke private ejere," siger Anders Borg.
Fredrik Reinfeldt var endnu mere skarp i tonen.
"Der er overkapacitet i bilindustrien. Og der produceres forkerte biler. Vi kan ikke støtte produkter, som forbrugerne ikke vil have," sagde han.
Andre svenske politikere er dog af en anden opfattelse. Socialdemokraternes leder, Mona Sahlin, siger, at regeringen må yde støtte til Volvo og Saab midlertidigt, så de kan komme gennem krisen og udvikle nye modeller, som kunderne vil købe.
Volvo og Saab producerer for store og for tørstige biler, der heller ikke er miljøvenlige. Politikere fra alle partier i Gøteborgområdet, hvor Volvo og Saab produceres, ønsker, at regeringen skal hjælpe til under en omstillingsfase. 
De siger, at hvis en af de to producenter må lukke, vil det med stor sandsynlighed trække den anden med ned. Volvo og Saab benytter sig i stor udstrækning af de samme underleverandører, og de vil bukke under, hvis en af de to må lukke.
Også et flertal af den svenske befolkning ønsker, at regeringen træder til med en hjælpepakke. 70 procent af svenskerne ønsker statsstøtte til Volvo og Saab, viser en måling i weekenden i Dagens Nyheter. 
ritzau


