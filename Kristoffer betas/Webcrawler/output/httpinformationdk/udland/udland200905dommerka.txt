Dommerkandidat fremhæver kønsforskelle
Præsident Obama udpeger en latinamerikansk kvinde til en ledig post i Højesteret. Sonia Sotomayor mener, at kvindelige og farvede dommeres kendelser kan være påvirket af deres identitet


 BOSTON - Når mandlige og kvindelige dommere altid frem til den samme kendelse uagtet kønsforskellen? Det spørgsmål har to kvindelige højesteretsdommere, pensionerede Sandra Day O'Connor og siddende dommer Ruth Bader Ginsburg, stillet tidligere. 
Et nærliggende eksempel er abortrettigheder. Nogle mandlige dommere i USA's højesteret anser rettigheden for at være forfatningssikret, andre er afvisende. Og Ginsburg bakker op om kvinders ret til at afbryde svangerskab, mens O'Connor i sin tid forholdt sig skeptisk.
Nu entrerer præsident Barack Obamas kandidat til en ledig post i USA's højesteret med et modstridende synspunkt. Sonia Sotomayor - der samtidig bliver det første medlem af USA's højesteret af latinamerikansk identitet - hævdede i en tale i 2002, at dommere kan komme frem til forskellige og endda "bedre" kendelser i kraft af etnisk og kønslig forskellighed.
"Jeg håber, at en kvinde med latinamerikansk baggrund i kraft af sin store erfaring tit og ofte vil træffe bedre afgørelser end en hvid mandlig dommer, som ikke har levet det samme liv," sagde Sotomayor, der på det tidspunkt var dommer ved en forbundsankedomstol i New York.
Højre kan ikke blokere
Synspunktet er kontroversielt og vil med sikkerhed indgå i Republikanernes skyts, når høringer starter i Senatet i næste måned. 
"Sotomayor mener, at højesteretsdommere skal diktere loven, og at deres køn, race og etniske tilhørsforhold bør påvirke deres kendelser," skrev Wendy Long på Judicial Confirmations Networks webside.
Barack Obama deler i en vis udstrækning Sotomayors holdning. Under præsentationen af sin højesteretskandidat i går understregede han, at en dommers egen livserfaring bør have indflydelse på hans/hendes tankeproces. Obama citerede en beundret 'liberal' højesteretsdommer, Oliver Wendell Holmes, for at have sagt: "Det er af vital betydning, at en dommer ved, hvordan verden er skruet sammen, og hvordan almindelige mennesker lever".
Meget lidt vides om dommer Sotomayors syn på Republikanernes og det religiøse højres mærkesager: abort, homoseksuelt ægteskab, adskillelse mellem stat og kirke samt udenlandsk retsplejes indflydelse på amerikanske domstole. Hvis hun skulle være en typisk 'liberal', har Republikanerne dog næppe nok stemmer til at blokere Senatets godkendelse af hende som dommer.


