Banktest kan virke mod hensigten
Fredagens stresstest af Europas banksektor, der skal genvinde finansmarkedernes tillid til de europæiske banker, truer med at blive et flop, mener iagttagere. Nogle foreslår ligefrem at udskyde testen


 På fredag vil 91 europæiske banker få offentliggjort testresultater af deres levedygtighed efter en storstilet indsats fra 20 EU-landes finansmyndigheder - til ingen verdens nytte.
Det er, hvad adskillige iagttagere mener om den stresstest af i alt 65 procent af EU's banksektor - som skal overbevise finansmarkederne om, at de fleste af bankerne sagtens kan holde til en økonomisk nedtur.
Seniorforsker Nicolas Véron fra den uafhængige Bruxelles-tænketank Brue-gel har gennem længere tid været en varm fortaler for at teste EU's banksektor og offentliggøre resultaterne for at slippe af med den usikkerhed, som gør det svært for mange - også sunde - banker at låne penge til at finansiere deres aktiviteter. Nu synes han, ud fra den smule information om testen, som er sluppet ud, at den bør udskydes til september.
»At offentliggøre testresultater, som ikke lever op til kriterierne for en troværdig test, kan meget vel være værre end at udskyde offentliggørelsen,« siger han.
Der er rimelig konsensus blandt uafhængige iagttagere - tænketanke, klummeskribenter og visse investorer - om, hvad kriterierne for en succesfuld stresstest er, forklarer Nicolas Véron: Risikoen ved at have mange tvivlsomme statsobligationer skal bedømmes ordentligt. Testene skal være konsistente, så ens banker opnår ens resultater. Og der skal være mange detaljer, så folk på finansmarkederne selv kan skrue på testen og prøve alternative scenarier.
»Men ud fra de seneste nyheder, tyder det ikke på, at fredagens offentliggørelser vil leve op til de kriterier,« siger Nicolas Véron.
Han frygter, at testene vil få tilliden til europæiske banker til at dale yderligere - hvilket vil øge risikoen for, at banker kommer i problemer og skal reddes med skattekroner af deres hjemlande.
Tvivl om troværdighed
Stresstestene koordineres af CEBS, Komiteen af Europæiske Bankmyndigheder. Ifølge CEBS vil der blive offentliggjort individuelle resultater for alle 91 navngivne banker, og de vil blive testet for et scenario, hvor økonomien i 2010 og 2011 vokser tre procent mindre, end EU-Kommissionen har forudsagt, mens situationen på markedet for statsobligationer vil være som under den græske krise »i begyndelsen af maj«.
Men ifølge iagttagerne svarer det ikke til det risikoniveau, markedspriserne udtrykker allerede i dag.
Også sædvanligvis dagsordensættende lederskribenter og kommentatorer i Financial Times og The Economist har sået tvivl om testenes troværdighed.


