Shiamilitserne er Iraks nye magthavere
De irakiske shiamilitser er for fuld kraft ved at blive til landets nye hær og reelle magthaver, fortæller den dansk-irakiske historiker Waleed Safi. Han forudser, at Vesten bliver nødt til at samarbejde med de iransk-støttede militser, hvis Islamisk Stat skal stoppes


 Der er ikke nogen, der gør noget gratis i dagens Irak. Og det gælder også de shiamilitser, som regeringen i Bagdad nu er nødt til at bede om at befri Anbar-provinsens hovedby, Ramadi.
Sådan beskriver den dansk-irakiske historiker, journalist og blogger Waleed Safi situationen, efter Islamisk Stat i weekenden erobrede kontrollen med byen. Og det, de irakiske shiamilitser forventer, er magt.
»De shiitiske kommandanter har blikket stift rettet mod de regeringsposter og parlamentspladser, de forventer at få som belønning. De regner simpelt hen med, at de skal overtage magten i Irak,« siger Waleed Safi, der befinder sig i den sunnimuslimske by Samarra, men normalt bor i Bagdad.
Han fortæller, at det nye netværk af shiitiske militser, som premierminister Haidar al-Abadi oprettede i efteråret 2014 på kort tid har udviklet sig til at være den stærkeste magtstruktur i Irak. Netværket, der går under navnet Al-Hashd al-Shaabi, ’Den Folkelige Mobiliseringsstyrke’, består af en lang række shiamilitser, som hver især har stor folkelig opbakning i deres lokalområder, men har sluttet sig sammen i Al-Hashd al-Shaabi og nu kæmper side om side mod Islamisk Stat.
Iraks kommende hær
»Shiamilitserne er Iraks kommende hær,« siger Waleed Safi og mener, at det hele tiden har været den irakiske regerings plan at skabe et stærkt alternativ til den demoraliserede og ineffektive irakiske hær, som bl.a. Danmark og USA træner.
»Den almindelige irakiske hær er bundkorrupt. Der er ingen, der har tillid til hæren,« siger han og fortæller, at der er massive rygter om generaler, der sælger informationer til IS og samarbejder med dem for penge.
»Der er også korruption hist og pist blandt shiamilitserne, men slet ikke i det omfang, som der er i hæren,« siger Waleed Safi. Dertil kommer at Al-Hashd al-Shaabi får massiv støtte fra Iran, både i form af træning, rådgivning, finansiering og våben.
Før oprettelsen af paraplyorganisationen Al-Hashd blev de shiitiske militser ofte beskyldt for at begå voldsomme overgreb på især sunnimuslimer i de områder, de kontrollerede. Men efter Irans involvering er den slags beskyldninger forstummet.
»Det sker, at shiamilitserne henretter medlemmer af IS på stedet, når de erobrer et område. Det har jeg hørt flere beretninger om. Men jeg kender ikke til, at de skulle begå overgreb i det omfang, som nogle medier snakker om,« siger han.
»Hvis de stadig begår overgreb, er det i al fald lykkedes at holde det godt skjult.«
Uofficielt samarbejde
I øjeblikket er den amerikansk-ledede koalition, som Danmark deltager i, meget tilbageholdende med at samarbejde med de irakiske shiamilitser. Under befrielsen af Tikrit i marts måtte militserne f.eks. undvære flystøtte fra koalitionen.
Men det mønster er langsomt ved at ændre sig, siger Waleed Safi.
»Der er stadig mere samarbejde, men det foregår indirekte, via de officielle irakiske myndigheder,« siger han. På længere sigt bliver USA og dets allierede, heriblandt Danmark, imidlertid nødt til at samarbejde med shiamilitserne, mener han. Ellers vil det ikke lykkes at standse IS’s fremmarch.
»Som situationen er nu, er det reelt kun shiamilitserne og de kurdiske peshmerga-styrker, der kan udfordre Islamisk Stat,« siger han.

