Rapport får Polen til at droppe patentdomstol
Polen ønsker at stå udenfor den europæiske patentdomstol, efter at en rapport fra Deloitte viser det vil koste landet mange milliarder at deltage. Samtidigt er Polen det eneste land, der har givet et bud på omkostningerne. Erhvervs- og Vækstministeriet kalder rapporten irrelevant for Danmark
Mens Danmark i 2013 udtog 347 patenter pr. million indbyggere, udtog Polen 10. Og det er nok en af årsagerne til, at østlandet står til at tabe mange penge på et mere systematiseret patentsystem i EU , hvor polske virksomheder måske i højere grad vil blive sagsøgt for at bryde patenter end sagsøge andre for at bryde deres.


 
	52 milliarder zloty over 20 år. Eller hvad der svarer til knap 93 milliarder kroner. Det er, hvad det globale konsulenthus Deloitte vurderer, det vil koste Polen at deltage i den fælles europæiske patentdomstol.

	Deloittes rapport blev udarbejdet i 2012 for det polske økonomiministerium. Det skete, efter at polakkerne ellers i en periode havde arbejdet aktivt for patentdomstolen. I lyset af rapportens konklusioner har Polen nu valgt at stå uden for domstolen.

	»Rapportens konklusion er, at aftalen vil skabe enorme udfordringer for den polske økonomi,« skriver det polske udenrigsministerium i en mail til Information.

	»Derfor har den polske regering besluttet sig for ikke at underskrive aftalen om den fælles patentdomstol ... for at administrationen (den polske, red.) kan få mere tid til at organisere flere høringer og grundige studier. Indtil videre er dette den polske position på området,« tilføjer ministeriet.

	Herhjemme oplyser Erhvervs- og Vækstministeriet, at ministeriet er bekendt med, at Polen har fået udarbejdet en rapport om de økonomiske konsekvenser. Ministeriet har dog ikke fundet det relevant at få udarbejdet en tilsvarende rapport for Danmark.

LÆS: Hvad koster det os at deltage i patentdomstolen?

	»Den (Deloitte-rapporten, red.) er ikke vurderet at være relevant i en dansk sammenhæng, idet Danmarks patentaktiviteter adskiller sig væsentligt fra Polens,« oplyser Erhvervs- og Vækstministeriet.

	For de økonomiske konsekvenser af dansk deltagelse i patentdomstolen henviser Erhvervs- og Vækstministeriet i stedet til det lovforslag om domstolen, der sidste år blev fremsat i Folketinget.

	Her er der dog ingen konkrete tal, blot en forventning om fordelene: »Etableringen af en fælles patentdomstol forventes at gøre det enklere, billigere og mere effektivt for virksomhederne at håndhæve deres patentrettigheder i Europa«.

	Polske virksomheder krænker

	Blandt flere ting konkluderer Deloitte-rapporten, at det vil koste Polen dyrt at være med i det nye patentsystem, fordi landets virksomheder oftere vil blive trukket ind i retssager om patenter, der er blevet krænket.

	Men Erhvervs- og Vækstministeriet understreger i den forbindelse, at de økonomiske konsekvenser af en tilslutning til patentdomstolen varierer fra land til land. Det, der er ulempe for Polen, kan med andre ord være en fordel for Danmark.

	Danske virksomheder er i følge ministeriet mere aktive, hvad angår patentansøgninger end de polske. I 2013 indsendte danske virksomheder således 347 ansøgninger pr. million indbyggere til Den europæiske Patentmyndighed (EPO) mens det tilsvarende tal for Polen var 10.

	Tallene er et udtryk for, at Polen kun har meget få virksomheder, der for alvor investerer i forskning og tager patenter. Hvor Danmark omvendt har en række virksomheder, som Novo og Novozymes, der massivt investerer i forskning, og som derfor også har mere ud af et system, der beskytter patenter.

	Professor i innovationspolitik Susana Borras fra CBS er enig med Erhvervs- og Vækstministeriet i, at dét er en afgørende forskel på Danmark og Polen.

	»Det, man beskytter med patenter, er investeringer for millioner i forskning. Det har vi meget af i Danmark,« siger Susana Borras.

	»Men i Polen er der tale om nogle meget små virksomheder, der nærmest kører for halv kraft. Her er investeringerne i forskning helt anderledes små«.

	Derfor er det også typisk danske virksomheder, der oplever at få krænket deres patent. Mens de polske virksomheder omvendt er dem, der krænker andres patenter.

	»Det er dem, der krænker – frem for at blive krænket,« siger Susana Borras.

	Tvivlsomme præmisser

	Susana Borras peger også på, at konsulentrapporter som Deloittes ofte er bestilt arbejde. I den forstand, at den polske regering af forskellige grunde kan have haft et ønske om at stå uden for den fælles patentdomstol. Hvilket siden har formet Deloittes konklusioner.

	»Konsulenter siger det, man betaler dem for at sige. Man kan i hvert fald ikke se den her rapport som en uafhængig kilde,« siger hun.

	I EU-kredse peger visse iagttagere i den forbindelse på, at polakkerne blev fornærmet over, at aftalen om patentdomstolen ikke – som forventet – blev forhandlet færdigt under deres EU-formandskab sidst i 2011. Derfor var det heller ikke Polen, der stod tilbage som den store europæiske forløser, da det prestigefyldte projekt endelig faldt på plads efter mere end 30 års forhandlinger. Polen skulle så siden have reageret på det ved at nægte at underskrive aftalen.

	Chefkonsulent i DI Lars Holm Nielsen mener, der er flere »tvivlsomme forudsætninger og forhold, der er undladt« i Deloitte-rapporten. Det er blandt andet en præmis i rapporten, at polske virksomheder kan slippe for retssager, hvis Polen står uden for patentdomstolen. Men det kan ligeså vel være, påpeger Lars Holm Nielsen, at en polsk virksomhed, der har krænket et patent, ender i to parallelle retssager – en i Polen og en i den fælles patentdomstol.

	Men selv på dens egne præmisser er rapporten med til at understrege, at Danmark vinder på det nye patentsystem, vurderer Lars Holm Nielsen. Fordi vi sammenlignet med Polen har en helt anderledes struktur, hvad angår erhvervslivets brug af patenter.

	»Vi har en meget højere grad af patentaktivitet. Derudover er det sådan, at de polske virksomheder i rapporten bliver set som nogle, der eksporterer mindre, og som nogle der krænker patenter. Derfor har de fordel af at stå uden for,« siger Lars Holm Nielsen.

	»Det er anderledes for de danske virksomheder. De er allerede i dag ude på de store europæiske eksportmarkeder, hvor de dagligt kæmper for deres patenter. På den måde er det nye europæiske patentsystem omvendt en fordel for dem,« tilføjer han.

	Men den pointe rejser vel så i anden omgang spørgsmålet om, hvorvidt den fælles europæiske patentdomstol kun er til fordel for lande som Danmark. Mens der er lande som Polen, der betaler prisen for systemet?

	»Grundlæggende er det sådan, at patentsystemet er et incitament for innovation og til at skabe nye produkter. Det er klart, at de lande, der er dygtigst til det, også har den største fordel af systemet,« siger han.

Information har modtaget en engelsk udgave af Deloitte-rap-porten via sitet patentdomstol.eu (hvor rapporten kan læses fra mandag den 15. maj) og har efterfølgende haft en polsk oversætter til at kontrollere kvaliteten af den engelske oversættelse. 

Læs rapporten nedenfor:



