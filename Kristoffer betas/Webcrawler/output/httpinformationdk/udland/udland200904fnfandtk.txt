FN fandt kompromis om menneskerettighederne
FN's racismekonference nåede i går til enighed om et slutdokument. Men racismestriden mellem muslimske og vestlige lande er langt fra løst. Dokumentet indeholder meget gift og er udtryk for laveste fællesnævner, lyder de første reaktioner


 GENEVE - De muslimske lande bakker op om Irans præsident, Mahmoud Ahmadinejad, der mandag kaldte Israel for arketypen på et racistisk land. På trods af gårsdagens enstemmigt vedtagede sluterklæring på FN's racisme og fremmedshadskonference forsætter konfrontationen dermed mellem vestlige og muslimske lande.
"Præsident Ahmadinejad har sin egen måde at udtale sig på. Og måske er der andre, der ville have gjort det på en anden måde. Men i substansen tror jeg, de fleste lande er enige. Der er meget stor bekymring - ikke blot i den islamiske verden - over det, der foregår i Palæstina. De synspunkter deles af mange," siger Pakistans ambassadør i Geneve, Zamir Akram, til Information. Han er talsmand for de 56 medlemmer af den internationale organisation af islamiske stater (OIS).
Men det er fuldstændigt uacceptabelt, siger Storbritanniens ambassadør, Peter Gooderham, der stod i spidsen for de vestlige landes udvandring på konferencens første dag. 
"Ambassadør Akram ved udmærket godt, at der er megen bekymring - og berettiget harme over den slags udtalelser. Mange lande - heriblandt medlemmer af Organisationen af Islamiske Stater - har længe været bekymrede over og krævet indgreb imod udtalelser, der oppisker en stemning af had og vold. Jeg mener, at han opildner til fremmedhad og racisme," siger ambassadør Peter Gooderham.
Laveste fællesnævner
FN's menneskerettighedsråd fremstiller ellers slutdokumentet som en succes, og FN's generalsekretær, Ban Ki-Moon, er begejstret.
"Det er et tegn på enighed om de fundamentale forhold og et vidnesbyrd om, at det er muligt for lande med forskellige kulturer at opnå enighed," siger Ban Ki-Moon.
Men eksperter i folkeret og internationale menneskerettigheder giver ikke meget for dokumentet.
"Et slutdokument er en formålserklæring og ikke et retsligt dokument. Det er ikke noget, der kan håndhæves ved en domstol, og det er dermed ikke gældende ret i juridisk forstand," siger jurist Geoffrey Robertson, der har arbejdet som dommer for den Internationale domstol i Haag.
"Der er meget politik i slutdokumenter. Jeg tror, man ønskede at undgå konflikten. Men der er ingen tvivl om, at landene er langt fra hinanden. Dette er - så vidt jeg kan se - ikke udtryk for enighed. Det er et kompromis efter allerlaveste fællesnævner," siger Robertson.
Religionskritik er tilladt
Den danske udenrigsminister, Per Stig Møller (K), påpeger, at omtalen af Israel som racistisk og forbuddet mod religionsforhånelse er ude af teksten. Men han vedkender også, at træerne ikke vokser ind i himlen.
"Det er ikke et perfekt dokument, men et kompromis, som derfor også indeholder formuleringer, som vi hellere havde været foruden," siger Per Stig Møller.
Han er blot tilfreds med, at konferencen trods alt nåede til enighed.
"At det er lykkedes, er en sejr for de kræfter, der gennem dialog har ønsket at fremme og beskytte menneskerettighederne frem for på forhånd at opgive og overlade initiativet til kræfter, der forsøger at så tvivl om menneskerettighedernes universalitet," siger Per Stig Møller.
Skuffelse
Modstandere af konferencen mener ikke, der blot er tale om uheldige formuleringer.
"Jeg er meget skuffet over slutdokumentet. Der er megen gift i den erklæring. De taler stadig om 'hate crimes' og ringeagtsytringer over for Islam. Det vil blive brugt af diktaturstater," siger Mikael Jalving, der står bag initiativet 'Beskyt Menneskerettighederne'.
Han kritiserer udenrigsminister Per Stig Møller for at acceptere resultatet.
"Jeg er virkelig skuffet over Per Stig Møller. Han skrev i sin tid bøger om, at retten står over magten. Han forsvarede retsstaten. Men nu accepterer han et ringe slutdokument. Og han gør det af frygt for, at andre lande boykotter klimatopmødet i København. Han handler som en købmand, mens han i sine bøger talte om principper," siger Mikael Jalving. 
Konferencen slutter fredag.


