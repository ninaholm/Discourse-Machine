Fransk medansvar for folkemordet i Rwanda
Regeringen i Rwanda vil have franske toppolitikere stillet til ansvar i et af historiens værste folkemord. Frankrig bærer 'uden tvivl' et medansvar, siger dansk ekspert


 Rwandas regering beskylder 33 franske politikere, diplomater og militærfolk for at have et direkte medansvar for folkemordet i Rwanda, der i løbet af bare 100 dage i 1994 kostede 800.000 mennesker livet. 
"Den franske støtte var af både politisk, militær, diplomatisk og logistisk karakter," lyder det i en rapport, som Rwandas justitsministerium offentliggjorde tirsdag. Her nævnes bl.a. den tidligere franske præsident François Mitterrand, den tidligere premierminister Dominique de Villepin og daværende udenrigsminister Alain Juppé som medansvarlige. 
Ifølge rapporten kan det dokumenteres, at der før og under folkemordet foregik en meget aktiv kommunikation mellem det politiske lederskab i Paris og den franske ambassade i Rwandas hovedstad, Kigali, der også blev brugt til at give ly til kendte deltagere i folkemordet. 
Fransk militær støtte
Én af de danske eksperter på området, Bjørn Møller fra Dansk Institut for Internationale Studier (DIIS), er helt enig i, at fransk diplomati "i høj grad bærer et medansvar" for, hvad der foregik i den tidligere koloni i 1994. 
"For det første har de fuldstændig ret i deres beskyldninger: Frankrigs rolle var dybt betænkelig både umiddelbart før og under folkemordet. Det er der slet ingen tvivl om," siger Bjørn Møller, der peger på to kendte forhold, der involverer fransk politisk lederskab: 
"Frankrig var direkte involveret i at træne og udstyre Rwandas regeringshær, der stod for nedslagtningen af 800.000 tutsier. Nogle af deres våbenleverancer foregik rent faktisk efter af folkemordet var brudt ud i lys lue, så på det tidspunkt må de simpelthen have vidst, hvad der foregik," siger Bjørn Møller.
"Dernæst var der den såkaldte 'humanitære indsats', hvor Frankrig endda fik et FN- mandat til at etablere en flugtkorridor for folkemorderne, så de kunne søge tilflugt i flygtningelejre i den Demokratiske Republik Congo," siger Bjørn Møller.
-Var det ikke klogt nok for at undgå yderligere massakrer?
"Problemet var, at de kunne fortsætte deres kamp fra flygtningelejrene i D.R. Congo - det blev et helle for nogle af historiens værste forbrydere," siger Bjørn Møller.
Snart glemt
I rapporten lyder det videre, at Rwandas regering anmoder rette og kompetente myndigheder om at tage affære på basis af "byrden af beviser", som rapporten indeholder. 
"Det bør ligge helt fast, at den her rapport ikke bare bliver gemt væk i en skuffe. Den her rapport vil blive brugt. Den er et meget seriøst forsøg på at kaste lys over sagen og få de involverede stillet for en domstol," kommenterede Rwandas justitsminister, Tharcisse Karugarama, efter offentliggørelsen. 
På trods af sagens alvor og behov for at få placeret et ansvar mener Bjørn Møller, at der ikke kommer til at ske meget mere: "Den her rapport får ikke den store opmærksomhed udover i akademiske kredse, hvor man allerede er opmærksom på sagen. Frankrig er en del af EU, og Rwanda ønsker ikke at lægge sig ud med EU. FN-sporet er ligeledes lukket, eftersom Frankrig som fast medlem af sikkerhedsrådet altid har mulighed for at nedlægge veto," siger han
"Så der kommer ikke til at ske mere i den sag. Fra fransk side bliver der selvfølgelig lidt surhed, og hvis de ellers har flere diplomater at trække ud, så gør de det. Ellers lukker sagen her," siger Bjørn Møller.

Eventuel billedtekst:
"En af de ting, man fra Rwandas side er forbistret over, er, at Frankrig aldrig har sagt undskyld. Både USA og FN har på hver deres måde undskyldt de uheldige beslutninger, der blev taget op mod og under folkemordet," siger Bjørn Møller.

