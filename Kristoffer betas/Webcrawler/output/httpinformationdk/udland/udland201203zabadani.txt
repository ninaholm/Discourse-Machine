’Zabadani ligner noget fra en krigsfilm’
At trænge ind i Homs er umuligt for udenlandske journalister, men den syriske revolution har andre bastioner: Også i Zabadani har hæren genvundet kontrollen efter hårde kampe, men byens indbyggere lader sig ikke kue
En soldat fra regeringsstyrken peger sit gevær mod gaden i Homs under en offensiv mod Den Frie Syriske Armé. Billedet er taget med en mobiltelefon af en anden regeringssoldat og er siden blevet lækket.


 ZABADANI – Homs-provinsen, hjemsted for revolutionens hovedstad af samme navn og to millioner syrere, virker som det mest oplagte sted at starte en reportagetur fra borgerkrigens Syrien. Men vejen til Homs er vanskelig. At nå frem vil kræve, at man helt kan omgå regeringsstyrkernes kontrolposter, og faren for at blive anholdt, bortført eller ramt af en vildfaren kugle er overhængende overalt. Den syriske revolution har imidlertid andre bastioner. De større byer i Rif Damaskus–Zabadani, Harasta, Douma, og Daraya – er alle fyldt med oprørssympatisører.
Det er forbudt at bevæge sig rundt i Rif Damaskus-provinsen uden eskorte fra det syriske informationsministerium – en eskorte, der vil umuliggøre vores arbejde. Derfor gælder det for enhver pris om at skjule vores journalistiske identitet ved de kontrolposter, vi passerer gennem. I en lejlighed i det centrale Damaskus, som unge aktivister af begge køn har brugt som mødested fra revolutionens første dag, planlægger vi vores mission. Deltagere er foruden den libanesiske avis al-Akhbars udsendte, en græsk journalist, fire syriske aktivister, de tre fra Zabadini, som de følte sig nødsaget til at forlade, da regeringshæren den 10. februar tog kontrol med byen efter ugelange skuddueller mod afhoppere fra hæren og lokale indbyggere.
Zabadani er vigtig for det syriske regime: Den ligger klos op af den libanesiske grænse og er dermed et potentielt forsyningsled til oprørerne. Den var desuden en af de første byer, der drev sikkerhedsstyrkerne ud og erklærede total civil ulydighed. Tålte regimet eksistensen af sådanne ’befriede byer’, kunne Zabadanis eksempel snart smitte.
Ingen frygt for kristne
I den lille lejlighed i Damaskus begynder forberedelserne: Den græske journalist får falske syriske identitetspapirer, og hun tager ydermere et islamisk slør på som forklædning. Hun kan ikke udgive sig for at være turist, for der findes ingen turisme i det besatte Zabadani – kun en slagmark, en hær med kampvogne og tusindvis af soldater. Foruden hundredvis af sikkerhedsagenter, der ransager hus for hus for at finde de borgere, de vil straffe, og leder efter eftersøgte. Aktivisterne fortæller mig, at jeg derimod ikke behøver at frygte problemer ved kontrolposterne, eftersom jeg er ’kristen’– det fremgår af mit navn – og størstedelen af Syriens kristne støtter regimet.
I Assumariya, den største rutebilstation i Damaskus, sætter vi os op i bussen til Zabadani. Mit lille kamera er godt skjult under tøjet. Det er ikke nogen lang tur, godt 50 km. På vejen passerer vi en af sikkerhedsstyrkernes vigtigste kaserner. Alt om os er omgivet af høje betonvolde, der får os til at tænke på apartheidmuren i de besatte palæstinensiske områder. Alle vejskilte peger i retning af Zabadani, Bloudan, og Sarghaya, og Madaya – alle smukke byer og yndede turistmål for arabere.
Da vi når første kontrolpost, bliver stemningen i bussen dyster. En soldat med skarpladt gevær går ned ad mellemgangen og kaster et mistroisk blik mod alle, men vinker så bussen videre. Efter yderligere fire tjekpoint (hvert sikkerhedstjek tager 10 minutter) kører vi ind i byen. På indfaldsvejen er der stadig synlige spor fra sidste uges kampe. Skraldet hober sig op i Zabadani – det virker, som om det ikke er blevet fjernet i ugevis.
Vi ankommer til byens torv. Det virker mindre, end det ser ud til på de mange videoklip med optagelser fra de seneste måneders regeringsfjendtlige demonstrationer. Zabadani oplevede flere måneder med frihed før hærens erobring i februar, og man nåede at nedsætte, hvad der lignede en selvstændig administration.
Da vi står af bussen på Aara-pladsen, forstår vi straks, hvorfor byens borgere nu kalder byen for ’det besatte Zabadani’. Der er soldater overalt, der må være tusinder af dem. Nedslidte gamle kampvogne og pansrede mandskabsvogne af sovjetisk fabrikat fylder gaderne. Byens centrum bærer dog ikke større præg af artilleribeskydning, selv om indbyggerne påstår, at Zabadaini blev beskudt med over 9.000 granater.
Ikke spist i uger
Vi forsøger at finde adressen til faren til en af de aktivister, vi mødte i Damaskus. Mobildækningen har været nede i halvanden måned, og vi tør ikke spørge tilfældige forbipasserende – folk vil enten tro, at vi er fra sikkerhedspolitiet, eller måske vil de selv være spioner fra politiet. Omsider finder vi Abu Mohamads hus. På vejen derhen bemærker vi snesevis af hærens kampvogne, to af dem står tilbage som udbrændte vrag.
Efter nogen tøven accepterer Abu Mohamad, at vi ikke er sikkerhedsagenter, men blot en journalist og en aktivist, der forsøger at forstå, hvad der er sket i hans by. Abu Mohamad må være omkring 70 år gammel. Han ser udmattet og hærget ud og fortæller, at han ikke har forladt Zabadani, siden revolutionen brød ud. Han fortæller også, hvordan adskillige af byens borgere har grebet til våben imod regimet og sikkerhedsstyrkerne, efter at disse arresterede og dræbte flere hundrede af byens borgere. Sammen med sin kone har han brugt weekenden på at lede efter mad til byens felthospitaler. I hans stue er temperaturen på frysepunktet. Gas-, vand- og elforsyningen har været afbrudt, siden kampene brød ud. Det er adskillige uger siden, de sidst fik kød at spise.
Abu Mohamad genvinder en vis livlighed, da han fra sin altan udpeger, hvordan soldater fra Den Frie Syriske Armé (afhoppere fra den regulære hær) for få uger siden jagtede og angreb nogle af hærens køretøjer, som forsøgte at snige sig ud af byen. Der er stolthed i hans øjne, da han forsikrer os om, at den regulære hærs dødstal er højere end den frie hærs. Vi bliver ikke overrasket, da Abu Mohamad kan fortælle os, at byens skoler har været lukket i tre måneder. Han hævder også, at sikkerhedsagenterne plyndrer de tomme huse, når de leder efter eftersøgte. Inden vi går, forklarer Abu Mohamad os vejen til den vestlige bydel. Efter en times vandring når vi frem, men hæren har lagt en jernring om bydelen. Vi ser mindst fire bygninger, der ligger i ruiner, sønderskudt af artilleriild. Vi kan ikke undgå at bemærke, at næsten alle ruder i denne del af byen er knust, og næsten alle mure har ar fra skudsalver.
Frygtsomme soldater
Zabadani ligner noget fra en krigsfilm. Halvdelen af byens butikker holder åbnet, og næsten alle borgere står på gaden, hvor de nedstirrer sikkerhedsagenterne og hærens soldater. Atmosfæren er spændt til bristepunktet. Vi tilbringer en hel dag i Zabadani og ser ikke en eneste af byens borgere tale til en soldat eller en sikkerhedsagent. Soldater og agenter ser heller byens borgere ind i øjnene, som de står i dens gader. Konstant kører der hærpatruljer rundt i byen i grupper på ni køretøjer. Mens vi står og forsøger at undgå at blive kvalt af kampvognenes udstødningsgasser, dukker der pludselig en dreng på cirka 10 år frem. Han venter, til næste kampvogn ruller forbi i ganske langsomt tempo. Så fløjter han til soldaten, som – bevæbnet til tænderne – sidder på kanontårnet. Da soldaten vender sig mod drengen, kaster han cigaretten efter ham, mens han vedholdende stirrer trodsigt på ham. Soldaten reagerer snarere med frygt end med vrede.
På vores tur ser vi næstne ingen unge mænd. De fleste siges at have grebet til våben og være flygtet op i de sneklædte bjerge omkring Zabadani, andre er taget til Damaskus. Alligevel er soldaterne tydeligvis bange. En borger fortæller os, at de end ikke tør sove i den lokale kaserne eller i de forfaldne huse af frygt for et pludseligt angreb fra de revolutionæres side, men hellere tilbringer natten i de kolde gader. Mange af byens træer har de fældet for at bruge dem til brænde.
Efter endnu en bustur med utallige kontroltjek er vi atter tilbage i hovedstaden. Her opsøger vi Abu Mohamads børn og deres gruppe af aktivister. De fortæller, at de har gemt våben »et sikkert sted, som hæren aldrig vil finde«, at de selv har lavet landminer, og at de har købt ammunition fra regulære hærsoldater til en pris af 100 syriske pund (cirka 8. kr.) pr. Kalashnikov-kugle.«
»Hæren vil ikke kunne holde Zabadani i ret lang tid,« siger de.
»Den er omgivet af fjender, og snart vil Syriens Frie Armé befri vores by. Før den befrier hele Syrien.«
 
Ernest Khoury er journalist ved det libanesiske dagblad al-Akhbar
© Al-Akhbar og InformationOversat af Niels Ivar Larsen

