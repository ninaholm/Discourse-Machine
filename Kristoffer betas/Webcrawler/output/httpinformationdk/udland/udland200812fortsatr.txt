Fortsat røre over anholdelse af britisk politiker
Debatten om trontalen druknede i diskussion om Parlamentets rettigheder


 LONDON - Normalt er det en af de dage, hvor alle de gamle traditioner er til skue i London; dronningen kører i karet til Parlamentet, 'Black Rod' - en embedsmand klædt i stramme trikotbukser og paryk - foretager den ceremonielle banken på Parlamentets port med et spyd, og justitsministeren - ligeledes med paryk i dagens anledning - overrækker dronningen trontalen. Men i år var anderledes. Nok læste dronningen op af regeringens program og bekendtgjorde, at "den økonomiske genopretning er min regerings højeste prioritet", men medlemmerne af verdens ældste nationale parlament havde tankerne alle andre steder end den økonomiske verdenskrise. Ej heller skrappere regler for stripteasebarer, nye regler om bidrag til politiske partier eller en revision af bankloven kunne distrahere parlamentarikerne.
Skandale
"Der er kun én ting, der interesserer mig, og det er, at vi beskytter dette hus mod overgreb," sagde det liberale parlamentsmedlem fra Oxford, Evan Harris, uden for Parlamentet. 
Som alle andre var han optaget af sagen om den konservative politiker og indvandrerordfører Damien Green, der i weekenden blev arresteret, og hvis kontor - uden dommerkendelse - var blevet ransaget af politiet. Ligesom mange andre anklagede også Harris Parlamentets formand Michael Martin for at "have sovet i timen". 
"Det er hans opgave at beskytte os medlemmer mod overgreb. Det er en skandale," sagde Harris, inden han gik ind i Parlamentet.
"Martin skal gå af," sagde den konservative Douglas Carswell, et af de medlemmer, der har været mest kritisk over for håndteringen af sagen. Det gjorde Michael Martin ikke. I en følelsesladet tale til Parlamentet beklagede formanden den megen røre og fortalte sine kollegaer, at han ikke havde vidst, at politiet ikke havde en dommerkendelse. Med en ydmyg mine - og på en skotsk dialekt, som selv hans landsmænd finder næsten uforståelig - lovede han at nedsætte en kommission bestående af "fremtrædende parlamentarikere" med det kommissorium at "få rede i hele denne sag". Og det var så det. 
Den efterfølgende debat om dronningens trontale var et antiklimaks, og selv Gordon Brown og den konservative leder David Cameron havde svært ved at finde energi til at diskutere. Flere pressefolk havde allerede forladt Parlamentet for at overvære en pressekonference med chefen for færdselspolitiet, Ian Johnson, som undersøger politiets håndtering af sagen. Han vil rapportere om to uger.

Leder: En britisk glidebane

