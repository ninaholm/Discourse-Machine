'California, let me take you for a ride'
En ny trend er dukket op i den amerikanske valgkamp. Ondsindede virale valgkamps-videoer uden politikere, men med avatarer i form af tegnede karikaturer. Det er nemt, billigt  og uhyggeligt effektivt
Screendump fra video mod senator Barbara Boxer.


 WASHINGTON DC  At fordreje sin modstanders udtalelser til det absurde for herefter at anbringe sig selv i modsætning hertil er ikke just nyt i politik. Men selv de værste fordrejelser kræver som et minimum, at ens modstander har sagt noget. Men det lille problem er nu løst. I den amerikanske valgkamp op til november måneds midtvejsvalg, er der dukket en helt ny kampagneform op i staten Californien.
Konceptet er simpelt og genialt: ved hjælp af sofistikeret men billig og lettilgængelig teknologi optræder tegnede figurer i videoer af de dominerende politikere på sociale netværk som YouTube, Facebook og MySpace. De små tegnefilm er personlige, aggressive og mildest talt ikke flatterende. Og de er megapopulære.
Talende luftballon
New York Times skrev om fænomenet fra Los Angeles i lørdags. Indledningen lød:
»Det virtuelle billede er lige så tryllebindende, som det er ubehageligt. Meg Whitman, ledende republikanske kandidat til guvernørvalget i Californien og tidligere administrerende direktør for eBay står foran et privat jetfly, hendes læber er trukket tilbage fra hendes tykke gummer og hun snøfter hånligt: »California, let me take you for a ride.« Videoen er bare en teknisk imponerende avatar  Meg-a-Tar  bygget på kandidaten, som sviner sig selv til.
Det hele begyndte for en måned siden, da Carly Fiorina  republikansk kandidat til senatet  sendte en web video i omløb rettet mod konkurrent, Tom Campbell, der optrådte som halvt får, halvt djævel. Videoen blev øjeblikkeligt kult. Opmuntret fulgte Fiorina op med en anden video: Varm luft  The Movie rettet mod den siddende demokratiske senator Barbara Boxer. Den forestiller Boxer som en sindssyg talende luftballon, der er brudt ud af Kapitolen og nu flyver rundt over Californien og hæver skatterne. Videoen kan ses på: http://www.youtube.com/watch?v=lJKlc77K5dg.
Fadbamse og halmballe?
»Hvis man kan gøre en film viral og speciel, får den et helt andet og unikt liv,« siger Evan Tracey, præsident for the Campaign Media Analysis Group og ekspert i politiske reklamer, til New York Times. Artiklen konkluderer, at det er svært at komme til i Californien, der er proppet med berømtheder, så »jo mere skandaløs jo bedre.«
Bagsiden kan næsten ikke vente på at se de virale tegneserievideoers indtog i dansk politik. Lene Espersen som halv sportsvogn, halv nattergal, Helle Thorning som den lille havfrue, Lars Løkke som halv fadbamse, halv halmballe, Margrethe Vestagers avatar flyvende rundt over Politiken, mens hun fortæller vælgerne, at de skal skrotte efterlønnen.
Hvad venter I på?


