Oliens comeback: At fodre hunden med dens egen hale
Trods klimakrise skrues olieproduk-tionen nu op globalt og er blevet en del af den amerikanske præsidentvalgkamp, men en stedse stigende andel af energiudbyttet går til at holde selve udvindingen i gang. Den faldende nettogevinst er en barriere for økonomisk vækst, siger forskere
Den canadiske produktion fra tjæresand er vokset fra 760.000 tønder olie pr. dag i 2005 til 1,6 mio. tønder i 2011 – og med en forventning om at nå 2,3 mio. tønder pr. dag i 2015 og mere end det dobbelte i 2030.


 Da olieprisen i sommeren 2008 nåede et historisk højdepunkt på 147 dollar pr. tønde, troede nogle, at tiden var inde til omstilling til et ikkefossilt energisystem.
»Tiden er ved at løbe ud. Tiden for handling er nu,« skrev Det Internationale Energiagentur, IEA, der også henviste til de accelererende CO2-udledninger og den tiltagende klimatrussel.
»Der er brug for intet mindre end en energirevolution,« appellerede agenturet.
De globale investeringer i vedvarende energi tog da også fart. Voksede ifølge Bloomberg New Energy Finance fra 133 mia. dollar i 2007 over 164 mia. dollar i 2008 til en rekord på 254 mia. dollar i 2011.
Men forestillingen om, at de smertefuldt høje oliepriser samtidig ville indebære en begyndende nedtrapning af den oliebaserede økonomi, holdt ikke. Mere end at blive opfattet som advarsel mod fortsat afhængighed af den fossile energi har den høje pris virket som stimulans og gulerod for olieselskaberne, der i dag over en bred kam optrapper deres efterforsknings- og udvindingsaktiviteter.
I Canada og USA er der hastig vækst i produktionen af såkaldt ukonventionel olie fra tjæresands- og olieskiferforekomster, som tidligere var udeladt af reserveopgørelserne, fordi de blev regnet for økonomisk utilgængelige. Den canadiske produktion fra tjæresand er vokset fra 760.000 tønder olie pr. dag i 2005 til 1,6 mio. tønder i 2011 og med en forventning hos Canadian Association of Petroleum Producers om at nå 2,3 mio. tønder pr. dag i 2015 og mere end det dobbelte i 2030.
USA’s præsident Obama og udfordreren, guvernør Mitt Romney, kappedes i tirsdagens valgduel om, hvem der kan skrue mest op for oliehanerne.
»Jeg går fuldt ind for olieproduktion. Vi har øget olieproduktionen til de højeste niveauer i 16 år,« sagde præsidenten.
»Jeg vil kæmpe for olie, kul og naturgas,« sagde guvernøren.
IEA taler nu om »en revolution« i den nordamerikanske produktion af ukonventionel olie og et ledsagende amerikansk »forsyningsbonanza«.
Den italienske olieekspert Leonardo Maugeri, tidligere chef for det italienske olieselskab ENI, p.t. forsker ved Harvard Kennedy School, skriver, at »den ukonventionelle olies voksende betydning vil over de kommende årtier gøre den vestlige halvkugle til det nye tyngdepunkt for olieefterforskning og -produktion.«
Olieefterforskningen intensiveres også i Arktis, ligesom den gør det i Afrika, og herhjemme har det statslige olieselskab DONG Energys ny direktør, Henrik Poulsen, netop luftet ambitionen om at kunne mere end fordoble selskabets produktion: Fra godt 65.000 tønder pr. dag i 2010 til omkring 156.000 tønder i 2020. A.P. Møller-Mærsk har tilsvarende annonceret, at man går efter at øge olieproduktionen med 50 pct. til 400.000 tønder pr. dag i 2020.
Altså ingen tegn på udstigning af olieæraen. IEA forventer tværtimod en stigning i den globale olieproduktion frem til 2035 på godt 15 pct.
Olien, væksten og kriserne
Olien er i dag nødvendig for at holde maskinerne, bilerne og flyvemaskinerne i gang. Spørgsmålet er, hvad olieafhængigheden overordnet vil indebære for økonomien. Er olietilgængeligheden én forudsætning for at bringe den hårdnakkede krise til ophør? Eller er olieafhængigheden og jagten på ny olie snarere garant for krisens beståen og forværring?
David J. Murphy forsker i sammenhængen mellem energiforbrug og økonomisk vækst på State University of New York og Northern Illinois University.
»Halvdelen af variationerne i økonomisk vækst, dvs. perioder med recession vs. ekspansion, kan forklares med variationen i olieforbrug,« noterer han i en analyse af udviklingen i USA i perioden 1970-2007, offentliggjort i Annals of the New York Academy of Sciences.
Olie- og energiforbrugets udvikling er en faktor, som ifølge Murphy typisk underspilles eller overses i neoklassiske økonomers forklaringer og forudsigelser om økonomisk vækst. I de klassiske forestillinger er arbejdskraften, kapitalen og teknologiudviklingen de afgørende faktorer for økonomiens evne til vækst. Naturressourcer som olie vil kunne substitueres, når eller hvis de bliver knappe, lyder ræsonnementet.
Og netop olie kan vitterlig erstattes. Af vedvarende energi, hvor de alternative teknologier til bl.a. opvarmning og transport i dag eksisterer. Den officielle danske målsætning om udstigning af den fossile æra i 2050 afspejler tilliden til, at substitueringen kan ske.
Men vil det ske, og kan det ske under genskabelse og opretholdelse af en økonomisk vækst, som vi har kendt den? Det betvivler David J. Murphy. Og væksten kan i hvert fald ikke sikres, hvis den fornyede indsats for at producere mere olie og forlænge olieæraen fastholdes.
»At opretholde status quo for økonomisk vækst baseret på olie i mere end et årti eller højst to er simpelthen ikke muligt,« lyder Murphys konklusion.
Stadigt mindre overskud
Det handler om EROI. Energy return on investments. Et begreb beslægtet med det mere velkendte erhvervsøkonomiske begreb ROI, return on investments, der angiver gevinsten ved en given investering sat i forhold til investeringen.
EROI angiver den producerede energimængde sat i forhold til den mængde energi, der skal bruges til at producere den nyvundne energi. Hvis det handler om olie, og EROI f.eks. er 100, betyder det, at man får 100 tønder olie for hver tønde, man bruger på at hente den ny olie op af undergrunden. En god forretning. Hvis forholdet derimod er én, betyder det, at der intet nettoudbytte er: Der skal bruges en tønde olie på at hente en ny tønde op.
Derfor er udviklingen i EROI-værdierne afgørende. Som Nathan Gagnon, senioranalytiker ved IHS Emerging Energy Research og forsker ved New York State University, påpeger:
»Et afgørende perspektiv, som savnes i debatten, er ikke, hvor meget olie, der findes i undergrunden, og heller ikke hvor meget vi måtte kunne hente op, men derimod hvor meget vi kan hente op med et markant energioverskud.«
David Murphy har ligesom Gagnon og kollegerne Charles Hall og Cutler J. Cleveland kortlagt EROI-værdier for olieudvinding, som de har udviklet sig over tid, og som de gælder for forskellige olieforekomster. Den slags opgørelser er vanskelige, men tendensen er tydelig:
For USA faldt EROI for olie- og gasboringer fra over 100 i 1930’erne til 30 i 1970’erne og videre ned til 11-18 i 2005. Det energimæssige overskud bliver altså stedse mindre som udtryk for, at der skal bruges stadig mere energi på efterforskning og på at hente olien op fra stadig større dybder eller stadig mere komplicerede, svært tilgængelige forekomster.
En global opgørelse på tværs af alle slags olieforekomster, som Nathan Gagnon og Charles Hall har medvirket til, peger på et EROI-fald fra 35 i 1999 til 18 i 2006.
»Denne tendens tyder på, at de globale olieforekomster, der er tilgængelige til at skabe økonomisk aktivitet, er betragteligt mindre end skønnene for de samlede reserver, og at EROI falder over tid og i takt med en voksende årlig boreaktivitet,« skriver Hall og Gagnon i det videnskabelige tidsskrift Energies.
»Hvis EROI for den globale olie- og gasudvinding fortsætter med at følge den tendens, den har haft i denne analyses periode, og hvis det er berettiget at lave en retlinet fremskrivning, vil EROI falde til én i løbet af ca. tre årtier,« advarer forskerne.
Altså i givet fald en situation, hvor olieselskaberne bruger al den udvundne energi på sig selv ...
Når det gælder den nye nordamerikanske offensiv for at få fat i den ukonventionelle olie, angiver Charles Hall og David Murphy EROI for de amerikanske olieskiferforekomster til fem og for de canadiske tjæresandsforekomster til blot to-fire. For én tønde olie investeret i tjæresandsproduktionen får man altså i dag kun to-fire tønder ny olie.
Med de faldende EROI-værdier kan man altså forudse en situation, hvor det måske nok kan lykkes olieselskaberne at presse den globale olieproduktion op i måske et par årtier endnu, men hvor mere og mere af denne olie ender i olieindustrien selv, og en stadig mindre andel bliver til overs til at holde samfundets maskineri kørende.
Vækstens paradoks
Hvis bestræbelserne på at forlænge oliealderen således fastholdes, hvad betyder det så for mulighederne for økonomisk vækst? Er det som den anerkendte canadiske energianalytiker og -forfatter Andrew Nikiforuk skriver i Energy Bulletin?
»I takt med at USA bliver mere afhængig af olie af lav kvalitet, vil dets olieafhængighed berige nogle få olieselskaber og i tiltagende grad svække andre økonomiske sektorer.«
Eller som oliemarkedseksperten Wayne Kelley, direktør for oliekonsulentfirmaet RSK, anfører:
»Det er ikke et spørgsmål om, hvornår olien løber tør, men i stedet et spørgsmål om, hvornår forsyningerne af penge til at købe importeret olie er udtømt.«
David Murphy beskriver en ond cirkel af selvforstærkende processer, der vil undergrave mulighederne for vækst:
• Den økonomiske vækst øger behovet for olie
• Stigende behov for olie øger produktionen fra kilder med lavere EROI
• De heraf følgende højere udvindingsomkostninger fører til højere oliepriser
• Højere oliepriser bremser den økonomiske vækst
• Økonomisk afmatning fører til faldende oliebehov
• Faldende oliebehov giver fald i oliepriser.
De faldende oliepriser »ansporer til en ny kortvarig runde med økonomisk vækst, indtil denne cyklus gentager sig selv. Dette system af lumske feedbackmekanismer er meget passende beskrevet som ’vækstens paradoks’: For at opretholde business as usual vil økonomisk vækst kræve produktion fra nye oliekilder, men de eneste tilbageværende oliekilder indebærer høje oliepriser, som hæmmer økonomisk vækst,« påpeger Murphy.
Hvad USA angår, finder han det »højst usandsynligt, at olieproduktionen kan forøges nok og i tilstrækkeligt lange tidsrum til at få økonomien til at vokse ud af den aktuelle nedtur for slet ikke at tale om kommende recessioner.«
»Ser man på den aktuelle udvinding af ukonventionel olie i Nordamerika, så er det de såkaldte sweet spots, olieselskaberne er gået i gang med, dvs. de allerrigeste forekomster. Når man kommer til de mere marginale forekomster, falder EROI, og omkostningerne stiger, og ingen ved, hvor meget der faktisk vil blive udvundet,« siger David Murphy.
Hvis olieprisen bare er høj nok, kan et olieselskab godt holde en forretning kørende ved kun at hente to tønder olie op for hver tønde, man investerer. Men for samfundets økonomiske vækst er det undergravende, at man hele tiden får mindre energi for pengene. Og holder den høje pris ikke, står selskaberne hurtigt af.
»Da olieprisen faldt midlertidigt til under 70 dollar pr. tønde i slutningen af 2008, blev der øjeblikkeligt skruet helt ned for udvindingen af olie fra tjæresand. Det var simpelthen ikke profitabelt,« påpeger Murphy.
Han og hans kolleger forudser en udvikling, hvor de økonomiske vækstrater vil svinge op og ned, men omkring en linje med klart faldende tendens.
»Alt lagt sammen synes det klart, at de seneste 40 års økonomiske vækst ikke vil fortsætte de næste 40 år, medmindre der sker nogle opsigtsvækkende ændringer i måden, vi håndterer økonomien på,« lyder konklusionen.

