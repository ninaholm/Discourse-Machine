Bankerne vinder - igen
Det er bankerne, der vinder på Den Europæiske Centralbanks ændringer i låneregler. Bankerne kan låne penge til en lav rente og låne dem videre til en høj. 'Ny form for statsstøtte til bankerne', lyder det fra økonomer
Nye lån fra Den Europæiske Centralbank kan betegnes som en statsstøtte til europæiske banker, mener ekspert.


 Ovenpå den kritiske økonomiske situation i de sydeuropæiske lande, giver ECB - Den Europæiske Centralbank - nu de europæiske banker mulighed for at tjene penge på Europas trængte økonomi.
Med EU-politikernes godkendelse kan ECB låne bankerne penge til en rente på én procent, og bankerne kan låne pengene videre til en højere rente. Og derigennem score en gevinst.
Statsstøtte til bankerne
Bankerne kan låne i ECB til en rente på én procent, så længe de betaler tilbage inden for et halvt år:
»Bankerne bliver den helt store vinder i det her tiltag. Man kan endda gå skridtet videre og sige, at der er tale om en form for statsstøtte til bankerne,« siger Christian Blaabjerg, der er markedsstrateg hos Saxo Bank, til TV2 News.
Udover de billige lån er ECB begyndt at opkøbe statsobligationer fra de kriseramte lande, i første omgang Grækenland.
Christian Blaabjerg mener, at de nye ændringer i ECB vil yde en langt mere direkte støtte til de kriseramte lande, end den for nyligt stort opslåede lånepakke på 500 milliarder euro. »Igennem ECB's billige lån stiger bankaktierne, fordi bankernes obligationsafdelinger kommer til at tjene rigtigt mange penge. De låner forholdsvist store beløb, kører dem en tur igennem obligationsmøllen og så laver de et højere afkast end det, de låner til,« siger Christian Blaabjerg fra Saxo Bank til TV2 News.
Bankerne skal på fode
Jesper Rangvid, ekspert i international finansiering ved Copenhagen Businness School er enig i, at ECB's lave renter kan komme nogle af de private banker til gode:
»ECB hjælper udover de græske banker også en masse af de tyske og franske banker. Og konsekvensen af en centralbanks meget lave rente er, at de private banker også kan låne til en ekstrem lav rente. For derefter at låne penge ud til en højere rente, ved for eksempel at købe statsobligationer. Og det tjener de penge på. Det er der ingen tvivl om,« siger Jesper Rangvid.
Han mener ikke, man kan undgå at hjælpe bankerne:
»Bankerne er smøreleddet, som alt går igennem. Og går bankerne konkurs, har det en kolossal indvirkning på arbejdsløsheden og det offentlige underskud. Man kan ikke komme udenom at skulle have bankerne på fode, hvis man vil undgå, at det bliver endnu værre,« siger han til Information.


