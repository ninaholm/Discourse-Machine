Norsk politi: Ikke noget nyt om færgebrand
Før de to tidligere skibsinspektører kommer til norsk politi med deres eventuelle oplysninger om geringsmændene, er efterforskningen af katastrofebranden på Scandinavian Star ikke tilført ny viden, mener lederen af den genåbnede efterforskning hos Oslo Politi


 Mens det i både dansk og norsk offentlighed har vakt en betydelig opmærksomhed, at to tidligere medarbejdere hos Søfartsstyrelsen har brudt med 26 års tavshed og fortalt, at de tilbage i 1990 hver især til norsk politi gav nogle navne på besætningsmedlemmer, som kunne være gerningsmændene bag branden på Scandinavian Star, er reaktionen straks mere behersket hos Oslo Politi.
Det fremgår af en pressemeddelelse, som presseafdelingen ved Oslo Politi udsendte onsdag – samme dag, som Information kunne citere tidligere chef for Søfartsstyrelsens opklaringsenhed Knud Skaareberg Eriksen for under et møde med norsk politi i efteråret 1990 at have udtrykt tvivl om den gerningsmand, som norsk politi dengang havde mistanke til, nemlig en dansk chaufførmedhjælper, der selv omkom under branden.
Da denne efter Knud Skareberg Eriksens mening slet ikke kunne have haft tilstrækkelig kendskab til at blokere branddøre og på den måde sørge for konstant forsyning af frisk luft til den påsatte brand, havde han givet navne på fire besætningsmedlemmer til en navngiven norsk politimand.
Ikke noget nyt
I pressemeddelelsen siger Terje Bechmann Dahl, lederen af den genåbnede efterforskning, at oplysningerne fra Knud Skaareberg Eriksen ikke tilfører sagen noget nyt. Det gælder først og fremmest den tidligere opklaringschefs synspunkt vedrørende den person, altså chaufførmedhjælperen, som norsk politi anså for den sandsynlige gerningsmand.
