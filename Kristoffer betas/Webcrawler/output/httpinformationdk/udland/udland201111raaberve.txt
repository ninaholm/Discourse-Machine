Nu råber verdens rigeste på Robin Hood
I dag fremlægger Microsoft-milliardæren Bill Gates sit forslag til en ny måde at rejse penge til bistand på G20-topmødet. Spørgsmålet er, hvem der skal hjælpe verdens fattige, når de rige nu kæmper med budgetterne. Svaret er klart: De finansielle institutioner
Bill Gates har doneret en stor del af sin formue til godgørenhed – og foreslår en model til G20-landene, der vil kunne frembringe 50 mia. dollar, uden at det gør alt for ondt på de kriseramte økonomier.


 Han var rørt og stolt, men måske ikke videre overrasket, da den franske præsident, Nicolas Sarkozy, ringede for at anmode om hans hjælp. Verdens bedst kendte velgører, Microsoft-milliardæren Bill Gates — der via sin fond Bill and Melinda Gates Foundation har givet ansigt til begrebet filantrokapitalisme — blev tidligere på året bedt om at komme med bud på alternative måder at rejse penge til udvikling i Den Tredje Verden i en tid, hvor iveren hos de tidligere donorlande ligger på et meget lille sted.
I går fik Bill Gates så hele 30 minutter foran gruppen af verdens mest magtfulde mennesker til at fremlægge konklusionerne i fondens rapport. Og over alt andet svævede et umiddelbart enkelt råd: Læg skat på finansielle transaktioner.
»Det er meget sandsynligt, at en skat på finansielle transaktioner kan virke. De her penge er godt brugt og kunne gøre en forskel,« sagde Gates, da den britiske avis The Guardian fik et par minutter inden fremlæggelsen.
50 milliarder
En skat på finansielle transaktioner kan generere næsten 50 milliarder dollar, hvis alle G20-landene gennemfører den. Ifølge rapporten kræver det blot en skat på 10 såkaldte basispoint — en måleenhed, der svarer til en hundreddel af ét procentpoint — på aktiehandel og to basispoint på obligationer. Ser man isoleret på de store europæiske økonomier, kunne de alene rejse ni mia. dollar. Men det er ikke kun aktiehandel, der står for skud i rapporten. Ifølge Gates og hans regnedrenge kan en skat på tobak på 70 procent rejseca. 18 mia. dollar til sundhedsprojekter. Mindre skatter på brændstof til skibsfart og flytrafik kunne skaffe hhv. 37 mia. og 27 mia. dollar.
Og det er penge, der ville lande på et tørt sted. Gates understregede, at mens finanskrisen har lagt en naturlig dæmper på de rige landes betalingsvillighed over for de fattige, var tendensen til tilbageholdenhed allerede i gang inden 2008, hvor bl.a. Italien skar markant ned på bistanden. Gates var derfor fløjet til Cannes med et overordnet budskab: Alle rige lande skal bruge minimum 0,7 procent af deres BNP på udvikling, fortalte han The Guardian.
»Det er derfor, jeg er her, for at opmuntre til udvikling, særlig inden for landbrug og sundhed. Jeg er her ikke som skatteekspert.«
Stigende støtte
Bill Gates er lagt fra den eneste, der tror på, at svaret — både på systemkrisen i vores eget system og udfordringerne i den fattige del af verden — et langt stykke af vejen findes i en skat på finansielle transaktioner. Kravet har været centralt i bevægelsen Occupy Wall Street, der har samlet tusinder under det banner i den seneste måned. Og i sidste uge fik skatten så uventet støtte, da den engelske kirkes øverste leder, ærkebiskop af Canterbury Rowan Williams, gav sin støtte til skatten med henvisning til, at de 'etiske' aspekter af finansverdnen lå kirken på sinde.
Bill Gates optræden vækker også begejstring i den danske udviklingsorganisation IBIS, der længe har arbejdet for at sætte den såkaldte 'Robin Hood-skat' på dagordenen.
»Det er rigtig, rigtig godt at Bill Gates nu taler for en skat, der betyder, at de banker og finansielle institutioner, der har været med til at skabe krisen, også skal være med til at betale for den. Og at han understreger, at pengene skal bruges til at bekæmpe fattigdom.«
Og selv om der er meget lange udsigter til, at det notoriske problembarn, når det kommer til bindende internationale aftaler, USA, vil bakke op om en sådan skat, er Lars Koch optimistisk.
»Alle ved, at vi ikke kan komme frem til at lave globale løsninger i et hug. Nogen må gå forrest, og det kan man fint gøre uden USA. På den måde minder processen en del om den, der ledte op til Kyoto-aftalen. Der var USA jo heller ikke med, men vi fik alligevel skabt konkrete initiativer, der viste sig relativt holdbare.«
Men Europa er heller ikke hel nem til trods for, at EU-Kommissionen i sidste måned fremlagt et forslag til en sådan skat. Til trods for den gejstlige opfordring vægrer den britiske regering sig ved at indgå i nogen som helst aftale, uden at den bliver global. Og den er under usædvanligt hårdt pres fra finanssektoren i City of London, for også her at stikke en kæp i hjulet.
Lars Kock mener ikke, at det er urealistisk, at G20-mødet vil levere resultater på dette område.
»Vi kan forhåbentlig komme til at se begyndelsen på en form for koalition mellem Europa — om ikke andet så eurozonen uden England — og de store BRICS-lande, hvor bl.a. Indien og Brasilien er varme fortalere,« siger Lars Kock, der fremhæver, at en yderligere fordel ved et samarbejde med de store udviklingslande er, at man derved bliver holdt fast på, at pengene skal øremærkes til udvikling.
Stigende støtte
Selv er Bill Gates fortrøstningsfuld i forhold til, at hans anbefalinger nu falder i mere gunstig jord end tidligere.
»En skat på finansielle transaktioner er langt mere sandsynlig nu end for et år siden, men det vil ikke blive i et omfang, der på magisk vis rejser enorme summer,« sagde han til The Guardian.
Men det er helt nødvendigt ikke at lade egne økonomiske problemer overskygge de egentlige udfordringer, som verden stadig står overfor — før finanskrisen og sandsynligvis lang tid efter.
I svære tider som disse, hvor arbejdsløsheden er høj i mange rige lande, er det nemt at glemme forholdene i de fattige dele af verden,« skriver Gates i sin motivation for at tage imod opgaven. »For mig er G20 derfor mere vigtig end nogensinde, fordi verdensøkonomien er i en så prekær tilstand. Hvis den svækkes yderligere, vil verdens fattigste lide mest.«

