Nato: Billeder beviser russiske aktiviteter i Ukraine
Satellitbilleder beviser ifølge Nato, at mange russere kæmper for oprørerne i det østlige Ukraine
 Et af de satellitbilleder, som NATO har frigivet


 Nato mener at ligge inde med tunge beviser for, at russiske soldater opererer i Ukraine.
Torsdag offentliggjorde alliancen satellitbilleder, der støtter beskyldninger om, at russerne kæmper side om side med de prorussiske separatister i det østlige Ukraine.
»I løbet af de seneste to uger har vi mærket en betydelig optrapning af Ruslands militære indgriben i Ukraine,« siger brigadegeneral Nico Tak i en udtalelse på Natos hjemmeside.
Billederne er ifølge Nato taget i slutningen af august.
»Satellitbillederne, som blev offentliggjort i dag, giver yderligere bevis for, at russiske soldater udstyret med avancerede, tunge våben, opererer på ukrainsk territorium,« siger generalen.




Nato mener, at der er flere end 1000 russiske soldater i Ukraine, og det benægtes da heller ikke af den selvudnævnte premierminister for den såkaldte Folkerepublikken Donetsk, Alexander Sakhartjenko.
Han mener dog snarere, skriver New York Times, at 4000 russere kæmper på oprørernes side.
Det ændrer dog ikke på, at Rusland fortsat ikke vil erkende engagementet.
»Vi har noteret os denne ’informations-and’ og er forpligtet til at skuffe dens bagmænd,« siger en talsmand for det russiske forsvarsministerium.
»Materialet har ingen hold i virkeligheden,« lyder det.
FN’s Sikkerhedsråd holder torsdag aften møde om den eskalerende konflikt i Ukraine. I forbindelse med mødet kræver USA's FN-ambassadør, Samantha Power, at Rusland ’stopper med at lyve’.

