McCain: Jeg er forandringernes mand
McCain siger, at han er den rette til forandringer, men lover samarbejde med Demokraterne.



 Senator John McCain holdt en effektfuld tale fredag morgen dansk tid til det republikanske partikonvent i USA og sagde, at det ikke bliver hans modkandidat, Barack Obama, som vil være mester for forandring. Det vil han selv klare.
 Hans tale byggede på principper, samarbejde og forandring, og det blev derfor også en tale, som næppe er hørt i mange år på et republikansk partikonvent.
 Han lovede at genskabe respekten for USA ude i verden, at fastholde kursen i Irak og at være hård over for radikale islamister og Rusland, som ikke respekterer demokratiet. Han vil forberede USA på den nye virkelighed i en globaliseret verden.
 Han sagde, at han så frem til at føre valgkamp mod Obama og Demokraterne.
 - I har min respekt og beundring. Trods vore uenigheder, så er der meget mere, som forener os end skiller os. sagde han til de mange republikanere, der var samlet i Xcel Energy Center i Saint Paul. 
 - Igen og igen har jeg arbejdet sammen med medlemmer af begge partier for at løse problemer, som behøvede at blive løst. Det er sådan, jeg vil regere som præsident, sagde han. 
 Forsamlingen klappede, men var ikke overentusiastisk, og et kort øjeblik så det ud, som om hans vicepræsidentkandidat, Sarah Palin, aftenen før var løbet med al begejstringen og Republikanernes ideologiske arvesølv.
 Men hans budskab var, som talen skred frem, at han sammen med Palin vil bekæmpe det politiske establishment i Washington - som en outsider - og at han derfor mere end Obama repræsenterer forandring. McCain har i øvrig siddet i Kongressen siden starten af 1980'erne.
 Størst var jubelen i salen, da McCain i slutningen af sin tale kom ind på sine oplevelser som krigsfange i Vietnam. Et fangenskab, der gjorde ham til overbevist amerikaner, sagde han.
 Og i en retorisk udladning, der fik hele salen til at koge, lovede han at kæmpe.
 - Jeg vil kæmpe for min sag hver dag som præsident. Jeg vil kæmpe for at sikre, at enhver amerikaner har alle grunde til at takke Gud, som jeg takker ham. At jeg er amerikaner, en stolt borger i det mægtigste land i verden, og med hårdt arbejde, stærk tro og en smule mod, så er store ting altid inden for vor rækkevidde. Så kæmp med mig, kæmp med mig, råbte han.
 Men undervejs fik har sat traditionelle republikanske aftryk. Han lovede at sænke skatterne, at påbegynde kontroversielle olieboringer ud for USA's kyst og at give større plads privatskoler.
 Der opstod i begyndelsen af tale uro på tilskuerpladserne, da to krigsmodstandere kom med til tilråb. I det tilskuerafsnit, hvor Ritzaus medarbejder befandt sig, befandt der sig en lille korthåret person, tilsyneladende en ung pige. Hun spænede råbende ned mellem tilskuerne med sikkerhedsfolk efter sig. Foran et podium med fotografer krængede hun sin jakke op for tilsyneladende at vise noget, der var skrevet på en T-shirt indenunder. Hun blev ført væk af sikkerhedsfolkene med armene på ryggen, mens der blev hujet i salen.
 Samtidig var der uden for konventcentret flere hundrede demonstranter, som forsøgte at komme tæt på. Mange af Saint Pauls gader var afspærret, og der var tæt med politi og nationalgardister alle vegne.
