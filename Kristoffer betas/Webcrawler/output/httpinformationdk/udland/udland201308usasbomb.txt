Vil USA’s bomber føre til et regimeskifte?
USA er klar til at angribe Syrien med støtte fra bl.a. Storbritannien, Frankrig, Tyrkiet, Jordan – og formentlig også Danmark. Målet er at lamme Assads kommunikationskontrol og kommandostruktur – og dermed ændre magtbalancen i oprørernes favør, vurderer eksperter. Men spørgsmålet er, hvordan Vesten undgår at kaste magten i hænderne på islamisterne
Et AV-8B Harrier kampfly letter fra USS Kearsarge, et af de fire store amerikanske krigsskibe, der er i øjeblikket befinder sig i Middelhavet.


 
	USA har fire af sine største krigsskibe opmarcheret ud for Syriens kyst, Storbritannien har sendt adskillige kampfly og fragtfly til den britiske Akrotiri-base på Cypern, og herhjemme er F-16-flyene parat til at følge trop, efter statsminister Helle Thorning-Schmidt (S) har meddelt, at hun er villig til gå i krig mod Assad uden mandat fra FN.

	Alt tyder på, at det ender med en militær straffeekspedition over for den syriske diktator som reaktion på sidste uges angreb med kemiske våben, som kostede mange hundrede mennesker livet, heraf mange kvinder og børn.

	Information har spurgt en række militærfolk og Syrien-eksperter, hvilke mål USA og dets allierede kan forventes at gå efter, hvad formålet med det forventede angreb er – og hvilke konsekvenser en militær intervention kan forventes at få i Syrien.

	Lars Cramer-Larsen fra Institut for Militære Operationer på Forsvarsakademiet er ikke i tvivl om, hvilke mål USA og dets allierede vil gå efter, hvis det ender med et militært angreb.

	»Man vil helt givet forsøge at ramme Assads kommunikations-kommando og kontrolsystemer, så han ikke længere kan styre sin militærmaskine,« siger han.

	»Det syriske militær er ekstremt topstyret, så planen er helt givet at gøre Assad blind og døv, så han ikke kan kommunikere med sine styrker og sine tilhængere.«

	Blandt de mål, som USA og dets allierede kan forventes at gå efter, er Syriens nationale tv, det nationale nyhedsbureau SANA, de militære kommunikationsinstallationer, det militære radarsystem, internettet mv.

	»I anden omgang kan man forvente, at USA vil gå efter hans militære kapaciteter; det omfattende, men gammeldags luftforsvar, hans MIG-fly, kamphelikoptere, flybaser osv.,« mener Cramer-Larsen.

	Netop kontrollen over det syriske luftrum har været afgørende for Assads mulighed for at holde oprørerne stangen.

	Hvis USA og dets allierede kan forhindre Assad i at kommunikere og kontrollere bl.a. flyvevåbnet, vil det give oprørerne en markant fordel på slagmarken.

	»Det kan tippe læsset,« siger Lars Cramer-Larsen.

	Og den vurdering bakkes op af Syrien-ekspert Jakob Skovgaard-Petersen fra Københavns Universitet.

	»Assad har bombet de oprørskontrollerede områder igen og igen med sine helikoptere, så det vil have stor betydning for oprørerne, hvis han ikke længere er i stand til det,« siger han.

	Skovgaard gør dog opmærksom på, at Assad de seneste måneder har fået hjælp på landjorden fra libanesiske Hizbollah-styrker og irakiske shia-militser, der støtter ham og er villige til at kæmpe mod oprørerne – i modsætning til store dele af den syriske hær, der for hovedpartens vedkommende består af sunnimuslimer, hvis loyalitet den shia-muslimske præsident ikke stoler på.

	Desuden råder Assad også over en større folkemilits – en slags hjemmeværn – som dog er bedst til forsvarsopgaver.

	USA støtter FSA

	Det store dilemma for USA og dets allierede er imidlertid, at den fordel, som et angreb på Assads militære infrastruktur vil give oppositionen, kan ende med at gavne de forkerte.

	Både USA, Storbritannien og Frankrig har tydeligt signaleret, at man ikke ønsker at støtte de islamistiske militser, heriblandt al-Nusra-fronten, som efterhånden udgør en stor del af den syriske opposition. Hvor stor en del, er der ingen, der rigtig ved, men eftersom flere af grupperne har erklæret sig loyale over for al-Qaeda, er det ikke folk, som Vesten har lyst til at støtte eller bevæbne.

	Det er der imidlertid en vej uden om, siger Jakob Skovgaard.

	»Det er mit indtryk, at USA har rimelig godt styr på, hvad der foregår i de oprørskontrollerede områder syd for Damaskus. Det er militser fra den sekulære Free Syrian Army (FSA), som opererer der, og mange af deres officerer er trænet af USA i Jordan,« siger han.

	»Det oplagte er derfor at støtte dem med våben osv. og så håbe på, at de får overtaget over de islamistiske grupper.«

	Han understreger desuden, at det er meget svært at vide, hvor stærke islamisterne vil være, den dag Assad-styret falder. De, der i dag kæmper under Al-Nusras faner, er en skønsom blanding af overbeviste syriske islamister, udenlandske jihadis, tilhængere af det mere moderate Muslim-ske Broderskab og andre, der bare har savnet en fane at kæmpe under.

	Kanonbådsdiplomati

	Lars Cramer-Larsen understreger, at der stadig er en mulighed for, at den voldsomme amerikanske sabelraslen over for Assad viser sig blot at være netop sabelraslen med det formål at få genoplivet det kuldsejlede forsøg på at finde en politisk løsning på den syriske borgerkrig.

	»Det er stadig tænkeligt, at opmarcheringen af amerikanske krigsskibe og britiske fly blot er kanonbådsdiplomati, der skal forhindre yderligere brug af kemiske våben,« siger han.

	»Hverken Rusland eller Kina bryder sig om brug af kemiske våben, så den militære optrapning kan være et forsøg på at skabe en ny enighed i FN’s Sikkerhedsråd og få genoptaget bestræbelserne på at stable en fredskonference på benene i Genève.«

