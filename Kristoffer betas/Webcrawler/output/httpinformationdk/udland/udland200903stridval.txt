Strid om valgdato i Afghanistan
Der skal være valg i Afghanistan til april, siger landets præsident. Men han får ikke sin vilje, siger afghansk valgkommission. Pga. sikkerhedssituationen skal valget skydes til den 20. august
En burkaklædt afghansk kvinde i Kabuls gader venter på, at en skopudseren bliver færdig med hendes sko.


 Afghanistans præsident, Hamid Karzai, ønsker at holde valg i næste måned for at undgå brud på landets forfatning. Men det er for tidligt, mener både hæren, politiet, oppositionen og valgmyndighederne i det urohærgede land.
Derfor meddelte den afghanske valgkommission i går, at det ikke er muligt med et valg i april, og derfor er valgdagen fastsat til den 20. august, oplyste kommissionen.
Karzai overraskede omverdenen i weekenden, da han bebudede valg allerede i april. Han sagde, at det var nødvendigt for at overholde landets forfatning.
Men USA, den afghanske opposition og de øvrige præsidentkandidater støtter alle, at valget først finder sted i august.
Ifølge forfatningen slutter præsidentperioden 21. maj, og et valg skal holdes senest en måned inden. 
For knap et år siden blev oppositionen imidlertid enig med Karzai om, at det ville være upraktisk at holde valg i foråret, da det ville indebære, at alting skulle arrangeres i løbet af den barske vinter. 
Men da valgdagen blev fastsat til den 20. august, begyndte de samme oppositionsledere at så tvivl om præsidentens legitimitet. 
Og da ingen tror, at det er muligt at organiseres et valg på godt en måned, så opfattes Karzais beslutning mest som et forsøg på at tvinge oppositionen til at anerkende hans magtbeføjelser efter den 21. maj og tillade ham at gøre brug af sine præsidentielle fordele i en valgkamp.
17.000 ekstra på plads
Det er først og fremmest det notorisk korrupte afghanske politi og dernæst hæren støttet af internationale styrker, der skal sørge for sikkerheden på valgdagen. 
En af hovedårsagerne til at lægge valget i august var, at det ville give de afghanske styrker ekstra tid til opbygning og træning. Derudover ville yderligere 17.000 amerikanske soldater, som USA's præsident har beordret udsendt til Afghanistan, være på plads i landet.
Indenrigsminister Hanif Atmar, der har kontrol over Afghanistans 80.000 politibetjente, siger, at Taleban-oprørere og deres allierede meget sandsynligt vil forsøge at forhindre gennemførelsen af et valg. 
"Det er en sørgelig realitet i Afghanistan, men vi vil gøre vores bedste," lyder det fra minister Atmar.
USA og dets europæiske allierede støtter et valg i august, men ingen har ytret sig højlydt af frygt for at blive beskyldt for at blande sig i den politiske proces i landet, mener flere diplomater og analytikere.

