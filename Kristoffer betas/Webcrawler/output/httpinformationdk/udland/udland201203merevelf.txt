Mere velfærd skal øge kinesernes forbrugslyst
Der var ingen revolutioner i den kinesiske premierminister Wen Jiabaos åbningstale til det kinesiske parlament i går. Bæredygtighed, velfærd og forbrug er nøgleordene for at skabe stabilitet i samfundet
Næsten 3.000 delegerede  ankom i går til Folkets Store Hal i Beijing, hvor premierminister Wen Jiabao traditionen tro skulle holde sin årlige tale om regeringens resultater i det forgangne år og målene for det kommende. Han sagde blandt andet, at man vil arbejde hårdere på at komme korruption i egne rækker til livs og reducere regeringensapparatets administrative udgifter.


 BEIJING – I sin åbningstale i går til Den Nationale Folkekongres leverede premierminister Wen Jiabao det, som det kinesiske lederskab higer efter, nemlig stabilitet. Han fremførte de samme hovedbudskaber som i de sidste mange år: Kina skal have en lavere, men mere bæredygtig vækst, og der skal være større fokus på folkets velfærd.
Foran de næsten 3.000 delegerede i Folkets Store Hal i Beijing – og under en enorm rød stjerne – understregede han, at den vigtigste og mest presserende opgave for regeringen er at »løse problemerne forbundet med en udvikling, der er ude af balance, ukoordineret og ikke bæredygtig«, og som i stor grad har ført til en skævvridning af samfundet.
Som traditionen foreskriver, beskrev Wen Jiabao i talen Kinas resultater i det forgangne år og regeringens mål i det kommende. Og i går kunne han endnu engang præsentere imponerende statistikker over Kinas økonomiske vækst, og han var ikke sen til at tilskrive kommunistpartiet æren:
»Vores hårdt tilkæmpede bedrifter i det seneste år er et bevis på styrken og vitaliteten af det socialistiske system med kinesiske karaktertræk, og vi har øget stoltheden og sammenhængskraften i den kinesiske nation. Denne præstation er takket være partiets centralkomites velfunderede beslutninger,« sagde han til de delegerede, en forsamling, der inkluderer både folk med og uden partimedlemskab, etniske minoriteter i traditionelle, farverige dragter, uniformerede officerer fra Folkets Befrielseshær og succesfulde entreprenører.
Folkekongressen, Kinas lovgivende forsamling, der hvert år mødes i hovedstaden i 10 dage, er i det store og hele en ceremoniel affære, hvor medlemmerne stemmer ’ja’ til beslutninger taget i hemmelighed af kommunistpartiets ledelse. Men det er her, befolkningen og omverdenen får et indblik i landets politiske retning og styrets prioriteter.
Lavere vækst
Den største ændring i Wen Jiabaos tale i forhold til tidligere var hans udmelding om, at regeringen satser på en BNP-vækst i 2012 på 7,5 procent. Det er stadig en høj vækst sammenlignet med de fleste andre lande, men det er første gang siden 2004, at Beijing sætter ambitionsniveauet så lavt. Sidste år lød målet på otte procent, men det endelige resultat var 9,2 procent.
Wen Jiabao begrundede den lavere målsætning med ønsket om at skabe en »økonomisk vækst, der er mere bæredygtig og effektiv«.
Efter mere end 30 års hastig udvikling er Kina blevet verdens næststørste økonomi og en førende eksportør. Men overafhængigheden af eksport og billig produktion samt lavt forbrug blandt kineserne har udviklet sig til en klods om benet på landets videre udvikling.
I et forsøg på at gøre sig fri af afhængigheden af eksport, der har gjort Kina sårbar i en tid med økonomiske problemer på nogle af landets største eksportmarkeder, specielt EU og USA, forsøger regeringen at få kineserne til at konsumere mere – og dermed være med til at skabe vækst.
»Det vil være et fokus for vores økonomiske arbejde i år at udvide det hjemlige forbrug, som er nødvendigt for at sikre Kinas stabilitet på lang sigt og en rolig og robust økonomisk udvikling,« sagde Wen.
Opmuntring til forbrug
Regeringen har dog gentagne gange lovet at skabe en balanceret vækst og gøre landet mindre lænket til eksport ved at fremme kinesernes forbrug – men hidtil uden stor succes.
Mange kinesere foretrækker at spare deres penge, da landets ringe sociale sikkerhedssystem skaber frygt for store og til tider ruinerende omkostninger i forbindelse med bl.a. sygdom, arbejdsløshed eller børnenes uddannelse. Men Wen Jiabao lovede nye tiltag for at opmuntre til forbrug.
»Vi vil ihærdigt justere indkomstdistributionen, øge indkomsten for de nederste og mellemste indkomstgrupper og øge evnen til at forbruge,« sagdepremierministeren.
»Vi vil øge investeringerne inden for områder, der er vigtige for folkets velfærd, såsom uddannelse, kultur, sundhedspleje, beskæftigelse, social sikkerhed og boligprojekter til lavindkomstgrupper.«
Det eneste, man hørte fra forsamlingen, var spredte klapsalver i løbet af premierministerens tale og så lyden af papirets raslen, når de alle i takt vendte siderne i talen, som de havde fået udleveret på forhånd.
Harmoni
Uden for Folkets Store Hal, på Den Himmelske Freds Plads, der i dagens anledning var lukket af for offentligheden og omdannet til Kinas mest eksklusive parkeringsplads for de delegeredes busser, var der ligesom sidste år placeret to gigantiske tv-skærme. På dem blev der vist filmoptagelser, der signalerede kongressens ’følelse’.
Sidste år viste skærmene et hyperdynamisk billede af Kina: højhastighedstog, nye motorveje og industri. Det var tilsat grafik med pile, der alle pegede op i en skarp kurve – Kinas vækst, velstand og eksport steg voldsomt.
I år er budskabet dog langt mere roligt, næsten meditativt. Der signaleres harmoni med rolige billeder tilsat blød musik. Der er blide billeder af naturskønne områder, solpaneler, vandkraft og vindmøller. Der er etniske mindretal – tibetanere og uighurer – der svælger i lykke. Tilsyneladende er det de vigtigste budskaber i år: grøn energi og harmoni mellem folkeslagene.
Fra sin talerstol slog Wen Jiabao desuden fast, at regeringen vil forbedre de økonomiske kår for minoriteterne:
»Vi vil uden tøven konsolidere og udvikle socialistiske etniske relationer med lighed, solidaritet, gensidig assistance og harmoni,« sagde han.
Lokale krige
Og hvis det ikke er nok til at dæmme op for de stadig voldsommere protester over det kinesiske styre blandt uighurer og tibetanere – og befolkningens utilfredshed generelt – så annoncerede regeringen i går også en heftig stigning for landets hjemlige sikkerhedsbudget – med 11,5 procent til 624 milliarder kroner i år – hvilket afspejler regeringens voksende nervøsitet over ustabilitet.
Samtidig blev det meddelt, at Kinas militærbudget vil stige med 11,2 procent til 598 milliarder kroner – regeringen bruger altså flere penge på at beskytte sig mod sin egen befolkning fremfor fjender uden for landets grænser.
For Kinas nabolande indeholdt premierminister Wen Jiabaos tale dog også bekymrende udmeldinger. Han lagde op til, at Kinas hær skal være »mere revolutionær, moderne og standardiseret«, og sagde:
»Vi vil styrke hærens evne til at fuldføre en lang række militære opgaver, hvoraf den vigtigste vil være at vinde lokale krige under informationsalderens betingelser«
Men også på den front leverede Wen Jiabao et stabilt budskab – han sagde præcis det samme sidste år.

