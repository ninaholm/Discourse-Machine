Latinamerika mødes på midten
Med Hugo Chávez’ død svækkes visionen om en topstyret socialistisk stat i Latinamerika. I stedet styrkes en model, der hverken er højreorienteret eller explicit venstreorienteret: En markedsbaseret velfærdsstat, der ikke er bange for at lade markedskræfterne regere, men hvor man samtidig ønsker mere social lighed
Hugo Chávez’ død har vakt stor sorg blandt hans mange tilhængere. Men samtidig markerer hans død et skifte, hvor de latinamerikanske regeringer bevæger sig fra både venstre og højre mod midten


 Mens kondolenceskrivelserne i går strømmede ind til Venezuelas regering efter Hugo Chávez’ død, var det mest logiske spørgsmål, om kondolenceskrivelserne også omfattede den latinamerikanske leders vision for hele kontinentet.
Mens korruption, nepotisme og tiltagende magtbrynde for mange har tegnet den kontroversielle leders 15 år lange lederskab, har Chávez også stået som kontinentets mest markante venstreorienterede tilhænger af en mere rimelig fordeling af kontinentets velfærd.
Men den vision dør ikke med Chávez, den forandrer sig bare.
For Chávez er blevet overhalet indenom af en række lande med et mere pragmatisk forhold til socialismen.
»Tendensen er klar. Mens Venezuela og få allierede har skruet tiden tilbage og forsøgt med en mere planøkonomisk model med en altdominerende stat, har de fleste andre lande i Latinamerika bevæget sig mod en model med åbne økonomier og en mindre stat, der både sigter på at tiltrække investeringer og fremmer socialpolitik,« siger Carlos Salas Lind, lektor ved CBS og Niels Brock.
Et synspunkt, der deles af andre iagttagere af latinamerikansk politik.
»Regionen har ændret sig, og hvis man ser på lande som Brasilien og Uruguay, hvis regeringer formelt er venstreorienterede, og lande som Chile og Colombia, hvis lande tilhører centrumhøjre, så minder de politisk så meget om hinanden, at man kan tale om en egentlig sammensmeltning, som gælder både økonomisk politik og socialpolitik,« siger Diego Sanchez-Ancochea, ekspert i Latinamerikas politiske økonomi ved Oxford Universitets Latin American Center.
Mindre betydning til ALBA
Det gør sig endda også til dels gældende i Venezuela uanset hvem, der vinder det præsidentvalg, der skal afholdes inden for de næste 30 dage.
Også her er oppositionen begyndt at flytte sig fra den fastlåste venstre-højre-inddeling, som har tegnet kontinentet, og i retning af en mere retfærdig fordeling af velfærden.
»Der er meget at være kritisk overfor i forbindelse med Chávez, og vinderen af valget vil have en stor og vigtig opgave med at afpolitisere Venezuelas institutioner. Men man må give Chávez, at han efterlader sig en arv med sociale programmer, som heller ikke oppositionen vil kunne bryde med. De er kommet for at blive,« siger Victor Bulmer-Thomas, tænketanken Chatham House’s analytiker af Latinamerika.
Til gengæld vil Chávez’ død med stor sandsynlighed betyde en svækkelse af den venstrefløjsideologi, Chávez har støttet op omkring i organisationer som ALBA, hvor lande som Ecuador, Bolivia, Cuba, Nicaragua og Honduras har sluttet sig sammen om et mere radikalt venstreorienteret projekt – og hvor de andre stater ofte er blevet understøttet med Venezuelas oliepenge. Især i Cuba og Nicaraguas tilfælde.
»Uanset om oppositionen eller Chávez’ udvalgte efterfølger, Nicolas Maduro, vinder, vil subsidieringen af de andre stater ændre sig. Hvis oppositionen vinder, vil tingene ændre sig markant og støtten forsvinde. Hvis Maduro vinder, vil den imidlertid også blive trappet ned, omend i et langsommere tempo, fordi økonomien tvinger Chávez’ efterfølgere til det.
Derfor vil ALBA også i fremtiden komme til at betyde mindre i latinamerikansk politik,« siger Diego Sanchez-Ancochea, der dog understreger, at især de venstreorienterede projekter i Bolivia og Ecuador i vid udstrækning også har deres egen dynamik.
En midtersøgende region
Sagen er bare den, at Chávez’ model fremstår mindre attraktiv for en række lande, hvor en midtersøgende konsensus om både social og økonomisk fremgang tager sig bedre ud end en model, der i vid udstrækning er bygget på flygtige oliepenge, og som har splittet Venezuelas befolkning. En model, der har ført til et samfund, som både er langt mere voldeligt, end da han kom til, og som samtidig er langt mere forgældet, fordi det bolivarianske projekt ikke har fundet en bæredygtig økonomisk model.
»Det er sigende, at ingen anden regering i regionen har forsøgt at kopiere hans eksempel. Størstedelen af regionens ledere proklamerer stærkere støtte til Lulas (Brasiliens tidligere præsident, Luiz Inácio da Silva,red.) tilgang, end de gør til Chávez’ tilgang. Med mere effektive regeringsmodeller præget af pragmatisme og mådehold er udsigterne for fortsat velstand bedre i lande som Colombia og Peru end i Venezuela,« skriver Latinamerika-analytikeren Michael Shifter fra tænketanken Inter-American Dialogue i en kommentar til Chávez’ død.
»Chávez insisterede på at skrue tiden tilbage og søgte at genskabe en samfundsmodel, som i højere grad skulle ligne den økonomiske model, vi kendte fra østblokken under Den Kolde Krig; en model som den cubanske med en altdominerende stat og et altdominerende parti i midten af det hele,« siger Carlos Salas Lind.
»Som modsætning står Brasilien, der er et langt mere alsidigt land, hvor der igennem snart 20 år har været et fokus på både at fremme den sociale mobilitet, men også at udvikle en sund og varieret økonomi. Blandt andet ved at holde stat og produktion adskilt og ved at sikre magtens tredeling og uafhængige institutioner,« siger Carlos Salas Lind.
Derfor vil en polariserende retoriker som Hugo Chávez også næppe komme til at fylde så meget i latinamerikansk politik i fremtiden.
»Latinamerikas venstreorienterede regeringer er vidt forskellige og arbejder under ganske forskellige betingelser,« understreger Victor Bulmer-Thomas.
»Men hvis man skulle pege på en person, der skulle lede en bevægelse, ville det snarere være en midtersøgende pragmatiker som Brasiliens Dilma Rousseff (nuværende præsident, red.) end en populistisk retoriker inspireret af Chávez som Argentinas præsident, Cristina Kirchner,« siger den velestimerede Latinamerika-analytiker, der i højere grad er urolig for, om de nye midtersøgende styrer kan finansiere at etablere velfærdsstater, end om de vitterlig ønsker en mere retfærdig fordeling af velfærden.
»Der er en solid midtergrund i Latinamerika. Selv i Peru, som er kontinentets mest vækststærke land, har man de samme socialprogrammer, som Venezuela har. Det, der deler, er holdningen til, hvor autoritær en stat skal være.«

