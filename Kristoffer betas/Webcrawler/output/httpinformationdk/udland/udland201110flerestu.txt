Flere studerende fra Kina læser i Danmark
Antallet af kinesiske studerende på de danske universiteter er vokset, fordi danskerne taler engelsk og kan uddanne dem i innovation. Efter uddannelsen vender de fleste kinesere dog formentligt hjem igen


 De dygtigste og rigeste studerende fra Kina tager en uddannelse på London School of Economics eller Harvard University i USA. Men de kinesere, der enten ikke har råd eller ikke kan blive optaget på et verdens mest prestigefyldte universiteter, kan i stedet flytte til Danmark for at læse.
Det er der hvert år flere kinesiske studerende, der vælger at gøre, og inden for de seneste tre år er antallet af studerende fra Kina steget med 43 procent på de danske universiteter.
»De kommer ikke herop for at lære om statistik og matematik, for det kan de godt hjemmefra. Til gengæld går de målrettet efter uddannelser, der handler om innovation og den skandinaviske velfærdsmodel,« fortæller Janie Huus Tange, som er marketingschef ved Copenhagen Business School og står for at tiltrække studerende fra udlandet.
Hun forklarer, at mange af de kinesiske unge godt kan lide at læse i Danmark, fordi de danske studerende taler godt engelsk, men samtidig har en større forståelse for dem, der ikke taler sproget flydende.
»De bliver ikke tromlet ned, sådan som de ville måske ville blive på et engelsk universitet,« siger hun.
I øjeblikket går der omkring 50 kinesere på CBS, som enten er på udveksling eller læser en kandidat. Ofte er det efter det halve år som udvekslingsstuderende, at flere af dem vender tilbage for at læse videre.
»Typisk læser de en bachelor-uddannelse på østkysten i Beijing eller Shanghai, og så kommer de på et semesters udveksling til Danmark, som de ikke aner noget om. Dem, der bliver glade for at læse her, vender så måske tilbage for at læse en hel kandidat,« siger Janie Huus Tange.
De flittigste studerende
Hvis de kinesiske studerende vælger at læse en hel kandidatuddannelse i Danmark, koster det dem omkring 12-13.000 euro pr. år (100.000 kr.), og oveni kommer leveomkostninger. I alt ender det med at koste dem omkring 300-400.000 danske kroner. Pengene har deres forældre ofte brugt hele deres liv på at spare sammen, og det betyder, at mange af de kinesiske studerende er ekstra dedikerede til deres studier, fortæller Janie Huus Tange.
»De har ingen venner, ingen kærester eller fritidsjob, der distraherer dem. For dem handler det ikke om andet end studier, og de ved, at de skal præstere enormt meget for at kunne vende hjem og være en succes,« siger hun og understreger, at de kinesiske studerende på mange måder adskiller sig fra de danske.
»Vi prøver at forberede dem på, at undervisningsmiljøet er lidt mere uformelt, og at man eksempelvis gerne må sige 'du' til professoren eller sige sin underviser imod. Men nogle af dem har en opfattelse af, at uformelt er det samme som uprofessionelt, og de tror, at danske studerende er dummere og mere dovne, end de er, fordi de gør tingene på en anden måde,« siger Janie Huus Tange.
Mange af de kinesiske studerende har aldrig været til mundtlig eksamen, og de er vant til, at de får høje karakterer, hvis de kan sige det, der står i bøgerne, forklarer hun.
»Men sådan arbejder vi jo ikke her. Her skal de studerende forholde sig kritisk til det, der står i bøgerne«.
Tager hjem igen
CBS holder ikke øje med, hvor mange af de kinesiske studerende, der bliver boende i Danmark, når de er blevet færdig med at læse.
Danmarks Statistik eller Udlændingeservice har heller ikke tal på, hvor mange af de kinesiske statsborgere i Danmark, der har bosat sig og fået et fast arbejde, og hvor mange, der kun opholder sig kortvarigt på et af de danske universiteter. Janie Huus Tange vurderer dog ikke, at der er mange af de studerende fra Kina, der ender med at slå sig permanent ned i Danmark.
»En del af dem tager hjem, fordi de er enebørn og skal hjem og arbejde i deres forældres forretning. Danske virksomheder er også svære at komme ind i, hvis man ikke taler dansk, selv om forretningssproget er engelsk«.

