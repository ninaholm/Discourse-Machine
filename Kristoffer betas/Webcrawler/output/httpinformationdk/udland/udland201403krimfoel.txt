Krim følger i Kosovos fodspor – eller gør det?
På flere punkter ligner de to befolkningers afstemning om løsrivelse hinanden, men der er vigtige forskelle, som kan være udslagsgivende for deres lovlighed
 
	I søndags skal 95 pct. af vælgerne have stemt ja til Krimhalvøens optagelse i Rusland. Da Kosovo-albanerne afholdte en lignende afstemning i 1991 kort efter opløsningen af Jugoslavien, stemte næsten den samme andel – 99 pct. – for løsrivelse fra Serbien


 
	Vladimir Putin har flere gange benyttet Kosovos løsrivelse fra Serbien i 2008 som legalt forlæg for Krim-beboernes ret til at opnå uafhængighed fra Ukraine. Det skulle ifølge Ruslands præsident »være i overensstemmelse med FN’s dokumenter«.

	Men sagen er langt fra så enkel. Der er paralleller mellem de to situationer, men der er også væsentlige og måske udslagsgivende forskelle, siger folkeretseksperter.

	For at begynde med de oplagte paralleller.

	I søndags skal 95 pct. af vælgerne have stemt ja til Krimhalvøens optagelse i Rusland. Da Kosovo-albanerne afholdte en lignende afstemning i 1991 kort efter opløsningen af Jugoslavien, stemte næsten den samme andel – 99 pct. – for løsrivelse fra Serbien.

	Både på Krim og i Kosovo boykottede mindretallene afstemningen. I Kosovo udgøres 10 pct. af befolkningen af etniske serbere.

	På Krimhalvøen bor der 12 pct. tatarer, og 24 pct. af befolkningen er enten ukrainsk beslægtet eller loyal over for Kijev. Mindst en tredjedel kan altså være blevet hjemme. Hertil bør føjes nogle etniske russere, især de yngre født på Krim, som kan have boykottet.

	Set i det lys virker den folkelige opbakning på Krim til annektering af Rusland ikke nær så kompakt som kosovo-albanernes ja til uafhængighed.

	»Det skal også ses i betragtning af, at meningsmålinger taget på Krim inden denne konflikt ikke viste flertal for løsrivelse fra Ukraine,« siger David Phillipps, leder af institut for fredsforskning på Columbia University.

	Opskrift på kaos

	Men ifølge Ole Wæver, lektor i statskundskab på Københavns Universitet, er det fra et folkeretsligt synspunkt irrelevant, hvorvidt der er flertal eller ej for løsrivelse.

	»Det er ikke sådan, at hvis nogen laver en demokratisk afstemning og erklærer sig selvstændig, så må andre komme til hjælp. Det ville være opskrift på kaos. Tænk hvis det skete i Catalonien, Kurdistan, Xinjiang, Skotland eller Sydtirol,« siger han.

	Der er i princippet kun to situationer, hvor et mindretals ønske om løsrivelse kan hævde at have folkeretten på sin side. Hvis en befolkning tager kontrol gennem væbnet kamp, kan andre lande anerkende dets selvstændighed, dog kun hvis moderstaten accepterer det. Et nyligt eksempel er Sydsudan.

	»I den anden situation skal regimet, enten Serbien eller Ukraine, have forgrebet sig urimeligt på befolkningen i regionen med f.eks. folkemord. Omverdenen kan gå ind og beskytte befolkningen, om end det ikke i princippet bør føre til løsrivelse,« siger Ole Wæver.

	Ikke tradition for annektering

	Rusland er tydeligt opmærksom på disse to betingelser. I tilfældet Krim hævder Putin, at det var nødvendigt at beskytte den etnisk russiske befolkning mod overgreb fra det nye styre i Kijev. Den officielle version er, at soldaterne på Krim er selvforsvarsgrupper, der har taget kontrol med territoriet – ikke russiske styrker.

	Putins argument klinger dog hyklerisk, fordi Rusland modarbejdede Kosovos løsrivelse og er ét af de få lande, der ikke anerkender den nye stat. Her ophører parallellerne.

	Under afstemningen i 1991 havde Kosovo godt nok ikke folkeretten på sin side. Det var en selvstyrende provins i Serbien, der i modsætning til republikker i Jugoslavien ikke havde en forfatningsgaranteret ret til løsrivelse. Ingen FN-stat, bortset fra Albanien, anerkendte derfor valgresultatet.

	Men under opløsningen af Jugoslavien fandt der en række systematiske overgreb sted mod kosovoalbanere, som tog til i intensitet og omfang i løbet af 1990’erne og som endte med at omfatte også kosovo-serbere.

	Under tilstande, der mindede om en serbisk folkemordskampagne, greb NATO ind i 1999 og rømmede serbiske tropper fra Kosovo. Efter ni år under FN-styre stemte Kosovos parlament i 2008 for selvstændighed med en forfatning, der sikrer serbere selvstyre og mindretalsrettigheder. I alt 108 lande har anerkendt Kosovo.

	Paralleller er der altså. Diskussionen går på, om omstændighederne er de samme. En ting er sikker: Hvis Rusland vælger at annektere Krim, vil Putin virkelig have trådt folkeretten under fode og skabt ny præcedens. Kosovo blev ikke annekteret.

