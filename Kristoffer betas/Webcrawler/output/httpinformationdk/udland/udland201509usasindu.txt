USA’s industri: Nej til reformeret investeringsdomstol
I EU fastholder en række ngo’er kritikken af investeringsdomsolen, fordi den giver amerikanske firmaer en mulighed for at rejse sager, som EU-virksomheder ikke har


 Spørger man det amerikanske erhvervsliv, så kan EU’s handelskommissær Cecilia Malmström godt skrotte det forslag til en reformeret investeringsdomstol, som hun i går præsenterede som led i forhandlingerne om en frihandelsaftale mellem USA og EU, kaldet TTIP.
Læs også: Ny domstol skal fjerne mistilliden til TTIP
Malmströms forslag skulle imødekomme den massive kritik i Europa af det hidtil foreslåede ISDS-system, hvor private advokater i lukkede rum og hævet over nationale domstole afgør erstatningstvister mellem f.eks. amerikanske investorer og EU-lande. Handelskommissæren foreslår i stedet en slags domstol med offentligt udpegede dommere, fuld åbenhed i processen og appelmulighed.
Men det magtfulde amerikanske handelskammer, US Chamber of Commerce, afviser det prompte.
»Selv om vi anerkender, at EU har et politisk problem omkring fremtidige investeringsaftaler, kan amerikansk erhvervsliv ikke på nogen måde støtte dagens EU-forslag som en model for TTIP,« siger handelskammerets vicepræsident Marjorie Chorlins. Hun mener, at den europæiske debat om ISDS ikke er baseret på fakta og anbefaler, at USA’s model for ISDS lægges til grund for de fortsatte TTIP-forhandlinger. I EU fastholder en række ngo’er kritikken af investeringsdomsolen, fordi den giver amerikanske firmaer en mulighed for at rejse sager, som EU-virksomheder ikke har, og fordi domstolen også i Malmströms nye udgave vil rangere over de eksisterende nationale domstole.

