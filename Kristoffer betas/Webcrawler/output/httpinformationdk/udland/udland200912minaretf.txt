Minaretforbud kan ende i Muhammedkrise
Forbuddet mod moskeers minareter i Schweiz har skabt vrede i den muslimske verden. Nu frygter Schweiz det kan udvikle sig til deres profet-tegningssag. Boykot af varer er på vej


 Fremtrædende religiøse personer og grupper i Pakistan og Egypten har allerede fordømt resultatet af folkeafstemningen i Schweiz, som med flertal forbød moskeers minareter i alpelandet, og nu går man skridtet videre i andre muslimske lande.
I Syrien opfordrer en statsstyret avis således til at boykotte varer fra Schweiz, og i Libyen slår landets leder, Muammar Gaddafi, til lyd for, at FN flytter dets kontorer fra schweiziske Genève.
Samtidig opfordrer en tyrkisk minister til, at muslimer går uden om banker fra Schweiz.
Er disse signaler et udtryk for, at Schweiz skal forberede sig på en pendant til krisen oven på Jyllands-Postens tegninger af profeten Muhammed?
Formanden for en lokal menneskerettighedsorganisations ungdomsafdeling i Bahrain, Mohammed al-Maskati, vil ikke afvise, at det kan blive tilfældet.
»Folk reagerer meget voldsomt og emotionelt på dette. Vi vil ikke have stridigheder mellem Schweiz og den arabiske verden, men folk vil måske reagere på samme måde, som de gjorde i forhold til de danske tegninger,« siger han til det uafhængige mellemøstnyhedsbureau The Media Line.
Efter Muhammed-tegningerne oplevede danske virksomheder i begyndelsen af 2006 en massiv handelsboykot i flere arabiske lande. Og Schweiz kan godt forberede sig på et ligende scenarium, vurderer Sari Hanafi, sociologiprofessor ved Det Amerikanske Universitet i Beirut, Libanon.
Minaret er ikke Proften
»Jeg fornemmer, at der vil komme en alvorlig reaktion på græsrodsniveau. Måske ikke på statsligt niveau, men som en boykot fra folkets side,« siger han.
Mohammed al-Maskati fra Bahrain understreger imidlertid, at den schweiziske afstemning givetvis ikke vil medføre den samme stemning af misnøje i den muslimske verden, som det var tilfældet under Muhammed-krisen.
»Det er et synspunkt, der bliver bakket op af den tyske politolog Matthias Küntzel, der har skrevet flere bøger om forholdet mellem den muslimske verden og Europa.
»Dette vil ikke opildne til had. De stemte blot imod et symbol, og minareterne er ikke så vigtige som Muhammed. Her er der ikke foregået en forhånelse mod en religiøs skikkelse, og der er tale om en lov i et ikkeislamisk land,« siger Küntzel.
ritzau

