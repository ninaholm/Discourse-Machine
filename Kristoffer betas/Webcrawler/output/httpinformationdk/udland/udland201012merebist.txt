Mere bistand hindrer ikke Pakistan-støtte til Taleban
Pakistans hær sponserer fire store militante grupper, og det kan vi ikke ændre på, så længe Islamabad definerer Indien som hovedfjenden, skrev den amerikanske ambassadør i Afghanistan i en nu lækket indberetning
Pakistan støtter fortsat Taleban, selv om USA har givet betydelige beløb til den pakistanske hær til at bekæmpe Taleban. Her ses den pakistanske general Asif Yaseen med nogle ældre stammefolk nær grænsen til Afghanistan.


 Pakistans hær sponserer fire store militante grupper, herunder det afghanske Taleban og Lashkar-e-Taiba, der stod bag attentatet mod et hotel i Mumbai i 2008. Og »intet pengebeløb« kan ændre på den politik, advarer den amerikanske ambassadør i en åbenhjertig kritik, som nu er kommet frem via det amerikanske udenrigsministeriums lækkede indberetninger.
Selv om Pakistan har fået over 16 mia. dollar i amerikansk støtte siden 2001, »findes der ingen chancer for, at Pakistan vil opfatte nogen forøget bistand ( ...) som tilstrækkelig kompensation til at opgive støtten til disse grupper«, skriver ambassadør Anne Patterson i en hemmeligstemplet betænkning om den amerikanske Afghanistan-Pakistan-strategi fra september 2009.
Vurderingen sætter fokus på et grelt modsætningsforhold: En af Washingtons vigtigste allierede opbygger samtidig i al hemmelighed Amerikas fjender. En indrømmelse af, hvor langt USAs magt rækker i et land, der fortsat ser Indien  og ikke Taleban  som den største trussel.
Høj økonomisk støtte
Da Washington ikke vover at indsætte tropper for at bekæmpe al-Qaeda i Pakistan, har dets vigtigste våben siden 2001 været penge. Amerikanerne har givet den pakistanske hær ni mia. dollar til at bekæmpe Taleban og al-Qaeda i stammeområderne, og så sent som 22. oktober bevilgede Det Hvide Hus yderligere to mia. dollar hen over de næste fem år.
Pakistan har betalt en høj pris for at føre USAs krig: Over 2.500 soldater og mange flere civile har mistet livet. De pakistanske generaler insisterer da også på, at de har afbrudt fordums bånd til Taleban og andre militante grupper. Men de hemmeligstemplede indberetninger viser, at de amerikanske diplomater og efterretningsfolk er overbeviste om, at Pakistans militære efterretningstjeneste, Inter-Services Intelligence (ISI), fremdeles støtter udvalgte militante grupper.
Fire er fremhævet: det af-ghanske Taleban, dets allierede Haqqani- og Hekmatyar-netværk langs det vestlige Afghanistans grænse og Lashkar-e-Taiba op til den østlige grænse til Indien. Nogle ISI-embedsmænd »opretholder fortsat bånd til en bred vifte af ekstremistiske organisationer, navnlig Taleban, LeT og andre ekstremistiske organisationer«, skrev USAs udenrigsminister, Hillary Clinton, i december 2009.
Indien spiller aktiv rolle
En højtstående ISI-embedsmand siger i en kommentar: »Det er påstande uden beviser. De hæver sig ikke over at være rene påstande eller synspunkter, og fortjener som sådan ikke svar.«
Men Dr. Peter Lavoy, en højtstående efterretningsofficer, oplyste ved et møde for NATO-allierede i november 2008, at ISI skal have givet Talebans ledelsesråd, Quetta Shura Leadership Council, grønt løs til »at operere uhindret« i Baluchistan og samtidig leveret det Waziristan-baserede Haqqani-netværk »efterretninger og finansiel støtte til at gennemføre angreb i Afghanistan mod den afghanske regering, ISAF og indiske mål ...,« sagde Lavoy og pointerede: »Pakistan definerer fortsat Indien som sin største trussel, og insisterer på, at Indien spiller en uforholdsmæssigt aktiv rolle i Afghanistan.«
Den pakistanske hærchef, general Ashfaq Kayani, har været »yderst åbenhjertig« over for, hvad han ser som konsekvenserne af et magtskifte i Kabul til fordel for en proindisk regering. Under en briefing i 2009 forud for hans besøg i Washington erklærede han: »Så vil det pakistanske establishment dramatisk øge støtten til Taleban-grupper i Pakistan og Afghanistan, som de ser som ... en vigtig modvægt.«
Amerikansk frustration
De amerikanske anklager om en hemmelig forståelse mellem Pakistans militær og de militante islamistiske grupper, rejser tvivl om troværdigheden hos den tidligere præsident Pervez Musharraf, der i sin tid rasede imod alle antydninger om dobbelt spil. »Vi er ikke en bananrepublik, og ISI er ikke efterretningstjeneste for en slyngelstat,« udtalte han til en delegation fra den amerikanske kongres i januar 2007. Adspurgt om Taleban-lederen, Mullah Omar, sagde han: »Jeg tror ikke Omar nogensinde har været i Pakistan.«
Men der findes også antydninger af, at ISIs politik over for de militante grupper har været kompleks og skiftende. I en briefing fra marts 2009 til FBI direktør, Robert Mueller, bemærkes det indberetningen fra den amerikanske ambassade, at ISIs chef, general Shuja Pasha, »fortsætter med at udvise en klar vilje til at gøre en ende på ISIs åbenlyse og stiltiende støtte til stedfortræderkræfter«.
Indberetningerne afslører en betydelig amerikansk frustration og vrede over det påståede pakistanske dobbeltspil, men der er også spørgsmålstegn ved USAs egen politik. Unilaterale målrettede angreb mod al-Qaeda-medlemmer i stammeområderne  en eufemisme for de CIA-styrede droneanslag  har dræbt mellem 10 og 20 af de øverste al-Qaeda-ledere, bemærkede Patterson sidste år. Men droner kan ikke helt eliminere al-Qaedas ledelse og er forbundet med en desto større risiko for »at destabilisere den pakistanske stat, skabe modvilje i både den civile regering og militære ledelse udløse en bredere krise i regeringsførelse uden at bringe os nærmere vores mål.«
© The Guardian og Information Oversat af Niels Ivar Larsen

