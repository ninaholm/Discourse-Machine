Bedstefar Wens svanesang
Kinas premierminister Wen Jiabao opfordrer endnu engang til politiske reformer. Hvordan de skal se ud, fortaber sig dog i det uvisse


 BEIJING – Ved sin sidste store pressekonference som Kinas premierminister affyrede Wen Jiabao en dramatisk afskedssalut med sin hidtil kraftigste opfordring til politiske reformer. Behovet for reform af det autoritære system er ’presserende’, sagde Wen Jiabao, som advarede mod, at landets økonomiske fremskridt uden reformer kan blive tabt på gulvet, og Kina risikerer igen at lide under en national tragedie på linje med kulturrevolutionen, som i 1960’erne kastede landet ud i et brutalt kaos.
»Vi er nødt til at presse på for at indføre både økonomiske og politiske strukturelle reformer,« sagde premierministeren på den traditionelle pressekonference ved afslutningen af den årlige samling af Den Nationale Folkekongres, landets lovgivende forsamling. Uden succesfulde politiske reformer, »vil det være umuligt for os fuldt ud at indføre økonomisk strukturelle reformer, og den fremgang, vi har skabt på dette område, kan gå tabt,« sagde Wen, der bl.a. pegede på, at politiske reformer kan være med til at løse problemer med korruption, regeringens manglende troværdighed og økonomiske skævheder i samfundet.
»Nye problemer, der er dukket frem i det kinesiske samfund, kan ikke blive løst uden politiske reformer, og hvis de ikke bliver løst, kan det føre til, at en historisk tragedie som kulturrevolutionen kan finde sted igen,« fortsatte han.
Kun gradvis udvikling
Wen Jiabao, der anses for at være den mest liberale af Kinas øverste ledere, har flere gange tidligere talt om behovet for politiske reformer, men ikke i så stærke vendinger.
Som det dog førhen også har været tilfældet, tilbød Wen Jiabao i går ingen detaljer om, hvad disse politiske reformer skulle bestå i, og hvordan og i hvilket omfang han vil realisere dem. Han gjorde det samtidig klart, at det som han kalder Kinas ’socialistiske demokrati’ kun vil udvikle sig gradvist.»Jeg mener, at Kinas demokratiske system, i overensstemmelse med Kinas nationale forhold, vil udvikle sig skridt for skridt – der er intet, som kan stoppe det,« sagde han.
Det er dog samtidig tvivlsomt, om premierministerens udmeldinger reelt har nogen gennemslagskraft. Udover at det er uklart, hvad han faktisk mener med ’politiske reformer’, så er han også den eneste i det øverste lederskab, som opfordrer til reformer, og i de år, hvor Wen Jiabao har talt om reformer, er ingen blevet gennemført. Desuden har han ganske kort tid tilbage til at gøre en forskel. Han vil – ligesom præsident og formand for kommunistpartiet Hu Jintao – blive afløst i den store udskiftningsrunde i regering og parti, som vil finde sted fra efteråret og frem til næste forår.
Kandidaterne til at udgøre det nye lederskab har ikke signaleret reformlyst. Og i løbet af de 10 dage, folkekongressen har været samlet i Beijing, har der heller ikke været tegn på liberalisering.
Kontroversiel lovgivning
Inden premierministerens pressekonference trådte regeringens øverste ledere i går morges ind på scenen i Folkets Store Hal. De omtrent 3.000 kongresdelegerede klappede af lederne, som samtidig klappede tilbage og af hinanden.
Derefter vedtog de ændringer til landets straffelov, der udlægges som en betydelig stramning, og som ikke peger i retning af politiske reformer. Den nye kontroversielle lovgivning giver politiet ret til at tilbageholde mistænkte i op til seks måneder i hemmelige lokaliteter kendt som ’sorte fængsler’. Politiet har allerede i lang tid gjort brug af denne praksis, men hidtil uden lovhjemmel. Kritikere siger, at den nye lov vil gøre det nemmere for myndighederne at gemme de folk af vejen, som vurderes til at være en trussel mod kommunistpartiet, såsom dissidenter. Den nye lovgivning blev vedtaget med 2.639 stemmer i folkekongressen. Kun 160 stemte imod.
»Lovgivningen kan fratage hele grupper af mistænkte forbrydere en forsvarlig rettergang, inklusiv dem som blot ønsker at udtrykke deres meninger,« udtaler Amnesty International.
Kort tid efter det afsluttende møde i kongressen mødte Wen Jiabao op til pressekonferencen, hvor omkring 1.000 journalister var samlet. Begivenheden er stort set den eneste mulighed, journalister har for at stille spørgsmål til en af Kinas topledere.
Wen Jiabao har blandt den kinesiske befolkning fået opbygget et image som styrets bløde ansigt udadtil, som manden, der viser medmenneskelighed og medfølelse. I kinesiske medier bliver den 69-årige premierminister kærligt kaldt bedstefar Wen.
I går var tiende og sidste gang han mødte pressen som premierminister. Han brugte da også en del tid på at reflektere over sin egen indsats i lederskabet og fremviste den beskedenhed, som har gjort ham til den nok mest populære politiker i Kina.
»Jeg har i 45 år arbejdet for Kina, og på intet tidspunkt har jeg prioriteret mine egne interesser højest,« erklærede Wen. Men han anerkendte, at han forlader sin post på et tidspunkt, hvor der fortsat er mange store og uløste problemer i landet.
»Jeg føler ikke, at jeg har gjort mit arbejde færdigt. Der er mange problemer, som ikke er blevet adresseret, og der er meget, jeg fortryder,« erkendte han. »Jeg tager ansvaret for de problemer, der er opstået i det kinesiske samfund og for landets økonomi i løbet af min embedsperiode, og jeg beder om tilgivelse.«
Et forsvar
I løbet af den tre timer lange pressekonference var mange af Wen Jiabaos kommentarer rettet mod de sociale problemer, som almindelige kinesere står over for, specielt voksende indkomstforskelle og stigende priser.
Men samtidig forsvarede han også Kinas handels- og valutapolitik, som af flere lande – særligt USA – kritiseres for at give landet en uretfærdig konkurrencefordel. Han modsvarede også international kritik af Kinas blokering for en FN-resolution, der har til mål at straffe regimet i Syrien for sine overgreb mod befolkningen.
Og han gav den tibetanske eksilregering og tibetanernes åndelige leder, Dalai Lama, skylden for, at over 25 tibetanere, hovedsageligt buddhistiske munke, inden for det sidste år, ifølge menneskerettighedsorganisationer, har sat ild til sig selv i protest mod det kinesiske styre. Han anerkendte ikke, at hans regerings Tibet-politik har skabt den undertrykkelse af tibetanernes kultur og religion, som tibetanere ellers klager over.
»Vi modsætter os brugen af så ekstreme handlinger for at forstyrre og underminere den sociale harmoni. De unge munke er uskyldige, og vi er dybt bedrøvede over deres handlinger,« sagde Wen.

