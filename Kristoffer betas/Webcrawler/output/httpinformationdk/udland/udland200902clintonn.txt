Clinton: Nordkorea må stoppe krigsretorik
Nordkoreas provokationer og krigstrusler over for Sydkorea forbedrer ikke forholdet til USA, advarer Hillary Clinton.


 Seoul - Nordkorea opnår intet ved at true nabolandet i syd og afvise at deltage i internationale forhandlinger. Det sagde USA's udenrigsminister, Hillary Clinton, under sit besøg i Sydkorea fredag.
'Nordkorea vil ikke få et anderledes forhold til USA, når det samtidig fornærmer Sydkorea og afviser dialog', sagde hun på en pressekonference i den sydkoreanske hovedstad, Seoul.
Clinton og hendes sydkoreanske kollega, Yu Myung-Hwan, opfordrede Nordkorea til at stoppe provokationerne. Nordkorea har flere gange i de seneste måneder raslet med sablen over for Sydkorea og beskylder landets konservative regering for at øge spændingerne på den koreanske halvø.
'Vi opfordrer Nordkoreas regering til at afstå fra ordkrigen', sagde Clinton fredag.
Sydkoreanske og amerikanske efterretninger tyder på, at Nordkorea gør klar til at prøveaffyre et langtrækkende missil. Oven i det øgedes spændingerne mellem de to lande, da Nordkorea torsdag meddelte, at et væbnet sammenstød mellem de to lande kan finde sted når som helst.
Hillary Clinton meddelte samtidig, at Stephen Bosworth er USA's ny repræsentant ved de såkaldte sekspartsforhandlinger om Nordkoreas atomprogram. Bosworth har tidligere været ambassadør i Sydkorea.
ritzau/AFP

