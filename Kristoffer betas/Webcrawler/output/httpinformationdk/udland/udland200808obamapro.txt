Obama er progressive Demokraters drøm
Den Demokratiske præsidentkandidat har stillet sig i spidsen for en reformbevægelse, men nu breder ængstelsen sig på den amerikanske venstrefløj. Vil Obama holde fast i sine budskaber og løfter?
På den amerikanske venstrefløj sætter man spørgsmålstegn ved, om Obama kan og vil indfri løfterne om en banebrydende forandring.


 DENVER - Intet positivt fremskridt kommer af sig selv. Man skal kæmpe for det - hele vejen.
Det tema slog senator Barack Obama hårdt på i det første af sin valgkamp. Budskabet ræsonnerede blandt progressive demokrater, der nærede stor skepsis mod Hillary Clintons støtte til Irak-krigen og midtsøgende økonomiske politik. Men nu er en vis foruroligelse sat ind i USA's progressive bevægelse. 
De spørger: Vil Barack Obama leve op til sit løfte om at være en reformpræsident, der gennemfører banebrydende forandringer af amerikansk økonomi og udenrigspolitik? Eller vil han som præsident Bill Clinton forene sig med partiets moderate og erhvervsvenlige fløj og styre en midtkurs?
I det seneste nummer af den amerikanske venstrefløjs flagskib, The Nation Magazine, offentliggøres et åbent brev til senator Obama underskrevet af en række prominente personligheder knyttet til Det Demokratiske Partis progressive fløj. 
I brevet anerkender de Obamas fantastiske politiske bedrift at have givet millioner af amerikanere, især den unge generation, håb om meningsfulde forandringer. Men samtidig udtrykkes bekymring for Obamas siksak-kurs mod midten i det nationale præsidentvalg, der bliver officielt lanceret i aften med den officielle kåring af Obama til partiets præsidentkandidat her i Denver.
"Vi tilskynder dig til at lytte til folkets røst. Kun de kan sende dig til Det Hvide Hus og sikre succes," hedder det i brevet. Underskriverne advarer Obama mod at føre en ""varsom og midtsøgende kurs" i de næste par måneder.
Udfordringen
I en anden artikel i bladet opfordrer bladets chefredaktør, Katrine van den Heuvel, og venstrefløjsaktivisten Robert Borosage senator Obama til at stå fast ved det dristige og radikale budskab om økonomiske og sociale reformer, som han baserede sin primærvalgskampagne på. 
Ellers risikerer han ifølge dem at lide nederlag ved præsidentvalget i november.
Dette argument er nu blevet lagt frem i en mere detaljeret og koncis form i en bog skrevet af Robert Kuttner, chefredaktør for venstrefløjsmagasinet The American Prospect, som han grundlagde med tidligere arbejdsminister Robert Reich i 1990'erne. I Obama's Challenge - America's Economic Crisis and the Power of a Transformative Presidency peger Kuttner på, at USA gennem sin historie kun har haft fire reformpræsidenter - Abraham Lincoln, Franklin D. Roosevelt, Lyndon B. Johnson og Ronald Reagan.
"Det karakteristiske for alle fire præsidenter er, at de overtog ledelsen af landet under en national krise og at de kun fik ført banebrydende reformer ud i livet, fordi de tappede støtte fra en bevægelse af politiske aktivister og brugte præsidentposten til at forberede den offentlige mening på de radikale forandringer," siger Kuttner i et interview med Information.
"I USA lige nu er den økonomiske krise så alvorlig, at Obama i sin takketale i dag bliver nødt til give et detaljeret bud på, hvilke reformer han planlægger at gennemføre som præsident. Ellers risikerer han at tabe valget. Hvis han alligevel skulle vinde, vil problemerne tårne sig op og drukne hans præsidentskab, med mindre han tør tage dristige initiativer."
Familieværdier
En forudsætning for Obamas succes er naturligvis, at partikongressen giver ham et løft i den offentlige opinion. Indtil videre er Kuttner entusiastisk. 
"Michelle Obama fik i sin tale mandag defineret sin mand og deres børn, som er ærketypisk amerikansk familie med alle de rigtige værdier. Det er ofte blevet påpeget, at Republikanerne er partiet, der beskytter familieværdier, men nu vil mange spørge, om McCains familie lever op til det ideal Obama-familien har sat," siger chefredaktøren.
Tirsdag aften leverede Hillary Clinton et slagkraftigt budskab til sine vælgere fra primærvalgene om at slutte op om Obama. 
Talen forventes at lægge al snakken om splittelse mellem Clintons og Obamas kampagner i graven og konsolidere et samlet Demokratisk Parti inden starten på efterårets valgkamp. Mindst lige så vigtigt slog mange af tirsdagens talere på partiets budskab om radikale økonomiske reformer og gik direkte i kødet på den republikanske modstander John McCain.
Trods dét er progressive demokrater ængstelige.
"Mange progressive holdt i starten med Clinton og Edwards, fordi de efter nøje gennemgang af kandidaternes positioner konkluderede, at Obama på nogle punkter var lidt mindre progressiv. Men det er ikke nok at følge det kriterium," siger Kuttner.
"Det afgørende er, hvem der har potentialet til at lede en reformbevægelse og få forandringerne gennemført i Washington. Hvis man bruger den målestok, er Obama det selvindlysende valg, fordi han i sit eget liv har vist utrolige lederegenskaber. Han er ganske enkelt et helt usædvanligt menneske."
Men det er ikke nok at vise lederpotentiale. Præsident Lincoln benyttede bevægelsen til at befri slaverne i midten af 1800-tallet som sin politiske base til at overbevise det amerikanske folk om at støtte frigørelsen af negerslaverne to år inde i sin første embedsperiode. 
Roosevelt fik hjælp fra den nyligt grundlagte fagbevægelse til at gennemføre vidtgående sociale og økonomiske reformer i 1930'erne. 
Økonomiske reformer
Johnson ville aldrig have fået borgerretslovene igennem Kongressen uden støtte fra borgerretsbevægelsen for racelighed i 1960'erne. 
Reagans radikale økonomiske reformer i 1980'erne - liberaliseringen af USA's økonomi - lykkedes kun, fordi han havde solid opbakning fra en ægte konservativ græsrodsbevægelse.
Ifølge Kuttner har Obama stillet sig i spidsen for en ny mægtig progressiv bevægelse, uden hvilken han ikke kan vinde præsidentvalget og som vil blive et uundværligt element i hans tid som præsident. 
"Han bliver aldrig en stor reformpræsident uden at støtte sig på den bevægelse, som forhåbentlig bærer ham til Det Hvide Hus. Og han ved det."
Derfor opfordrer Kuttner i sin bog Obama til at foreslå store offentlige investeringer i USA's infrastruktur og energisystem. Han bør slå bremsen i for liberaliseringen af finanssektoren og genindføre omfattende reguleringer af investeringsbanker og kapitalfonde. 
Krisen i USA's sundhedssektor - med 45 mio. borgere uden sygesikring - og et underfinansieret pensionssystem kræver en radikal reform. Skattesystemet skal omlægges til at være mere progressivt eller mindre regressivt.
Kuttner er moderat optimist. 
"Jeg påskønner, at Obama omgiver sig med rådgivere af alle politiske farver. Jeg forstår og værdsætter, at han ikke kan få reformer ført ud i livet uden støtte fra moderate republikanere. Det eneste jeg mangler er, at han vender tilbage til de taler, han gav for for et år siden, hvor han lovede radikale reformer."

Følge med i partikongressen på Martin Burcharths blog Amerikanske Perspektiver på http://luftskibet.information.dk/amerikanske_perspektiver

