Hvad skete der egentlig mellem Sarkozy og L'Oreal-millionøsen?
Den franske præsident Nicolas Sarkozy vikles direkte ind i skandalen omkring L'Oreal-arvingen Liliane Bettencourt, med anklager om at have modtaget ulovlig støtte til præsidentkampagnen i 2007


 Franske medier vakler mellem at kalde det 'Bettencourtgate' eller en soap, men den juridiske sag omkring L'Orealarvingen Liliane Bettencourt, der har holdt Frankrig i ånde i tre uger, nåede onsdag toppen af den franske stat. Præsident Nicolas Sarkozy ser ud til direkte at have modtaget ulovligt store beløb fra milliardæren. Dommer Isabelle Prevost åbnede onsdag undersøgelser på baggrund af anklager om ulovlig finansiering af et politisk parti. Det skal opklares, om en af de store kuverter med kontanter, som Bettencourts personlige regnskabsfører Claire T, ugentligt gjorde klar, blev afleveret direkte til Eric Woerth.
Woerth, den nuværende arbejdsminister, der i forvejen er viklet ind i sagen med en interessekonflikt omkring hustruen Florences position som Liliane Bettencourts investeringsrådgiver, tog sig i 2007 af finansieringen af præsident Nicolas Sarkozy's  præsidentkampagne. Dermed er den franske præsident Nicolas Sarkozy direkte impliceret.
Oppe mod sværvægtere
Penge og politik har ofte været blandet sammen i fransk politik. Det førte i 1995 til en lov om loft for støtte til partier og  politikere. Den brune kuvert, Woerth skulle have fået udleveret, indeholdt, hvad der svarer til 350.000 kroner. Det er 10 gange mere end det beløb, det er lovligt at støtte en politiker med.
Beløbet kunne dog og blev  muligvis af andre veje endnu større. Det har Claire T. forklaret til webavisen Mediapart. Det var næsten en million, hun blev bedt om at hæve. Det satte hun sig imidlertid imod og hævede kun de sædvanlige 350.000 kroner.
Claire T. forklarer videre, at hun personligt var vidne til, at den tykke kuvert blev afleveret fra finansrådgiveren Philippe de Maistres til Woerths.  Om Sarkozy beretter Claire T, »at han også fik sin kuvert, alle i huset vidste, at Sarkozy kom til Bettencourt for at få penge«.
Politiet undersøgelser i BNP-banken slog onsdag fast, at beløbet på 350.000 kroner og datoen var korrekt. Claire T, som har trukket sig tilbage fra medievirakken, blev hentet fra Avignon til Paris til afhøring. Den lille diskrete regnskabsdame, der blev fyret af Bettencourt i 2008, er oppe mod sværvægterne i fransk politik. Minister Eric Woerth hævdede tirsdag aften på tv, at sagen var det pure opspind: »Jeg har aldrig modtaget den mindste illegale euro på den måde,« sagde han.
Præsident Nicolas Sarkozy forsøger på sin side en anden taktik. De er kommet med voldsomme udfald mod de medier, der har bragt sagen frem. En del af den føljeton, som oprindelig handlede om anklager mod societyfotograf Banier for økonomisk udnyttelse af Liliane Bettencourt, har bestået i offentliggørelsen i Mediapart af hemmelige lydoptagelser. En af Bettencourts tjenere optog i årevis hemmelige samtaler. En af mediaparts grundlæggere er tidligere Le Monde-direktør og trotskist Edwy Plenel, der var udsat for ulovlige telefonaflytninger under Mitterrand. Sarkozy valgte derfor at gå efter budbringeren:
»Edwy Plenel, hvis politiske ståsted vi godt kender og som har fået os alle til at græde over, at han har været offer for aflytninger, bruger nu en fyret kammertjeners illegale aflytninger«.
Lederen af regeringspartiet UMP, Xavier Bertrand, gik i front og kaldte Mediaparts metoder for »fascistiske«. Så samtidig med at arbejdsminister Woerth lagde sag an mod Mediapart for at have smædet ham, lagde Plenel sag an med Bertrand for at have kaldt webavisens metoder for »fascistiske«.
Der synes ingen ende at være på den  tumult, der er ved at sende en i forvejen ekstremt upopulær Nicolas Sarkozy ud i ringhjørnet. Sagen får muligvis ingen juridiske konsekvenser, da anklagen om ulovlig finansiering sandsynligvis er forældet, men kritikken begynder at rejse sig fra alle sider. Selv internt i UMP-partiet siges det, at en løsning kunne være regeringsskifte. Sarkozy ser ud til at strække sin solidaritet med især Eric Woerth, meget langt.
Tavs opposition
Mens kritikken i udlandet har været ekstremt hård de forløbne dage, har oppositionen i Frankrig været forbavsende tilbageholdende. Sager om ulovlig finansiering har været fælles lod for de fleste politiske partier, og torsdag tilføjede Claire T. en ny episode til soap'en, ved at forklare, at »mange partier har modtaget penge fra Bettencour«. Det var først, da finansminister François Baroin hævdede, at socialisterne spæde krav om at få sagen undersøgt til bunds gik det ekstreme højres ærinde, at de socialistiske medlemmer af parlamentet udvandrede i fælles trop.
Sarkozy havde med den nylige ministerfyring håbet, at der kom ro over feltet. Nu tyder alt på en hed sommer.


