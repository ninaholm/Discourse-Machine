Nordkoreas rakettest fordømmes



 En langtrækkende raket blev natten til i går dansk tid affyret af Nordkorea. Raketten blev sendt ud i rummet efter ordre fra Nordkoreas øverste leder, Kim Jong-un, oplyser nordkoreansk stats-tv, som omtaler affyringen som en »ubetinget succes«.
En embedsmand fra det amerikanske forsvarsministerium har over for nyhedsbureauet Reuters bekræftet opsendelsen.
Raketaffyringen har allerede mødt fordømmelse, bl.a. fra EU’s udenrigschef, Federica Mogherini: »Raketaffyringen er endnu en direkte og grov krænkelse af alle Nordkoreas internationale forpligtelser, som de er formuleret i adskillige resolutioner fra FN’s Sikkerhedsråd,« hedder det i en erklæring fra Mogherini.
Sydkorea har anmodet om et krisemøde i FN’s Sikkerhedsråd. Før mødet, der holdes bag lukkede døre, sagde FN-ambassadøren for Venezuela, som i øjeblikket har formandskabet, ifølge AFP, at Sikkerhedsrådet vil fordømme affyringen.
Ritzau

