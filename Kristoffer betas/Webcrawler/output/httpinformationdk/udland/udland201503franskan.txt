Fransk anklager: Andenpilot fløj med vilje ind i bjerg
Der lyder skrig på optagelse fra fly, men først til sidst, så passagerer har næppe vidst, hvad der skete
 En af piloterne på det Germanwings-fly, som tirsdag styrtede ned i det sydlige Frankrig med 150 personer om bord, havde forladt cockpittet, inden flyet begyndte at tabe højde.


 Andenpiloten på Germanwings passagerfly fløj med vilje ind i en bjergside i Alperne og tog 149 mennesker med sig i døden.
Det siger chefanklageren i Marseille på et sensationelt pressemøde, hvor han opruller, hvad efterforskerne har hørt på flyets voice recorder, der også kendes som flyets sorte boks.
Passagerne om bord, der blandt andet talte en dansker, var tilsyneladende ikke klar over, hvad der er ved at ske, og det er kun kort før flyet med 750 kilometer i timen knuses mod en bjergside nær landsbyen Seyne, at der på voice recorderen kan høres skrig, fortæller anklageren, Brice Robin.
Andenpiloten, den 28-årige tysker Andreas Lubitz, var alene i cockpittet, da han styrtede flyet, siger anklageren.
Det var pilotens ’hensigt at ødelægge dette fly’, konstaterer han.
Kaptajnen havde forladt cockpittet ’af naturlige årsager’, som Robin forklarer, og da han vendte tilbage, nægtede Lubitz at åbne døren.
 Et privatfoto af piloten Andreas Lubitz, som anklagemyndigheden mener fløj ind i bjergsiden med vilje.
Scanpix
Lubitz aktiverer de knapper i flyet, der får flyet til at falde. Det befinder sig i cirka 11 kilometers højde og falder herefter med cirka en kilometer per minut over de næste otte minutter.
Imens det sker, hamrer kaptajnen på døren for at komme ud i cockpittet for at forhindre katastrofen.
Til nyhedsbureauet AFP har en efterforsker fortalt, at man på optagelsen på den sorte boks kort før sammenstød med bjerget kan høre en alarm i cockpittet, der signalerer ’impact’ - altså sammenstød.
Tidligere torsdag oplyste Lufthansa, at andenpiloten blev ansat i Germanwings i efteråret 2013, og han havde 630 flyvetimer bag sig.
BBC oplyser, at hans forældre torsdag var i Sydfrankrig sammen med andre sørgende, der havde familiemedlemmer eller venner om bord i det tyske fly.
Robin siger under pressemødet, at anklagemyndigheden ikke betragter Lubitz’ handling som terrorisme, og han undlader at bruge ordet ’selvmord’.
»Hans åndedræt var normalt. Det var ikke et åndedræt fra en, som var i gang med at udføre en handling. Han ytrede ikke et ord,« konstaterer han.
Efter terrorangrebet på USA i 2001 er døre til cockpits blevet forstærket og indrettet, så terrorister ikke kan trænge ind. Men det betyder samtidig at en situation, som den Brice beskriver, kan opstå.
Germanwings er Lufthansas lavprisselskab, og ifølge Lufthansa var der 18 nationaliteter om bord i katastrofeflyet.
Reuters

