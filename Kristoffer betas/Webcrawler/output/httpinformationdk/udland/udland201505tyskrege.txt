Tysk regering løj om spionaftale



 Den tyske regering kæmper med adskillige efterretningsskandaler på én gang. Mest konkret med en række oprørte parlamentariske udvalg, som kræver en liste med op mod 40.000 søgebegreber udleveret fra USA, der skal være blevet brugt til at spionere mod europæiske politikere og virksomheder. Den tyske regerings dilemma: Enten bliver alliancepartneren USA oprørt over, at oplysningerne kan komme i hænderne på tyske oppositionspolitikere, eller bliver parlamentarikerne sure, hvis deres krav bliver afvist med henvisning til aftalen med USA.
Oveni denne strid kommer nye afsløringer, der presser kansler Merkel, for en nødløgn hun kom med, efter at Edward Snowden i juni 2013 afslørede omfanget af amerikanske NSA’s spionageaktiviteter. Kansler Angela Merkel spurgte derpå USA, om det venligst kunne fås skriftligt, at USA og Tyskland kunne indgå en såkaldt No-Spy-aftale, hvor USA forsikrede, at landet ikke brød med de tyske love.
Svaret var presserende, for kansler Merkel ville kort efter genvælges og ønskede at lukke en sag, der kunne bringe hende i defensiven. Knap en måned før valget i september 2013 erklærede Kanzleramt-chef Ronald Pofalla, at regeringen i Washington havde givet tilsagn om denne ikke-spionage-aftale. Temaet forsvandt ud af det tyske valg, da regeringens talsmand Steffen Seibert kort efter forsikrede: »Der kommer en aftale«. Men da udtalelsen faldt, var man end ikke i nærheden af at indgå en sådan aftale. Tværtimod. USA vægrede sig imod aftalen fra starten af, viser en mailkorrespondence, som Süddeutsche Zeitung, WDR og NDR er kommet i besiddelse af, mellem de ansvarlige sikkerhedsrådgivere i Kanzleramt og Det Hvide Hus.
I januar 2014 skrev Karen Donfried, den ansvarlige rådgiver for Barack Obama:
»Alle på vores side har hele tiden fastholdt, at aftalen ikke kommer.« Mens Christoph Heusgen fra Kanzleramt i januar 2014 erklærede No-Spy-aftalen for død med ordene: »Jeg lover fremover ikke at anvende dette udtryk.« Både opposition og regeringspartneren SPD angriber ikke overraskende Merkel og CDU for løgnen.

