’Vi vil skabe femstjernede borgere’
Komikeren Beppe Grillos protestbevægelse fik et strålende valgresultat, men er blevet isoleret i det italienske parlament: ’Nu kan vælgerne i det mindste se, hvor lukket det politiske system er,’ siger en af Grillos unge parlamentarikere
Lederen af protestbevægelsen MoVimento 5 Stelle (M5S), Beppe Grillo, holder tale på en pressekonference i Rom. Selv om M5S er blevet isoleret i det italienske parlament, er bevægelsen allerede blevet en inspirationskilde i andre europæiske lande.


 
	Francesco D’Uva er et af de yngste italienske parlamentsmedlemmer nogensinde. Få måneder inden parlamentsvalget i februar fyldte han 25 år, hvilket er minimumsalderen for at kunne stille op til Deputeretkammeret.

	D’Uva er blandt 161 ukendte og politisk uerfarne italienere, som komikeren Beppe Grillos såkaldt femstjernede protestbevægelse, MoVimento 5 Stelle (M5S), har katapulteret ind i landets politiske system:

	»Italien har tidligere eksporteret fascismen til andre lande,« siger D’Uva og tilføjer:

	»Det ville være skønt, hvis M5S kunne repræsentere noget positivt, der også kan bruges andre steder: en model for direkte demokrati med de muligheder, som internettet giver.«

	M5S er allerede blevet en inspirationskilde i andre europæiske lande. I Grækenland er der opstået en ’femstjernet demokratibevægelse’, som går ind for at vende tilbage til drakmen.

	Og i Tyskland skal det euroskeptiske Alternative für Deutchland stå sin prøve ved valget til Forbundsdagen i september.

	Men M5S består ikke af EU-modstandere, understreger D’Uva:

	»Europa er en smuk idé. Men lige nu er EU bare ikke en rigtig union, for alle landene varetager deres egne interesser. Vi er nødt til at skabe en union med samme mindsteløn og samme sociale rettigheder i alle lande,« siger D’Uva, som selv havde overvejet at flytte til Nordeuropa for at drage nytte af sin uddannelse som kemiker, hvis ikke han var blevet valgt til parlamentet:

	»Det ansvar, jeg har fået, tynger mig,« siger han.

	M5S startede som en blog: beppegrillo.it. Temaerne på bloggen er mediekritik, politisk korruption og bæredygtig økonomi:

	»Nogle gange sker det for mig, at jeg tænker noget og derefter kan læse præcis det samme på Grillos blog,« fortæller D’Uva.

	I 2007 blev den første ’V-Day’ – opkaldt efter det italienske ’skråt-op!’: Vaffanculo! – afholdt i Bologna, hvorefter protesten udviklede sig til en politisk bevægelse efter franchise-modellen, hvor Grillo godkendte uafhængige borgerlister. Hjemmesiden meetup.com, som Howard Dean for 10 år siden anvendte i forsøget på at blive Demokraternes præsidentkandidat i USA, blev brugt til at organisere politiske aktivister i Italien.

	Slut med genveje

	I 2009 begyndte M5S at udvikle sig til en slags parti og fik året efter valgt repræsentanter ind i byråd og regionalforsamlinger i de nordlige og centrale dele af landet, hvor venstrefløjen traditionelt står stærkest. Regionalvalget i september på Sicilien, hvor højrefløjen normalt dominerer, varslede M5S’ gennembrud på landsplan. Bevægelsen er hverken venstre- eller højreorienteret, snarere både-og:

	»Lyder mine holdninger venstreorienterede?« spørger D’Uva forundret og fortsætter:

	»Min familie har altid stemt på højrefløjen, og første gang jeg skulle stemme, fulgte jeg min fars råd.«

	I hjembyen Messina bor D’Uva stadig hos sine forældre, mens han i Rom deler en lejlighed med sin assistent.

	I weekenderne rejser han hjem til Sicilien:

	»Det er selvfølgelig en stor ting, når man bliver valgt til parlamentet i så ung en alder. Der, hvor jeg kommer fra, bliver politikere betragtet som en mulig genvej til en offentlig ansættelse eller andre privilegier. Jeg er blevet bedt om at skaffe en plads på Flådeakademiet, men vedkommende opdagede så, at han havde henvendt sig til den forkerte. Vi vil nemlig skabe femstjernede borgere,« siger D’Uva.

	Blandt sine mærkesager nævner han bekæmpelsen af klientelisme og organiseret kriminalitet. Året inden D’Uva blev født, dræbte mafiaen hans farfar. Nino D’Uva var forsvarsadvokat i den første store retssag mod mafiaen i Messina. Under et retsmøde kastede en af de sigtede, som var utilfreds med forsvarets indsats, en sko efter advokaten, som samme aften blev skudt på sit kontor:

	»Vi taler ikke om det derhjemme,« siger D’Uva, »men organiseret kriminalitet er selvfølgelig en forhindring for udviklingen af en bæredygtig økonomi.«

	Penge og privilegier er et stort tema blandt M5S’ nyvalgte parlamentarikere.

	Italienske politikere er bedre lønnet og nyder flere privilegier end deres kolleger i andre europæiske lande. Tilskud til telefon, rejser, assistenter og så videre overstiger langt de reelle udgifter, og parlamentarikerne er ikke forpligtet til at redegøre for, hvordan de bruger pengene.

	Vælgernes ansatte

	Men M5S forsøger at gøre op med dette system. Bevægelsen har givet afkald på offentlig partistøtte og pålægger sine folkevalgte repræsentanter at afstå fra halvdelen af deres løn og redegøre omhyggeligt for alle udgifter. M5S har også forgæves forsøgt at gøre op med tiltaleformen onorevole (ærede), som bruges i det italienske parlament. Indbyrdes omtaler bevægelsens parlamentarikere hinanden som cittadini (borgere). Blandt M5S’ mærkesager er forslaget om, at man maksimalt kan være medlem af en lovgivende forsamling i to valgperioder, og at alle kandidater skal have en pletfri straffeattest:

	»Vi lægger meget vægt på den angelsaksiske idé om, at politikere er public servants. Vi er ansat af vælgerne og skal derfor gøre os fortjent til deres agtelse,« siger D’Uva.

	»Den institutionelle højtidelighed giver kun mening, hvis de folkevalgte kan leve op til det. Det giver ingen mening, når folk med en dom kan sidde i parlamentet og ændre loven for at undgå straf. Det er absurd. Derfor irriterer det mig at blive behandlet på samme måde som dem. Hvorfor skal der være en barber i parlamentet? Hvorfor kan parlamentsmedlemmer ikke gå til en almindelig frisør, som alle andre gør?«

	Hvis man fraregner stemmer fra valgkredsene i udlandet, er M5S’ Italiens største parti. Valget splittede Italien i tre store mindretal: Centrumvenstrepartiet Partito Democratico (PD) fik flest mandater i parlamentet, men kunne ikke danne regering uden støtte fra enten Silvio Berlusconis parti, Popolo della Libertà (PdL), eller M5S. Det endte som bekendt med en samlingsregering bestående af PD, PdL og den tidligere ministerpræsident Mario Montis centrumhøjreparti, Scelta Civica.

	»Dem, der inden valget forudså, at vi ville blive isoleret i parlamentet, har fået ret,« siger D’Uva og tilføjer:

	»Men vi kan ikke påtage os skylden for, at de andre partier ikke ønsker at reformere det politiske system. I stedet for at skabe større gennemsigtighed, som vi ønsker, har de valgt at lukke sig endnu mere om sig selv. Med vores tilstedeværelse i parlamentet kan vælgerne i det mindste se, hvor lukket det politiske system er.«

