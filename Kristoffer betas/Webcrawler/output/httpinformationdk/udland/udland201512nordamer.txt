Nordamerika: Statsløse jages ud af Den Dominikanske Republik
Over 200.000 statsløse mennesker af haitiansk afstamning risikerer deportation. Mange af dem er endt i flygtningelejre


 Pablito Felix Ramirez’ navn er spansk, han er født og opvokset i Den Dominikanske Republik, men hans hudfarve er sort. Derfor betragter regeringen i Santo Domingo ham som en haitianer, selv om Ramirez aldrig har sat sin fod i familiens oprindelsesland Haiti og ikke taler sproget, patois.
»Min mor døde, da jeg var syv år gammel, og hun sørgede aldrig for at skaffe mig en dåbsattest,« sagde Ramirez, 24, til Reuters’ udsendte korrespondent dette efterår.
I dag hører Ramirez til en befolkning på mere end 200.000 statsløse mennesker af haitiansk afstamning i Den Dominikanske Republik.
Samtalen fandt sted i en interimistisk flygtningelejr på grænsen mellem Haiti og Den Dominikanske Republik, der deles om den caribiske ø Hispaniola.
Ramirez var endt i lejren, efter at den dominikanske forfatningsdomstol i en dom erklærede, at alle børn født af udenlandske statsborgere efter 1929 mister retten til statsborgerskab, medmindre de kan dokumentere, de er født i Den Dominikanske Republik.
Det kan langt størsteparten af børn af indvandrere ikke bevise, idet den haitianske immigrantbefolkning gennem historien har levet i udkanten af det dominikanske samfund uden rettigheder og konstant udsat for en systematisk racisme.
I sidste uge oplyste myndighederne i Santo Domingo, at 239.000 mennesker har søgt om opholdstilladelse eller statsborgerskab. Angiveligt vil de få lov at blive i landet i to år, mens de venter på en afgørelse.
Men ansøgninger fra 78.000 personer er allerede blevet afvist. Det forventes, at langt størsteparten ikke vil være i stand til at godtgøre deres lovlige status i Den Dominikanske Republik, selv om de er født i landet. De vil derfor blive deporteret til Haiti, hvor mange af dem ikke har familie, endsige et hjem eller et arbejde.
Sideløbende har regeringen strammet lovgivningen mod ulovlige immigranter. Det rammer næsten udelukkende fattige landarbejdere fra Haiti, der har været vant til at kunne krydse grænsen mellem de to lande.
Ifølge flere presserapporter har den dominikanske regering allerede deporteret 10.000 haitianere, selv om 27 procent ifølge FN skulle være født i Den Dominikanske Republik. Yderligere 10.000 skal på grund af intimidering været flygtet til Haiti.
I interview med flygtninge i fire nyligt oprettede lejre på grænsen mellem de to lande oplyser en udsendt journalist fra The New York Times, at folk flygter, fordi hvide eller raceblandede dominikanere truer med at nedbrænde deres huse og stjæle kvæg. Efter flugten er deres ejendomme blevet overtaget af den lokale befolkning.
»De sagde, de ville bombe vores hjem og dræbe os,« fortæller Milo Brevil avisen.
Han, hustruen og deres baby er flygtninge i lejre, der i alt huser 3.000 personer. I 2016 forventes tallet at ville vokse betydeligt.
Hverken den dominikanske eller den haitianske regering yder humanitær støtte til flygtningene. FN appellerer om donorbidrag på 5,9 mio. dollar, men donorlandenes opmærksomhed er rettet mod andre kriser i verden.
 

