’Et flyveforbud kan forhindre det syriske regimes bombeterror mod civile’
Skal det internationale samfund intervenere militært i Syrien? Vi har spurgt tidligere direktør for det Danske Institut i Damaskus
En såret oprørssoldat bliver bragt til behandling af sine venner under et voldsomt slag nord for Aleppo.


 
	Beskyldningerne mod al-Assad for at anvende kemiske våben mod oprørerne i Syrien tager til. Antallet af flygtninge tælles nu i millioner. Og mens Rusland længe har forsynet styret med våben, ophævede EU sent mandag våbenembargoen og gav de enkelte lande frie hænder til at udlevere våben til oprørerne. Information spørger en række personer med indsigt i konfl ikten, om tiden er inde til at intervenere i Syrien.

Hans Christian Korsholm Nielsen, tidl. direktør for Det Danske Institut i Damaskus, i dag tilknyttet Aarhus Universitets Institut for Arabisk og Islamstudier

- Skal det internationale samfund intervenere i Syrien?

	»Principielt ville jeg da foretrække, at noget sådant ikke var nødvendigt. Det bedste ville være, hvis man kunne forhandle sig frem til en løsning. Men da jeg ikke mener, at dette er muligt længere – og nok ikke har været det i lang tid – så mener jeg, ja! Verdenssamfundet har en pligt til at intervenere.«

- Hvorfor?

	»Fordi det er nødvendigt, at vi sender et klart signal til Bashar al-Assads regime om, at vi fra verdenssamfundets side ikke længere vil acceptere den måde, hvorpå han terroriserer sin civilbefolkning med jagerfly, kamphelikoptere og artilleri ved at bombe boligområder. En intervention i form af et flyveforbud vil også i nogen grad kunne yde civilbefolkningen beskyttelse.«

	»Gang på gang har vi set, at når oprørsstyrkerne rykker ind, slår Assads luftvåben til imod også civile mål i området for at straffe en sagesløs civilbefolkning, der ikke har noget ansvar for oprørsstyrkernes bevægelser. Regimets taktik er at destruere boligkvarter efter boligkvarter. Hensigten er bl.a. at belære de lokale om, at de ikke skal tage imod oprørerne. Der er flere eksempler på bl.a. i det sydlige Damaskus, at lokalbefolkningen har tigget og bedt oprørsstyrkerne om at holde sig væk, fordi de vidste, at deres indtog varslede luftbombardementer.«

- Hvordan skal en intervention foregå?

	»At rykke ind med landstyrker kan selvfølgelig blive vanskeligt. Jeg mener – og det har jeg også talt for tidligere – at man skal indføre en flyveforbudszone. Så lyder indvendingen: ’Jamen, Syrien har jo et meget stærkt luftforsvar’.«

	»Jeg er ikke militærekspert, men når man med droner kan ramme en mand, der kører i en ældre Toyota ude i Yemen, eller når israelerne tre gange kan bombe i Damaskus, uden at det syriske luftforsvar kan stille noget op, så tror jeg, at det ikke er helt umuligt. Men selvfølgelig skal vi være på vagt over for de missilsystemer, som russerne ser ud til at ville levere, øjensynligt i den hensigt at foregribe eller afskrække med indførelsen af en flyveforbudszone.«

- Kan det internationale samfund intervenere uden accept fra FN?

	»Det ender det vel med, at man må gøre, fordi Rusland og Kina hele tiden obstruerer. Hvordan skulle vi kunne overtale russerne? Russerne har valgt at sige: ’Dette her er som Tjetjenien’. Vi gør, som vi gjorde i Tjetjenien: I stedet for at bruge hæren, bruger vi mindre bander. Læg mærke til den taktiske ændring i Assads krigsførelse. Oprørsbekæmpelsen varetages i vid udstrækning af små militsgrupper af primært alawitter, der skyder på alt, hvad er bevæger sig. Det minder meget om Grosnij. Rusland indsatte Kadyrov i Tjetjenien, selv om han åbenlyst var en skurk. I Syrien lader de bare deres loyale skurk, Assad, sidde.«

- Hvad er det værste scenarie, der kan ramme Syrien, hvis det internationale samfund intervenerer?

	»Det kommer jo an på interventionens karakter. Jeg tror ikke på landstyrker, det bliver for rodet. Det værste scenarie er selvfølgelig, at den våbenstøtte, Vesten måtte levere, falder i hænderne på de jihadistiske grupper, så de i endnu højere grad kan tage over. Men den fare skal vi passe på med at overdrive. Af mediedækningen får man nogle gange det indtryk, at det syriske oprør efterhånden kun består af islamister, der vil lave deres egne små kalifater. Dette er noget misvisende og faktisk et udtryk for, at regimets mediestrategi er lykkedes. Oprøret var jo grundlæggende et middelklassefænomen og et ungdomsfænomen. De kræfter er ikke væk, selv om mange er flygtet. De er højest neutraliseret.«

- Hvad er alternativet til en militær intervention?

	»Det skulle være, hvis Vesten havde noget, vi kunne presse Rusland med. Det bliver mere og mere Rusland, der er problemet. Skal vi have en forhandlingsløsning, må vi have russerne med, og det vil jo kræve, at de indstiller sig på, at de nødvendigvis må opgive støtten til Bashar al-Assad.«

