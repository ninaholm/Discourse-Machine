Omstridt kulkraftværk bliver offer for krisen
En stor sejr for miljøet, kalder ngo'er beslutningen om at skrotte kontroversielt britisk kulkraftværk ved Kingsnorth
Aktivister fra Greenpeace har flere gange aktioneret mod kulkraftværket i Kingsnorth. Det er dog med henvisning til den økonomiske krise, at det tyske selskab E.ON har besluttet at skrinlægge planerne om et nyt kraftværk.


 Mens danske DONG Energy overvejer at droppe sit store kulkraftværk ved Greifswald i det nordlige Tyskland, har det tyske elselskab E.ON nu truffet beslutning om at putte sit planlagte kulkraftværk ved Kingsnorth, syd for London, i mølposen.
Det kontroversielle værk, der siden 2006 har været genstand for britiske miljøaktivisters protestaktioner, lægges indtil videre på hylden med henvisning til den økonomiske krise og den mindre vækst i elforbruget.
»Vi kan bekræfte, at vi regner med at udskyde en investeringsbeslutning om Kingsnorth i to-tre år,« hed det i en pressemeddelelse fra E.ON i går.
Britiske ngo'er udlægger beslutningen som en stor sejr og betragter det som dødsstødet for det planlagte kulkraftværk.
»Vi hilser E.ON's meddelelse velkommen. Den betyder, at det er slut med mere kul ved Kingsnorth. Det er yderst tvivlsomt, om E.ON vil vove at komme tilbage om tre år med planer, der allerede i dag er forældede,« siger Thomas Schultz-Jagow, kampagnechef hos Oxfam.
Han peger på, at en skrotning af det planlagte værk vil spare atmosfæren for seks mio. ton CO2 om året - »svarende til 25 u-landes samlede udledninger«.
Ekstremt god nyhed
Greenpeace, hvis aktivister har aktioneret mod værket både fra søsiden og ved at klatre op i den 200 meter høje skorsten til den eksisterende kraftværksblok, kalder beslutningen »ekstremt gode nyheder for klimaet.«
»Hvis vi skal holde stigningen i den globale middeltemperatur under to grader, så skal der ikke bygges et eneste nyt kulkraftværk i Europa,« siger Tarjei Haaland, klimamedarbejder hos Greenpeace.
»Nu bør også DONG Energy kunne læse skriften på væggen og endegyldigt droppe dets planer om at bygge nye, store kulkraftværker i Huntington i Skotland og i Greifswald og Emden i Tyskland.«
DONG har netop meddelt, at man på grund af krisen skærer 20-25 mia. kr. i sit investeringsprogram de næste to år, og værket ved Greifswald menes at være et af projekterne på vippen.


