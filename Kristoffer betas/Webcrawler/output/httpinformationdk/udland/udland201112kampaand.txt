Kampånden er intakt
Russerne går imod sin tidligere allierede og er parat til at forhandle om en international indgriben i Syrien, hvor regimets brutalitet ifølge ny menneskeretsrapport er hårrejsende
Enten griber det internationale samfund ind nu og her, eller også må vi erkende, at en borgerkrig er uundgåelig, lyder det. Men de bevæbnede desertører i Syriens Frie Armé er blevet dristigere i deres angreb på regimets styrker, men det har ikke udelt opbakning i den organiserede eksterne opposition.


 Beirut— Presset på det syriske regime er intensiveret med meddelelsen om, at den russiske regering nu er parat til at forhandle om en resolution i FN’s Sikkerhedsråd. Den syriske vicepræsident, Farouk al-Sharaa, regimets næstøverste, mødtes i går i Moskva med den russiske udenrigsminister, Sergej Lavrov, formentlig for at drøfte det russiske forslag til en sikkerhedsrådsresolution, der opfordrer såvel regimets styrker som oppositionens væbnede grupper til at stoppe volden. Resolutionsteksten udtrykker tillige »bekymring« over indsmugling af våben til den Frie Syriske Armé fra Tyrkiet og Libanon. Desertørbrigaderne har de seneste uger optrappet deres aktivitet og angriber nu militærposter og kontrolsteder, sidst i Daraa-regionen, hvor regimet mistede 27 soldater.
Den russiske åbning ses af Syrien-iagttagere som et forsøg på at komme på den rigtige side af historien nu, hvor det synes overvejende sandsynligt at Bashar al-Assads regime falder før eller siden.
Den globale offentlige opinion for international indgriben i konflikten er voksende og blev yderligere forstærket med en detaljeret rapport fra menneskeretsorganisationen Human Rights Watch, der på basis af interview med snesevis af desertører — hvis udsagn er indbyrdes uafhængige, men relativ enslydende — dokumenterer »forbrydelser mod menneskeheden«, der gør gerningsmændene hjemfaldne til straf ved Den Internationale Krigsforbryderdomstol, ICC, i Haag.
Ordre fra højeste sted
Vidnerne, desertører fra hærenheder og sikkerhedstjenester — udtaler sig anonymt, men de enheder, de gjorde tjeneste ved, nævnes og Human Rights Watch bringer en liste på navngivne officerer — med rang fra brigadegeneraler og nedefter — der har beordret drab på ubevæbnede demonstranter, summariske henrettelser af aktivister og likvideringer af værnepligtige soldater og officerer, der nægtede at skyde på demonstranter eller forsøgte at undgå at ramme dem ved at skyde op i luften.
At ordrerne til at skyde på demonstranter kom fra højeste sted fremgår af et vidneudsagn fra ’Osama’, der gjorde tjeneste ved 555. Luftbårne Regiment i en forstad til Damaskus under kommando af brigadegeneral Jamal Yunes.
»Allerførst, da protesterne begyndte, gav general Yunes ordre til ikke at skyde,« fortæller ’Osama’ til rapporten, »men så modtog han ny ordre fra Maher (al-Assad, præsidentens bror og øverstbefalende over 4. Armékorps, red.). Jamal Yunes havde et stykke papir, han viste til de andre officerer, som derpå rettede deres våben mod os (de værnepligtige, red.) og beordrede os til at skyde direkte på demonstranterne. Disse officerer fortalte mig senere, at papiret indeholdt ordre fra Maher om at anvende ’alle nødvendige midler’«.
Human Rights Watch-rapporten har fået titel efter denne forholdsordre, og med eksempel efter eksempel oprulles en tilstand, hvor selv forhærdede officerer fra Muhkabarat, de syriske sikkerhedstjenester, chokeres over brutaliteten.
Iskagebilens last
’Mohammed’, en soldat i antiterrorenheden ’1010’, fortæller om skudveksling med bevæbnede oppositionsfolk, der havde forskanset sig i en skole i byen Bukama ved den irakiske grænse. Efter 10 minutter, hvor ingen blev sårede, overgav de sig til regime-soldaterne: »Sikkerhedsfolkene lagde dem i håndjern og trak dem ind i skolegården, hvor de blev slået før de blev ført væk, jeg ved ikke hvorhen,« fortæller han.
»Seks eller syv dage senere ankom en iskagebil til vores base med 17 lig. Officerer fra militærets efterretningstjeneste gav vores officerer besked på at tage sig af dem. Derpå fik vi ordre til art transportere ligene — nogle var i poser og andre var nøgne — til byens torv og dumpe dem der. Og pludselig genkendte vi nogle af ansigterne. En sagde: ’Ah, nu husker jeg, det er fyrene fra skolegården’. Nogle havde skudhuller andre havde huller i arme og ben som de var blevet boret.«
Denne og lignende beretninger er nu hverdag i Syrien, og moderate oppositionsfolk, der har søgt tilflugt i Beirut, taler nu åbent om, at »enten griber det internationale samfund ind nu og her, eller også må vi erkende, at en borgerkrig er uundgåelig. Folk kan ikke blive ved med at gå ud på gaderne uden beskyttelse, og hvis vi skal undgå, at konflikten udvikler sig til en altomfattende sekterisk krig, må FN eller NATO gribe ind og sikre, at civile beskyttes«.
De bevæbnede desertører i Syriens Frie Armé er blevet dristigere i deres angreb på regimets styrker, men det har ikke udelt opbakning i den organiserede eksterne opposition. Lederen af den paraplyorganisation, Syriens Nationale Råd, med hovedkvarter i Tyrkiet, Burhan Ghalioun, sagde i denne uge, at han støtter, at desertører agerer i selvforsvar og som beskyttere af demonstrationer, men at han er imod, at de går til uprovokerede angreb på regimets enheder. Tankegangen er, at også i regimets enheder er soldaterne ofre, og — som en syrisk bekendt, netop ankommet til Beirut fra Damaskus, noterede: »På den ene side kan revolutionen ikke fortsætte uden væbnet beskyttelse, på den anden side vil den blive moralsk plettet, hvis desertører myrder løs på værnepligtige, der ikke har noget valg — for hvis de ikke parerer ordre, bliver de skudt ned på stedet. «
Damaskus forandret
Om situationen i Damaskus siger vedkommende: »Tempoet er langsommere og folk er ophørt med at tale om situationen med mindre, de kender hinanden godt. Damaskus er radikalt forandret, eksempelvis er Shaalan, det normalt myldrende marked for de mest velbeslåede, halvtomt, taxichaufførernes indkomst er halveret og cafeerne affolkede.«
I dag godt ni måneder efter den syriske revoltes udbrud, er det centrale Damaskus fortsat roligt, men revolten er rykket ind i forstæderne og folk er opmærksomme på, at den er lige rundt om hjørnet.
I går rapporteredes skyderier i den næststørste by Aleppo, der i lighed med Damaskus har været forholdsvis rolig, og meget peger på, at begivenhederne tager fart. I går var mere end 200.000 på gaderne i Homs, den tredjestørste by og et center for oppositionen mod Bashar al-Assads styre, og på anden uge indesluttet af en jernring af regimets kampvogne og infanteri. Men kampånden synes intakt.

