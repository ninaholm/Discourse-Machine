Bush godkender hjælpepakke til boligejere
USA's præsident Bush underskrev i går en ny lov, der skal hjælpe trængte boligejere. Samtidig udvider centralbanken sin hjælp til børsnoterede firmaer
Kreditgiganterne Freddie Mac og Fannie Mae får en økonomisk saltvandsindsprøjtning, men må samtidig finde sig i, at de får begrænset deres muligheder for at optage nye megalån.


 USA's præsident, George W. Bush, satte i går sin underskrift på en lov, som skal forhindre 400.000 amerikanere i at måtte gå fra hus og hjem.
Samtidig udvidede centralbanken Federal Reserve sit eget hjælpeprogram for at give kriseramte, børsnoterede selskaber på Wall Street mulighed for at optage flere kreditter, så det nu gælder frem til 1. januar 2009 og ikke kun til september.
De to tiltag skal hjælpe USA's hårdt pressede økonomi på fode igen, efter at den såkaldte subprime-krise om risikable boliglån har rystet verdens største økonomi voldsomt.
"Vi ser frem til at få indsat nye værktøjer og myndigheder, som skal forbedre tilliden og stabiliteten på markederne. De nye regler vil omgående blive sat i værk, så trængte amerikanske familier kan blive i deres hjem," sagde Det Hvide Hus' talsmand Tony Fratto, efter at Bush havde skrevet under på loven.
Loven blev vedtaget af Kongressen i weekenden og giver trængte boligejere, som ikke kan betale deres månedlige afdrag, mulighed for at refinansiere lånene ved hjælp af statsstøttede garantier på i alt 300 milliarder dollar (1438,6 milliarder kroner), så deres huse ikke ryger på tvangsauktion.
Kontrollen strammes
Hjælpepakken anses som det vigtigste indgreb på det amerikanske boligmarked i flere årtier, fordi den også giver de kriseramte kreditgiganter Fannie Mae og Freddie Mac en finansiel saltvandsindsprøjtning. Samtidig strammes kontrollen med kreditvirksomhederne, som får begrænset deres muligheder for at optage nye megalån.
Fannie Mae og Freddie Mac forvalter boligkreditter for fem milliarder dollar (23,7 mia. kroner), og den nye lov skal forhindre, at disse to hovedsøjler på det amerikanske boligmarked bryder sammen og kaster de i forvejen kriseramte finansmarkeder ud i endnu større problemer.
Bush og flere af hans republikanske partifæller var oprindeligt imod loven, som præsidenten havde truet med at nedlægge veto imod. Han mente, at hjælpepakken kun kom banker og kreditselskaber til gode, men ikke boligejerne. Flere republikanere kritiserede også, at firmaerne generelt er imod statslig indgriben, men alligevel forventer, at regeringen hjælper dem, når de er i krise.
Fannie Maes bestyrelsesformand, Daniel Mudd, roste Bush for at underskrive loven, som ifølge Mudd vil reformere det amerikanske marked for boligkreditter, så det for fremtiden står på et mere solidt grundlag. ritzau/AP


