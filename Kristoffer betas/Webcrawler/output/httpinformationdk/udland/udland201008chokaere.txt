Fra chok og ærefrygt til diskret exit
Syv et halvt år efter invasionen har de sidste amerikanske kamptropper forladt Irak - lettede og sikre på at have ydet deres bedste
4. Stryker-brigade på vej ud af af Irak med fast overbevisning om agt have gjort en forskel. Om irakiske sikkerhedsstyrker kan holde fred, vil fremtiden vise.


 Det begyndte med chok og ærefrygt og endte med en stille siven i nattens mulm og mørke. Da 4. Stryker-brigades anden infanteridivision ankom til deres mellemstation i Kuwaits ørkensand, steg sergent Donald Wilms ud af sin militærlastbil og gav vennerne i sin deling håndslag. Et par timer tidligere var de buldret over den støvede grænse som den sidste regulære amerikanske kampenhed, der forlod Irak.
»Vi vidste, at vi ville skrive historie,« sagde han. »Hele delingen er ekstremt stolt over den forskel, vi var i stand til at gøre.«
To lastbiler foran ham har også stabssergent Wiley Baker en fornemmelse for det særlige øjeblik. »I enhver krig, uanset om det er en verdenskrig eller Vietnam-krigen, er det de første og de sidste, der sætter dagsordenen,« >siger han. »Vi er glade for at være en del af det.«
For divisionens mænd og kvinder er den syv år og fem måneder lange Irak-krig nu slut. Og ikke så snart de havde krydset grænsen, før USA's militærchefer meddelte, at den amerikanske kampoperationer i landet nu er overstået - 12 dage tidligere end den officielle afslutning, men i en situation, hvor der stadig råder en vis tvivl om, USA's fortsatte rolle og tilstedeværelse i landet.
'Vil give genlyd'
Soldaterne kørte i ca 18 timer syd for Bagdad ad Route Tampa - den samme vej, som de amerikanske hær- og marinesoldater brugte, da de rykkede frem for at erobre Bagdad i 2003.
De havde hovedsagelig været undervejs i nattens løb for at mindske den endnu eksisterende risiko for vejsidebomber og bagholdsangreb langs denne sydlige hovedvej, som bogstaveligt talt blev opført for at flytte hære af Saddam Hussein. Da volden var på sit værste i det centrale Irak fra 2005-08, var denne vej i praksis en forbudt zone for civile.
»Dette her er sidste hånd på syv års værk. Det, som vi har opnået her, vil give genlyd i hele regionen: Velstand, fred, sandhed og frihed - det virker,« siger oberstløjtnant Mike Lawrence.
»Det har været en stor omvæltning at være med til,« tilføjer han.
»Denne gang var meget af det, vi gjorde, at uddele slik til børn. Engagementet i de lokale har været et sandt højdepunkt.«
Ingen tvivl om at denne køretur mod syd havde enorm stor symbolsk betydning for det amerikanske militær, som hævder, at det nu ikke længere vil spille en interventionistisk rolle i Irak.
»Da jeg kom hertil, var jeg en helt nybagt soldat,« siger stabssergent Eligio Marcelo, imens han læner sig op af sit Stryker-kampkøretøj. »Jeg nåede at være her 42 måneder, og det har jeg det fint med. Men forhåbentlig får jeg nu mere tid sammen med min familie. De har lidt afsavn.«
Et falsk daggry?
Fra 1. september agter det amerikanske militær at gennemføre Operation New Dawn og dermed tage hul på en fase, hvor det vil ændre forholdet mellem USA og Irak fra en herre-tjener-relation til et partnerskab mellem civile, demokratiske ligemænd.
Men da disse soldater rullede ind i på Camp Virginia-basen i nærheden af den amerikansk drevne Ali al-Salem-base i udkanten af Kuwait By, for at søge indkvartering i deres spraglede telte, blev 56.000 andre amerikanske soldater tilbage på irakisk jord. Mindst 6.000 af disse skal forlade Irak før den 1. september, mens resten gradvis skal udfases frem til 31. december 2011.
I går kunne 4. Stryker-brigade slappe af i Camp Virginia, hvor en hedebølge fik luften til at flimre over en stenfyldt gårdsplads, der er omgivet af alle former for moderne amerikansk staffage - en Starbucks, en Taco Bell og allestedsnærværende McDonald's.
Det må imidlertid betragtes som givet, at der kommer yderligere amerikanske dødsfald i kamp i Irak. De tilbageværende amerikanske styrker vil fortsat skulle patruljere sammen med irakiske styrker i nogle af landets mest oprørske områder, herunder Mosul, Diyyala og Kirkuk.
Så i nogle henseender kan Operation 'New Dawn' risikerer at blive et nyt falsk daggry - den amerikanske offentlighed blev, som det vil huskes, bildt ind, at krigen allerede var slut i 2003, da George W. Bush holdt sin berygtede 'missionen fuldført-tale' på dækket af et hangarskib.
Men den køber Oberstløjtnant Lawrence ikke. »Jeg tror, vi kom her på det rette tidspunkt og af de rette grunde,« >siger han. »Saddam var en ond mand, og han er ikke længere iblandt os. Dette land har rundet et skarpt hjørne. Der er etableret nye systemer og institutioner, og der kan ikke være tvivl om, at det var en god ting for regionen, at vi fik fjernet Saddam.«
Irak er stadig uden fungerende regering seks måneder efter valget i marts - det tredje, siden Bagdad-regimet faldt. Det amerikanske militær siger, at det er nu op til udenrigsministeriets folk at bistå med at få dannet én.
Nogle af Lawrences soldater finder det vanskeligt at præcisere, hvad de føler, de de har opnået i Irak. Mange hæfter sig især ved, at der ikke blev skudt nær så meget på dem i de sidste 12 måneder, som der gjorde i 2005.
»Det er meget roligere nu,« siger stabssergent Mike Poole, der har været på to tidligere missioner til Irak. »Der var ikke så mange kugler om ørene eller vejsidebomber. Men hvad det hele betyder, må andre afgøre. Vi har bemærket en stor forskel med den irakiske hær. Dengang så vi dem stort set ikke, nu kører de alting her.«
»Jeg ville gerne have forstået mere af Irak,« siger en anden soldat. »Men vi havde så travlt med at organisere sikkerheden her. Jeg har hørt, at det skulle være et fantastisk sted, og at Abraham blev født her. Hvis stedet klarer sig godt, kan de næste generationer besøge det. Men nu er det ovre for os. Jeg ved, at vores enhed har ydet vores bedste. Vi er færdige her. Nu vil vi hjem.«
© The Guardian og Information. Oversat af Niels Ivar Larsen

