Sverigedemokraterna kan vælte ny rød-grøn regering
Partierne i den svenske Riksdag er enige om at holde Sverigedemokaterna uden for indflydelse. Men onsdag risikerer statsminister Stefan Löfven at få sit budget underkendt ved afstemning om finansloven


 Der blev talt meget om at tage ansvar, om værdier og om at holde det indvandrerkritiske Sverigedemokraterna (SD) uden for indflydelse i den svenske valgkamp i september.
Men nu står partiet med muligheden for at forhindre, at statsminister Stefan Lofvens rød-grønne regering får sit budget igennem ved finanslovafstemningen onsdag ved simpelthen at stemme for den borgerlige alliances budget.
Det kan tvinge Stefan Löfven til at gå af.
Presset fra SD’s vælgere og bagland er stærkt for at demonstrere den magt, partiet har som Sveriges tredjestørste. Og i går kunne avisen Expressen referere en intern SD-mail sendt af partisekretær Björn Söder til SD’s lokalformænd, hvori han bl.a. spørger, om kommuneforeningerne har ressourcer til at gennemføre et nyvalg til foråret.
Ifølge Henrik Vinge, pressesekretær for den sygemeldte SD-leder Jimmy Åkesson og hans vikar, Mattias Karlsson, har svaret været positivt:
»Hele organisationen er klar til at køre. Vi har allerede haft to valg i år, men man ved, at vi formodentlig vil gå styrkede ud af et tredje, så man er rede, hvis det behøves,« siger han til Expressen.
Partiet har sagt, at det allerede tirsdag eftermiddag vil meddele, hvordan det vil stemme.
Flere muligheder
Det politiske kaos i Sverige var forudset, eftersom ingen af de to blokke fik majoritet ved valget den 14. september. Men Socialdemokraterna og Miljöpartiet var sammen med Vänsterpartiet større end den borgerlige alliance.
SD blev tungen på vægtskålen, og Löfven dannede sin ventede mindretalsregering bestående af Socialdemokraterna og Miljöpartiet, der blev spået store vanskeligheder i forhold til at kunne lede landet. Bare i løbet af de seneste dage har der været to sager, hvor regeringen har måttet sande, hvor vanskeligt det er at regere med kun 38 pct. af stemmerne bag sig.
Hvis regeringen taber afstemningen om finansloven, vil det være et historisk nederlag. En svensk regering har ikke i moderne tid måttet kæmpe for at få sit budget igennem i Riksdagen.
Stefan Löfven har sagt, at han ikke vil regere på grundlag af andres budget, men har understreget, at det ikke betyder, at han agter at træde tilbage.
Og han har da også flere andre muligheder, hvis regeringen taber afstemningen.
I et interview med Expressen udelukker Löfven ikke en mulig ommøblering i regeringen. Det kan evt. betyde, at S danner regering alene – SD ser Miljöpartiet som deres fjende nummer ét – eller igen vil forsøge at række hånden ud mod mindre borgerlige partier.
»Vi skal også huske, at de fire borgerlige partier har sagt som vi – man vil ikke regere på Sverigedemokraternas stemmer,« siger Löfven til Expressen.
SD har formuleret krav til Löfven, men har fået den kolde skulder.
Endelig giver grundloven også mulighed for, at regeringen kan vende tilbage med budgetmæssige tilføjelser til Riksdagen.
»Dette er beregnet til at blive brugt i krisesituationer og kunne redde Stefan Löfvens politiske ansigt. Men om et politisk dødvande retfærdiggør denne mulighed er uklart,« siger Tommy Möller, professor i statskundskab ved Stockholms Universitet, til Dagens Nyheter.
Et nyvalg kan også komme på tale, men flere ting taler imod det. Moderaterne er ved at finde en ny partileder, og selv SD står uden deres centrale lederfigur Jimmy Åkesson, der netop har fået sin sygemelding forlænget frem til 1. februar.

