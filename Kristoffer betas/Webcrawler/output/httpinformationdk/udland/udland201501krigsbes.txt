Krigsbesøg i Kuwait er kun for de udvalgte
Næsten alle Folketingets partier er i disse dage på besøg hos de danske styrker i Kuwait, men Enhedslisten er ikke inviteret. Og medierne er fortsat forment adgang


 Politikere fra samtlige partier i Folketinget er i disse dage på besøg hos de danske styrker i Kuwait, hvor de skal se nærmere på den danske krigs-indsats og bl.a. møde piloterne fra den danske F-16-styrke, der indtil videre har kastet 99 bomber mod Islamisk Stat. Men der er en enkelt undtagelse. Som det eneste parti er Enhedslisten ikke inviteret med.
Forsvarsministeriet har ikke ønsket at svare på, hvorfor det krigskritiske parti ikke kunne komme med på turen, men skriver, at ministeriet jævnligt arrangerer sådanne besøg, når der er ønske om det fra f.eks. forligskredsen eller forsvarsudvalget. Enhedslistens forsvarsordfører, Nikolaj Villumsen, er meget utilfreds.
»Hvorfor er det kun forligskredsen, der skal orienteres om Danmarks krigsindsats? Det er jo noget, hele Folketinget har behov for at være orienteret om,« siger han.
Beslutningen om at udelukke Enhedslisten fra besøget møder hård kritik fra en af Forsvarets egne eksperter.
»Det burde være et åbent tilbud til alle Folketingets partier, at de kan komme ned og se nærmere på krigsindsatsen. Og politikerne skal næppe se noget, der kræver en særlig sikkerhedsgodkendelse,« siger lektor Peter Viggo Jacobsen fra Forsvarsakademiet.
Pressen udelukket
Det er imidlertid ikke kun Enhedslisten, som ikke har adgang til at besøge de danskes styrker i Kuwait.
Det har medierne heller ikke. Trods utallige anmodninger fra bl.a. DR, TV 2 og Information har det ikke hverken været muligt at tale med eller besøge de danske styrker i Kuwait eller Irak, siden den danske krigsindsats startede i oktober 2014.
Næstformand i Dansk Journalistforbund Lars Werge mener, det er et demokratisk problem, at medierne ikke har adgang til at dække krigsindsatsen.
»Det lyder besynderligt, at forsvaret ikke kan håndtere presse-deltagelse, f.eks. i forbindelse med et sådant politikerbesøg,« siger han.
»Det er generelt problematisk, at pressen forhindres i at få adgang til en så vigtig del af den danske scene. Det stemmer ikke overens med den demokratiopfattelse, som Danmark repræsenterer,« siger han.
Ifølge viceforsvarschef Per Ludvigsen skyldes den manglende presseadgang bl.a., at Kuwait har frabedt sig journalister på Abu Jaber-flybasen, hvor de danske F-16-fly holder til.

