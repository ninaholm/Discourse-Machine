Det grimme kompromis
Den syriske konflikt behøver ikke ende i total borgerkrig. Der er stadig en lille mulighed for en forhandlingsløsning, og den skal det internationale samfund gribe, mener flere europæiske tænketanke
Soldater fra den Frie Syriske Armé holder vagt i Idlib i det nordvestlige Syrien.  Konflikten behøver ikke ende i total borgerkrig, men det kræver, at Rusland og præsident Vladimir Putin vender sig mod Assad og hans brutale undertrykkelse af den syriske opposition, mener International Crisis Group.


 Køb omgående en billet til Moskva. Sådan lyder det kontante råd fra flere af Europas førende tænketanke til FN’s tidligere generalsekretær Kofi Annan. Her i weekenden lander han i den syriske hovedstad for at gøre et sidste, desperat forsøg på at standse den syriske konflikt, inden den udvikler sig til total borgerkrig.
Det er stadig muligt at finde en tredje vej ud af Syriens dybe krise, men det kræver at, FN’s fredsmægler erkender, at nøglen til en fredsløsning ligger i Moskva – og ikke i Damaskus.
Sidste chance
Selv om mindst 7.500 mennesker allerede har mistet livet i konfrontation med den syriske diktator Bashar al-Assad og hans sikkerhedsstyrker, er det stadig muligt at undgå den totale krig, understreger International Crisis Groups præsident Louise Arbour.
»Selv om oddsene er høje, repræsenterer Annans mæglingsforsøg en mulighed for at finde en forhandlingsløsning, som ikke må forspildes,« lyder hendes opfordring. »Men det er nu eller aldrig.«
Samme vurdering kommer fra den ansete udenrigspolitiske tænketank European Council of Foreign Relations.
»Der er en lille, men reel mulighed for, at Annans fredsmission kan lykkes. Og den skal udnyttes til det yderste,« siger seniorforsker og Syrien-specialist Julien Barnes-Dacey.
»Alternativet er alt for forfærdeligt, både for den hårdt prøvede syriske befolkning, for regionen, der uvægerligt vil blive indblandet i en stedfortræderkrig og for det internationale samfund,« siger han.
Begge tænketanke understreger, at nøglen til fred ligger hos Ruslands magtfulde præsident Vladimir Putin. Indtil videre har Rusland holdt hånden over præsident Bashar al-Assad, der er Ruslands eneste allierede i Mellemøsten og bl.a. blokeret for alle sikkerhedsresolutioner, vendt mod Assad og hans undertrykkelse af den syriske opposition.
Russisk roulette
Både Crisis Group og ECFR understreger, at Rusland kan blive det strå, der knækker kamelens ryg. »For det syriske regime er Ruslands støtte afgørende,« siger Arbour. »Hvis Syrien mister Ruslands støtte, vil Assad stå over for valget mellem forhandling eller total isolation.«
De to tænketanke mener også, at det er muligt at overtale Rusland til at slutte sig til det internationale samfund og dermed øge presset på Assad så meget, at han går med til en forhandlingsløsning.
Et grimt kompromis
Når Crisis Group spår, at Putin kan overtales til at skifte side, skyldes det først og fremmest, at den nuværende udvikling ser ud til at medføre netop det kaos og den borgerkrig og styrkelse af de mere ekstreme islamistiske kræfter, som Rusland frygter allermest. Ifølge seniorforsker Julien Barnes-Dacey er det vigtigt, at Kofi Annan under sin fredsmission tager højde for Ruslands bekymring for, hvad Syrien vil udvikle sig til i Assads fravær.
»Rusland vil kun kunne støtte en fredsplan, der inkluderer det nuværende styre,« siger han.
Det betyder i praksis, at det internationale samfund må opgive ideen om at skille sig af med hele det syriske regime og i stedet bevare en del af den nuværende statsstruktur for at undgå kaos og ekstremisme,« siger han.
En krigsforbrydersag mod Assad og andre ansvarlige for det seneste års overgreb vil formentlig også være udelukket.
»Det kan virke smagløst at skulle forhandle fred med Bashar al-Assad, men det er den eneste måde at undgå en yderligere eskalering af blodsudgydelserne på,« siger Julien Barnes-Dacey.
Han anbefaler i øvrigt, at mere neutrale lande som Brasilien, Indien og Tyrkiet forsøger sig som mæglere, hvis Kofi Annans fredsmission slår fejl.

