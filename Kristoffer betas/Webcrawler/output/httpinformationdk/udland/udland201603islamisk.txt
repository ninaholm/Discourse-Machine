Islamisk Stats krigerkartotek lækket
Et tidligere IS-medlem har  lækket 22.000 dokumenter fra Islamisk Stats hovedkvarter til medier og myndigheder. Blandt dokumenterne er en liste over 122 selvmordsbombere samt personalefiler på 1.736 medlemmer – en af dem er en 25-årig dansk-tuneser
 Dokumentation: Abu Kahmis al-Danimarkis personalefil


 Islamisk Stat har lidt sit største enkeltstående nederlag, siden bevægelsen opstod. Et tidligere IS-medlem har lækket omkring 22.000 dokumenter fra Islamisk Stats hovedkvarter.
Flere medier er angiveligt i besiddelse af de mange dokumenter, men det syriske oppositionsmedie Zaman al-Wasl er først med offentliggørelsen af dokumenterne.
Torsdag lagde de blandt andet en liste over 122 selvmordsbombere på deres website. De 122 er angiveligt klar til at ofre sig for Islamisk Stat og står på venteliste til en mission.
Listens ægthed kan ikke bekræftes, men en kilde i Islamisk Stat siger til Information, at en sådan liste over selvmordsbombere eksisterer, og bekræfter, at den fungerer som en decideret venteliste.
Står man som nummer et på listen, er man den første, der bliver bedt om at sprænge sig selv i luften, forklarer kilden, der af sikkerhedsmæssige grunde ønsker at være anonym.
Torsdag offentliggjorde Zaman al-Wasl desuden 1.736 personalefiler fra IS’s krigerkartotek. Det er udfyldte personaleskemaer, hvor IS-medlemmer svarer på i alt 23 forskellige spørgsmål om alt fra deres navn og adresse til hvem, der har rekrutteret dem, hvilke ruter, de har benyttet for at komme ind i de IS-kontrollerede områder, hvilken uddannelse og hvilke arbejdskompetencer de har – og ikke mindst hvor mange penge og andre værdier, de medbringer eller har adgang til.
Kæmpe scoop
Ifølge den svenske terrorforsker Magnus Ranstorp, der rådgiver danske myndigheder om antiradikalisering, er lækagen af de mange dokumenter med personfølsomme oplysninger et scoop for efterretningstjenester verden over og dermed det største enkeltstående nederlag for Islamisk Stat, siden krigen mod den globale terrorbevægelse begyndte:
»Dokumenterne kan bruges til at kortlægge alt fra rejseruter og finansieringsmetoder til rekrutteringsmønstre og formentlig også til at indkredse de ansvarlige for rekrutteringen i de enkelte lande,« siger han.
»En hel del af oplysningerne er kendt af efterretningstjenesterne i forvejen, i al fald i Danmark, men i de større lande kan de være med til at afsløre Islamisk Stats bagmænd« siger han. »Det er meget værdifulde brikker til det store puslespil, som det er at kortlække terrorens ’hvem, hvad og hvor’,« siger han.
Det forudsætter selvfølgelig, at de 22.000 dokumenter er ægte, men personalefilerne er ifølge Ranstorp præcis samme type, som 600 personalefiler fra al-Qaeda i Irak, som USA beslaglagde i den nordirakiske by Sinjar i 2007. Al-Qaeda i Irak er forløberen til terrororganisationen Islamisk Stat.
Og ifølge The Guardian mener både den tyske og den britiske efterretningstjeneste, at dokumenterne er ægte.
Danskere i arkivere
Blandt de 1.736 personalefiler på Zaman al-Wasls hjemmeside finder man jihadister fra et væld af lande, også Danmark. En af krigerne kalder sig Abu Khamis al-Danimarki. Navnet er et pseudonym, der bedst kan oversættes som ’Fader Torsdag fra Danmark’. Af oplysningerne i hans personalefil fremgår det, at han har både dansk og tunesisk statsborgerskab, er født i 1991 og har afsluttet gymnasiet.
Hans rigtige navn og adresse fremgår ikke, men han er angiveligt blevet rekrutteret til Islamisk Stat af en Abu Aya al-Danimarki, hvilket ligeledes er et pseudonym, som er hentet fra en passage i Koranen.
Magnus Ranstorp, der er særdeles velorienteret om jihadistmiljøet i Danmark, genkender ikke umiddelbart nogen af navnene, men han oplyser, at begge pseudonymer er ret almindelige dæknavne i jihadist-kredse. En almindelig google-søgning afslører da også hurtigt en jihadist ved navn Abu Aya fra Norge. Alligevel vurderer Ranstorp, at dokumenterne er en guldgrube for efterretningstjenester verden over.
»Krigerne i IS vælger typisk deres pseudonymer og beholder dem, så de kan alligevel bruges til at kortlægge og identificere folk,« siger han.
Ifølge The Guardian har efterretningstjenesterne i Tyskland, Storbritannien og USA alle fået adgang til de 22.000 dokumenter og er i fuld gang med at gennemgå dem. En del af oplysningerne er dog forældede, bl.a. er alle de 14 briter, som optræder i dokumenterne, kendt af myndighederne i forvejen, og flere af dem menes dræbt.
 Dokumentation: Abu Kahmis al-Danimarkis personalefil

Et nøglekartotek
De 1.637 personalefiler, som Zaman al-Wasl har offentliggjort, er stemplet fortroligt og viser, at Islamisk Stat er et meget velorganiseret foretagende med bl.a. en central database over sine medlemmer.
Ifølge Magnus Ranstorp bruger IS medlemsarkivet til flere formål. Når rekrutter ankommer til de IS-kontrollerede områder i Syrien eller Irak, udsættes de typisk for længerevarende forhør, der har til formål at afsløre, om de er ægte IS-tilhængere eller eventuelt spioner, forklarer han.
Og derudover bruger de arkivet til at afgøre, hvilke funktioner de nye rekrutter skal have i den såkaldte stat. Kommer man med en god uddannelse, er IS interesseret i at gøre brug af den, men kommer man uden særlige forudsætninger, er det sandsynligt, at man bliver sendt i krig.
»Islamisk Stat bruger også medlemsoplysningerne til at skaffe penge, det er bl.a. derfor, nye rekrutter bliver bedt om at oplyse, hvilke værdier de medbringer eller har adgang til« siger han.
Ifølge Zaman al-Wasl og flere andre medier, bl.a. The Guardian og Sky News, viser dokumenterne, at en meget stor del af Islamisk Stats rekrutter kommer fra Saudi-Arabien, herefter følger lande som Tunesien, Marokko og Egypten.
Tilsammen leverer de fire lande to tredjedele af Islamisk Stats medlemmer, skriver Zaman al-Wasl. Alene Saudi-Arabien bidrager angiveligt med en fjerdedel af medlemmerne, hvorimod kun 1,7 procent er syrere og kun 1,2 procent irakere.
Det har ikke været muligt at verificere disse oplysninger, men en vestlig diplomat med indgående viden om IS har over for Information bekræftet, at der er meget få syrere i Islamisk Stat, også i den del af IS, som kontrollerer det vestlige Syrien.

