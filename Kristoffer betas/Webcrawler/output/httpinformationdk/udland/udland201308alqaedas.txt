Al-Qaedas nye, stærke mand
Nasir al-Wahishi har på ganske få år opbygget en af verdens farligste terrororganisationer i Yemen. For nylig blev han udnævnt til øverstkommanderende for det globale al-Qaeda
 Nasir Abdel Karim al-Wahishi.


 
	Al-Qaedas nye, stærke mand hedder Nasir al-Wahishi. Eller Abu Bashir blandt venner. På ganske få år har han opbygget den mest frygtede terrorgruppe i verden; al-Qaeda på den Arabiske Halvø (AQAP) – som de seneste dage har skabt overskrifter over hele verden på grund af frygten for et nyt storstilet angreb på amerikanske interesser, organiseret af netop Wahishi.

	Men hvem er denne kun 36-årige yemenit, der trods tolv års krig mod al-Qaeda er i stand til at tage verdens stærkeste militærmagt som gidsel – og som netop er blevet udnævnt til posten som øverste militære chef og næstkommanderende for det verdensomspændende terrornetværk?

	Nasir Abdel Karim al-Wahishi er først og fremmest en fremragende organisator, som har formået at opbygge en organisation, der på blot fire år har formået at rekruttere over tusind hellige krigere, som er parat til at give deres liv for ham i den kompromisløse krig mod USA og dets allierede i Saudi-Arabien og Yemen, som han prædiker.

	Ikke fordi han er den store retoriske forfører, som andre af al-Qaedas ildsprudende prædikanter har været. Og heller ikke fordi hans personlighed er specielt imponerende. Snarere tværtimod. Journalister, som har mødt Wahishi beskriver ham tværtimod som en lille, tynd pind, der optræder ordknapt og tillukket, men fordi han er fuldstændig og fanatisk overbevist om det retfærdige i at slå ihjel for at fjerne ethvert spor af amerikansk indflydelse i den muslimske verden.

	I et sjældent interview med AQAP’s farvestrålende engelsksprogede internetmagasin Inspire fortæller han om sine mål:

	»Vores mål er at drive besætterne ud af Den Arabiske Halvø og rense landet for dem, indføre sharia, oprette et kalifat, udbrede budskabet om Allahs enhed, forsvare muslimerne mod deres fjender og hjælpe de svage.«

	Præcis hvorfor den knap halvanden meter høje Naser al-Wahishi med det sorte stritskæg og den bløde stemme er endt som en af verdens mest eftersøgte terroristledere er uklart.

	Han kommer angiveligt fra en almindelig yemenitisk familie i Al-Bayda-provinsen, og er uddannet i islam på en af Yemens private religiøse skoler.

	Her underviste egyptiske og saudiske lærere ham, og det er måske her, han først kom i kontakt med den rabiate, wahabistiske udgave af islam, som også al-Qaeda bekender sig til.

	Da han var færdig med sine studier som 22-årig, rejste han i hvert fald til Afghanistan, hvor han kom i kontakt med den karismatiske saudiske al-Qaeda-leder Osama bin Laden.

	Bin Ladens fortrolige

	Året var 1998 og det var umiddelbart efter, at bin Laden havde udstedt sin berømte fatwa, hvor han erklærede hellig krig mod USA og Israel.

	Den begavede lille yemenit med den tørre, sarkastiske humor blev vel modtaget af den saudiske sheik, der tog ham under sine vinger.

	I fire år var han bin Ladens fortrolige medarbejder og personlige sekretær. En position, som gav ham adgang til hele al-Qaedas topledelse, alle centrale møder og dermed mulighed for på allernærmeste hold at lære, hvordan en islamistisk terrororganisation opbygges og drives.

	I de år var Nasir Wahishi og Osama bin Laden stort set uadskillelige, og Wahishi var derfor også med, da al-Qaedas topledelse måtte flygte i kølvandet på 11. september og kæmpe for deres liv i de legendariske Tora-Bora-bjerge. Her blev de to nære allierede imidlertid skilt fra hinanden og Wahishi flygtede videre til Iran, mens bin Laden gemte sig i de uvejsomme bjerge på grænsen mellem Afghanistan og Pakistan.

	I Iran blev den flygtende privatsekretær imidlertid pågrebet og smidt i fængsel, men allerede i 2003 blev han udleveret til Yemen, der tilsyneladende ikke var klar over, hvem de havde med at gøre.

	Mesterens lærling

	Startskuddet til den gren af al-Qaeda, som den talentfulde Nasir al-Wahisi leder i dag, lød tre år senere, i 2006, da han og 22 andre yemenitiske Al-Qaeda-folk ved hjælp af skeer og stoleben angiveligt gravede en tunnel ud af Sanaas stærkt bevogtede fængsel og dukkede op til overfladen på et toilet i en nærliggende moské.

	Blot tre år senere havde Wahishi bevist, hvad han havde fået ud af sin tid hos Osama bin Laden. Med flere hundrede mand under våben og adskillige større attentater på samvittigheden var han klar til at fusionere med den saudiske gren af al-Qaeda, da 11 af Saudiarabiens tungeste al-Qaeda-folk i 2009 dukkede op i Yemen, på flugt fra de saudiske myndigheder.

	Al-Qaeda på Den Arabiske Halvø var en realitet og i dag vurderer terroreksperter, at den lille yemenitiske prædikant med over 1.000 loyale folk under sig er al-Qaedas farligste gren.

	Al-Wahishi har formået at skabe en overraskende effektiv organisation, der tilsyneladende er i stand til at fortsætte sine angreb både i og uden for Yemen, selv om USA’s droner har fået ram på rigtig mange af organisationens oprindelige ledere.

	Med den slags organisatoriske evner er det indlysende, at Nasir al-Wahishi er en særdeles kapabel mand, som efter at have overtaget posten som det globale al-Qaedas øverste operative chef – umiddelbart under netværkets åndelige leder, Ayman al-Zawahiri – er en stærk kandidat til titlen som verdens farligste terrorist.

