Islamisk Stat driver 200.000 på flugt i Irak
Meldinger om massevoldtægter og halshugninger af vantro i det nordlige Irak. Eksperter tør ikke afvise et IS-ledet angreb på Bagdad
Tusindvis af irakere flygtede i søndags fra byen Sinjar, efter at Islamisk Stat havde indtaget byen. Mindst 30 medlemmer af det religiøse mindretal ezidierne meldes dræbt i byen, mens kristne har fået valget mellem at kovertere til islam eller blive halshugget.


 200.000 flygtninge fra den religiøse ezidiminoritet er på flugt i det nordlige Irak, efter den ekstremistiske sunnimilits Islamisk Stat (IS) har erobret tre byer under hårde kampe mod kurdiske sikkerhedsstyrker. Det melder FN’s repræsentant i Bagdad, Nickolay Mladenov.
»En humanitær tragedie udfolder sig i Sinjar,« har Mladenov udtalt i en fordømmelse af angrebene.
I byen Sinjar er mindst 30 mennesker fra ezidimindretallet blevet likvideret, og et ukendt antal kristne har fået valget mellem at konvertere til islam eller blive halshugget. Talsmanden for det Øvre Ezidi Råd, Hadi Baba-Sheikh, har meldt om massevoldtægter af lokale ezidikvinder.
»Min kusine og hendes ni børn er flygtet op i bjergene, hvor de ikke har vand eller noget som helst. De tør ikke tage tilbage til byen, fordi IS er der,« siger Gulla Khalaf, der er ezidi og bosat i Danmark, til det kurdiske netmedie Rudaw.
Ifølge de seneste meldinger er mindst 457 ezidier blevet dræbt og yderligere 63 såret i det, FN og andre frygter kan udvikle sig til et folkemord. Ezidierne tæller omkring 700.000 mennesker, primært bosat i det nordlige Irak omkring Sinjar-bjergene. Ezidimindretal i Danmark og Sverige varslede mandag demonstrationer for at få det internationale samfund til at gribe ind over for de voldsomme overgreb, der finder sted netop nu i Irak.
Kamp om Mosul-dæmningen
Kaos råder således i det nordlige Irak, hvor IS nedkæmper al modstand i bestræbelserne på at opbygge et islamisk kalifat, der dækker områder i både Irak og Syrien. Her forsøger IS at konsolidere sin magt i den regionale hovedstad Mosul. Skiftende meldinger fra området tyder på hårde kampe mellem IS og kurdiske peshmergamilitser om den store Mosul-dæmning, der er Iraks største.
Nyheden om Islamisk Stats mulige erobring af dæmningen fik mandag flere internationale medier til at spå om, hvorvidt man kunne forestille sig, at IS ville sprænge dæmningen og skabe massive oversvømmelser. Men det passer ikke ind i IS-leder Abu Bakr al-Baghdadis langsigtede mål, som er at opbygge en islamisk stat i området, fortæller Theodore Karasik, der er direktør for den i Dubai hjemmehørende tænketank Institute for Near East and Gulf Military Analysis (INEGMA) og tidligere rådgiver for Pentagon.
»IS har løbende erobret dæmninger og nøgleområder langs Tigris- og Eufrat-floderne. Det handler ikke om at oversvømme lokalområderne, som der tales om i medierne, men om at afskære store områder fra vand eller true med at forgifte vandforsyningen til storbyerne. Det her er et udtryk for psykologisk terrorisme,« forklarer Karasik til Information.
Ved at kontrollere dæmningerne kan IS med sine trusler afskrække Irak fra et modangreb, i hvert fald på kort sigt. På længere sigt er dæmningerne centrale for den islamiske stat, som al-Baghdadi håber på at etablere.
Angreb på Bagdad ikke umuligt
Mod vest forsøger IS nu at genindtage Aleppo i det vestlige Syrien. Og langs Tigris-floden mod øst ligger Bagdad. For bare få måneder siden var det utænkeligt, at IS kunne true den irakiske hovedstad med over syv millioner indbyggere. Nu tør ingen af de militæranalytikere, Information har talt med, afvise et angreb på selve Bagdad by.
»Det logiske svar er nej, men problemerne med de irakiske sikkerhedsstyrker er enorme. Hvis IS angriber Bagdad, ved vi ikke, om Iraks hær går i panik og trækker sig, som den gjorde det i Mosul,« lyder det fra Anthony Cordesman, ekspert i sikkerhedsforhold i Mellemøsten fra Center for Strategic and International Studies (CSIS) i Washington.
Han henviser til kampene om Mosul i juni måned, hvor tre irakiske militære divisioner enten deserterede eller overgav sig til IS. Og kritikken af Iraks militær bakkes op af Afzal Ashraf, der forsker i internationalt diplomati på Royal United Service Institute og er mellemøstekspert for blandt andet Al-Jazeera:
»USA har brugt over to milliarder kroner på at opruste og træne den irakiske hær, så på papiret er den IS overlegen. Men der er en tydelig mangel på moral, mange af soldaterne er ikke villige til at dø for Irak og præsident Malaki. Derfor er det ikke umuligt, at IS vil forsøge at indtage Bagdad, men efter de seneste fremskridt tror jeg, IS hellere vil satse på at forsvare de netop erobrede sunniområder,« fortæller Ashraf til Information.
Han peger på, at både USA og Iran er i Bagdad for at opbygge byens forsvar og træne den irakiske hær. Men netop derfor kan Islamisk Stat have interesse i at angribe byen hurtigst muligt, forklarer Theodore Karasik. IS-militsens strategi det seneste halve år har netop været at angribe, før modstanderne er klar.
»Bagdads ydre ringe består overvejende af sunnimuslimer, og der er rapporter om, at IS allerede har bestukket sunnier for at få adgang til Bagdad by. Der er ingen tvivl om, at Bagdad er et mål for IS, der jo er stærkt drevet af historiske ideer om et islamisk storrige. At erobre selve Bagdad, selv bare for en måned, vil være en kæmpe psykologisk sejr for bevægelsen,« siger Karasik og fortsætter:
»Hidtil har IS mødt meget lidt modstand, når de er trængt frem mod hovedstaden. Det er muligt, de vil angribe, før Bagdads forsvar er opbygget. Det kan ske inden for de næste par uger.«


