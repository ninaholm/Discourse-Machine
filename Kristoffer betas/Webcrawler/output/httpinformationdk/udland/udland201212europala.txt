Europa er langt fra en effektiv bankunion
En bankunion og et centraliseret opsyn med EU’s banker er sandet til i politisk strid. Tyskland må overvinde sine betænkeligheder før en effektiv bankunion kan blive virkelighed


 Det blev endnu et europæisk topmøde uden konkrete resultater, da EU’s finansministre i mandags var samlet i Bruxelles for at drøfte etableringen af en bankunion med dertilhørende overvågning af de europæiske banker. Hvor Frankrig ønsker at lade den europæiske centralbank overvåge bankerne, afviser Tyskland indtil videre at sætte samtlige europæiske banker under opsyn.
»Ingen tror på, at en europæisk institution vil være i stand til at overvåge 6000 banker i Europa«, sagde den tyske finansminister Wolfgang Schäuble. Overvågningen af samtlige europæiske banker er imidlertid en forudsætning for en effektiv bankunion, mener eksperter.
»Hvis man mener det seriøst, er man nødt til at inkludere alle bankerne«, siger Nicolas Veron fra EU-tænketanken Bruegel i Bruxelles.
»Det er ikke sandt, at tyske sparekasser er små og isolerede og derfor ikke udgør nogen risiko for det samlede system. De tyske sparekasser er forbundet ved, at de garanterer hinanden. Derfor er der god grund til at inkludere alle banker, hvilket er en af lektierne fra den spanske krise.«
»Tyskland har principielle betænkeligheder, når det gælder en bankunion«, siger Tanja Börzel, Jean Monnet-professor på Freie Universität Berlin.
»Et af stridspunkterne har været, hvem der skal stå for overvågningen. Nu er man blevet enige om, at det skal være den europæiske centralbank, der skal overlades ansvaret. Franskmændene er i højere grad forhippet på at rekapitalisere bankerne. Tyskerne er stadig mere varsomme, fordi de ønsker at adskille bankens monetære politik fra opsynet med bankerne.«
Forbundsdagen stritter imod
Indførelsen af en central overvågningsinstans er problematisk, fordi den kræver tilslutning fra samtlige 27 medlemslande, der har forskellige forestillinger om udformningen af banktilsynet. Storbritannien kræver garantier for, at de 17 eurozonelande ikke vil anvende deres flertal til at gennemtvinge reguleringer af den britiske finanssektor. Modsat truer briterne med at nedlægge veto. Ifølge Nicolas Veron nærer den tyske regering ikke strategisk modstand mod en centraliseret overvågningsinstans.
»Modstanden kommer i højere grad fra den tyske forbundsdag end fra regeringen selv. Mange forbundsdagsmedlemmer har stærke forbindelser til lokale sparekasser, som i Tyskland er forbundet til den offentlige sektor. Mange af dem sidder i bestyrelserne hos de banker, som de selvsamme forbundsdagsmedlemmer skal stemme om. Sparekasserne er forbundet til det tyske politiske system.«
Uden en aftale er det også udelukket, at EU’s krisefond ESM kan afsætte midler til nødlidende banker i kriseramte lande, herunder især de spanske banker. EU’s ledere mødes igen d. 13-14. december for at aftale det juridiske grundlag for en bankunionen. Mens EU-lederne kæmper om bankunionens udformning, har Angela Merkel vakt opsigt med sin melding om, at en delvis sanering af den græske gæld kan komme på tale. »Hvis Grækenland en dag atter kan klare sig med sine indtægter uden at optage nye lån, må vi bedømme situationen. Det vil ikke blive tilfældet før 2014/2015, hvis alt går efter planen«, sagde den tyske kansler i sidste uge. Tidligere har Merkel afvist enhver tale om eftergivelse af græsk gæld.
De nye toner viser, at Merkel anerkender, at den græske regering har opnået fremskridt i forhold til de ønskede strukturreformer, mener Nicolas Veron »Men mere vigtigt er det, at Merkel før sit besøg i Athen har indtaget en klarere position i forsøget på at forhindre Grækenland i at forlade eurozonen. Det er ganske enkelt ikke holdbart for den græske situation, hvis der ikke eftergives gæld.«

