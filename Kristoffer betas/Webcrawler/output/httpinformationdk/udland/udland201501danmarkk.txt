Danmark i krig - Dag 105



 Værnfælles Forsvarskommando havde i går ingen nye oplysninger om Danmarks deltagelse i den amerikanskledede væbnede aktion mod Islamisk Stat (IS) i Irak og Syrien. Siden den 16. oktober har danske fly fløjet 139 missioner og kastet 93 bomber. Forsvaret afviser fortsat at oplyse præcis, hvor og hvornår de danske fly bomber i Irak.
Fra slagmarken:Ifølge det syriske Observatorry for Human Rights blev der den 13. januar dræbt 51 mennesker i Syrien, herunder 10 ikke-syriske islamiske militssoldater fra bl.a. IS og Jabhat al-Nusra.
IS offentliggjorde tirsdag en video på internettet, som viser en mindreårig dreng henrette to mænd, der anklages for at være spioner for den russiske efterretningstjeneste, FSB. Begge mænd henrettes ved nakkeskud af en dreng med langt hår, der ifølge magasinet Foreign Policy er identisk med en kasakhisk dreng, der optrådte i en IS-propagandavideo i november sidste år. De kasakhiske myndigheder anslår, at 300 kasakhstanere kæmper under IS’ sorte fane.   
Ruslands udenrigsminister, Sergej Lavrov, advarede i går den vestligt støttede syriske opposition om, at den vil miste afgørende indflydelse, hvis den undlader at deltage i en fredskonference i Moskva fra den 26.w-29. januar. Oppositionen afviser at deltage, så længe Assads afgang ikke er en præmis for en fredsløsning i Syrien, hvad Rusland, Assads nærmeste allierede,  ikke vil garantere.
Ifølge Combined Joint Task Force har koalitionen udført 18 nye luftangreb mod IS-mål i Syrien og syv mod mål i Irak. Dermed har koalitionen siden den 8. august udført i alt 1.796 luftangreb, heraf 997 i Irak og 799 i Syrien.
Information opdaterer løbende udviklingen i luftkrigen mod IS, som Danmark tilsluttede sig den 2. oktober 2014. Se flere oplysninger om koalitionens angreb på Informations temaside.

