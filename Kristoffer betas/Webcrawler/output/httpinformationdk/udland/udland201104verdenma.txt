Verden er magtesløs over for det syriske regimes brutalitet
Det internationale samfund kan ikke gøre meget for at stoppe den vold, det syriske regime udsætter sin befolkning for. Eksperter vurderer, at hverken økonomiske eller diplomatiske sanktioner vil kunne få afgørende betydning for situationen, og en intervention er utænkelig
Der slipper kun ganske få billeder ud fra opstanden i Syrien, og i takt med at regimet har strammet grebet yderligere om landet er oplysningerne blevet endnu mere sparsomme. Her stillbilleder fra nogle af de videoer, demonstranter har offentliggjort.


 Sjældne optagelser fra det hermetisk lukkede Syrien, som viser nedskydning af demonstranter og kampvogne, der ruller gennem gaderne i den sydlige by Deraa, dokumenterer det syriske regimes brutale håndtering af protesterne. Det har nu fået det internationale samfund til at skærpe tonen over for Syrien og præsident Bashar al-Assad.
Obama-regeringen arbejder på mulighederne for at sanktionere yderligere mod regimet, mens en række europæiske lande med Storbritannien og Frankrig i spidsen i går opfordrede FN's Sikkerhedsråd til at fordømme drabene på syriske demonstranter.
»Vi arbejder intensivt med vores internationale partnere for at overbevise de syriske myndigheder om, at de skal standse volden og respektere de grundlæggende og universelle menneskerettigheder,« sagde den britiske udenrigsminister, William Hague, og oplyste, at Storbritannien »overvejer yderligere tiltag mod Syrien«.
Signalværdi
Men de internationale sanktioner, som blandt andet går ud på at indefryse højtstående syriske politikeres midler i udenlandske banker, vil ifølge en række eksperter næppe få nogen betydning for regimet.
»Der er allerede ganske omfattende sanktioner fra USA's side, men de har ikke haft nogen synderlig effekt. De nye sanktioner kommer ikke til at ændre noget markant. Men det har en signalværdi, der viser, at man skærper tonen,« siger Søren Schmidt, der er ekstern lektor ved Internationale Udviklingsstudier på Roskilde Universitet.
At sanktioner kun vil have ringe effekt skyldes blandt andet, at Syrien næsten ingen samhandel har med USA og kun lidt med EU. Til gengæld er Tyrkiet en vigtig handelspartner.
»De eneste, der har indflydelse på Syrien, er Tyrkiet og Iran. Iran blander sig jo ikke, så den eneste indirekte effekt er, hvis Tyrkiet gør noget, men det vil ikke ligne dem. Og tilsyneladende er syrerne også parate til ofre deres forhold til tyrkerne, hvis Tyrkiet begynder at blande sig mere og også skærper tonen,« vurderer Søren Schmidt.
Lektor i international politik ved Københavns Universitet Peter Viggo Jakobsen mener heller ikke, at økonomiske sanktioner vil komme til at ændre situationen betydeligt.
»Man indfører ikke økonomiske sanktioner, fordi man tror på, at styret vil holde op fra i morgen. Det handler om at sende et signal om, at den her adfærd er uacceptabel. Men det ville være fint, hvis europæerne også begynder at indføre sanktioner, for jo flere, der bakker op om de her sanktioner, desto større er signalværdien,« siger han.
Heller ikke Bjørn Møller, seniorforsker ved Dansk Institut for Internationale Studier, sætter stor lid til sanktionerne.
»Økonomiske sanktioner hjælper stort set aldrig. Så det tror jeg ikke, vil have nogen større effekt,« siger han.
Hanna Ziadeh er Ph.d.-stipendiat ved Institut for Menneskerettigheder, hvor han forsker i demokrati og menneskerettigheder i Mellemøsten. Han er enig i, at der ikke er nogen, der kan overbevise den syriske regering om at ændre adfærd, men han mener alligevel, at sanktionerne vil have en effekt.
»Det her regime har altid prøvet at sælge sig udadtil som nøglen til sikkerhed i regionen, samtidig med at Assad har kunnet fortælle sin befolkning, at hele verden ser Syrien som en uomgængelig størrelse. Hvis befolkningen kan se, at verden vender Assad ryggen, vil han blive svækket.«
Intervention tvivlsom
»Vi har brug for en international intervention. Vi har brug for lande til at hjælpe os. Lad Obama komme og tage Syrien. Lad Israel komme og tage Syrien. Lad jøderne komme. Alt er bedre en Bashar al-Assad.«
Sådan sagde en indbygger i Deraa i går til nyhedsbureauet AP.
Men en intervention i Syrien har meget lange udsigter, hvis det nogen sinde kommer på tale, vurderer Peter Viggo Jakobsen.
»En intervention i Syrien vil betyde, at iranerne begynder at føre guerillakrig mod de styrker, man har sendt ind, og hurtigt vil man stå i en situation, hvor de civile tab vil minde om det, vi så i Irak. En militær indgriben vil skade mere, end den vil gavne,« siger han.
Hanna Ziadeh mener heller ikke, at en intervention vil komme på tale, og han vurderer, at en eventuel militær indgriben tværtimod vil styrke præsident Assads popularitet.
»Syrerne vil være helt og aldeles imod det. De er meget nationalistiske, og enhver militær indgriben vil virke mobiliserende og legitimerende for regimet,« siger han.
Anderledes end Libyen
Og selv om regimet i Syrien nu har sat hæren ind mod demonstranterne, som Gaddafi gjorde i Libyen, er det en ganske anderledes situation, siger Søren Schmidt.
»Situationen langt mere vanskelig, fordi styret faktisk nyder temmelig stor opbakning, så det er ikke lige så klokkeklart, som nogle mener, det er i Libyen.«
Bjørn Møller siger samstemmende, at en intervention er usandsynlig blandt andet på grund af Syriens forhold til Iran.
»Nu har det internationale samfund valgt at gøre noget ved Libyen, og det betyder automatisk, at der er store begrænsninger for, hvad man kan gøre ved Syrien eller andre konflikter. Desuden er Syrien af en anden kaliber end Libyen, hvad angår deres militær. Og endelig har de stærke allierede heriblandt Iran.«
Tyrkiet er nøglespiller
De danske politikere tror modsat eksperterne, at sanktioner mod det syriske regime vil have en positiv effekt.
»Jeg er ikke enig i, at det ikke vil have nogen effekt. Det vil betyde meget, hvis vi kan få Tyrkiet med. Derfor skal vi også bruge alle de midler, vi har, på at prøve få dem med på vores side,« siger udenrigsordfører Michael Aastrup Jensen (V), og uddyber:
»Hvis EU og USA indfører sanktioner, vil det have en effekt, fordi Syrien har sagt, at de vil være en del af det internationale samfund. Hvis man gør det klart for dem, at det har en konsekvens at fortsætte den her behandling af civile, tror jeg faktisk, det er noget, de vil have respekt for.«
Derfor bør det internationale samfund netop satse på sanktioner, mener Michael Aastrup Jensen.
»Vi skal intensivere presset og gøre det klart, at vi ikke kan acceptere den hårdhændede behandling, og vi skal i EU sige fra ved at isolere Syrien diplomatisk. Det at sende hæren ind mod egen befolkningen er på ingen måde acceptabelt,« siger han.
SF's udenrigsordfører, Holger K. Nielsen, mener også, at presset på Syrien bør øges.
»Det er vigtigt, at man får aktiveret FN's Sikkerhedsråd, så man får internationaliseret presset på Syrien. Det er indlysende helt uacceptabelt, hvad der sker i Syrien,« siger han.
Samtidig peger han ligeledes på Tyrkiet som en nøglespiller.
»Assad har ført en meget aktiv udenrigspolitik og gjort sig til i forhold til lande som Iran, Tyrkiet og Saudi-Arabien. Derfor handler det også om at få andre lande i regionen til at reagere, og det er her, det tyrkiske kort vil være centralt,« siger han.


