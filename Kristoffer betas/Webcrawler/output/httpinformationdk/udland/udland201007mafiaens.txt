Mafiaen satser på vindmøller
Fremtrædende medlemmer af Berlusconis parti beskyldes for snyd med EU-midler til vindmølleparker på Sardinien. 'Regeringen i Italien er blevet den organiserede kriminalitets forretningspartner', mener filosoffen Paolo Flores d'Arcais
Flere iagttagere mener, at Berlusconis politiske dødskamp nu er i fuld gang. Ikke mindst efter det er kommet frem, at fremtrædende medlemmer af hans parti er involveret i snyd med EU-midler til vindmøller.


 Alternativ energi er en god forretning. EU's udviklingsfond støtter projekter til fremme af vedvarende energi, men i Italien blæser vinden i den forkerte retning. I stedet for at producere ren elektricitet og beskytte miljøet giver vindmøllerne næring til den sorte økonomi og de kriminelle organisationer.
De stærke middelhavsvinde gør Sardinien til et oplagt sted at opstille vindmøller. EU og den italienske stat støtter vindmølleparker på havet og øens bjergplateauer, men når pengene bliver udbetalt, stopper byggeriet. I alt er 93 projekter sat i bero, så de ufærdige vindmøllers pæle skæmmer nu Sardiniens landskab og kystlinje uden at producere energi:
»Løse eller manglende regler for beskyttelse af landskabet kendetegner spredningen af anlæg til produktion af vindenergi,« advarede miljøorganisationen Italia Nostra allerede i 2007.
I sidste uge arresterede politiet tre mænd, som er anklaget for at have manipuleret med offentlige licitationer og miljøgodkendelser i forbindelse med vindmølleparkerne. Flere fremtrædende medlemmer af Silvio Berlusconis parti Popolo della Libertà (Frihedens Folk) er involveret i sagen, som nu får landspolitiske konsekvenser.
Spøgelsesskibet
Flere iagttagere mener, at Berlusconis politiske dødskamp nu er i fuld gang: »Historien viser, at eventyr som hans kun har én slutning: Sammensværgelser ved hoffet og nogle gange endda kongemord,« skriver Peter Gomez i Il Fatto Quotidiano.
Blandt de mest prominente navne i efterforskningen er Berlusconis nære ven og samarbejdspartner Marcello Dell'Utri, som netop er blevet idømt syv års fængsel for ekstern medvirken til mafiakriminalitet. Dell'Utri er urørlig, men onsdag indgav viceøkonomiminister Nicola Cosentino sin afskedsbegæring for at undgå et mistillidsvotum i parlamentet, der kunne have fremprovokeret en splittelse i regeringspartiet og bragt regeringen til fald.
Cosentino er den tredje minister, som er blevet tvunget til at trække sig i de seneste måneder:
»For at overleve smider Berlusconi-regeringens spøgelsesskib lig over bord. Det er ligene af dem, der er blevet ramt af politiske og forretningsmæssige skandaler. De er blevet slidt op ved premierministerens hof og ofte i hans interesse, og de bliver ofret, når institutionernes ydmygelse får bølgerne fra den offentlige opinion til at stige,« skriver La Repubblicas chefredaktør, Ezio Mauro.
Allerede i efteråret udstedte politiet en arrestordre på Cosentino, der er i familie med medlemmer af den napolitanske mafia, som han ifølge vidner står i ledtog med. Berlusconi har holdt hånden over ham, men Cosentino måtte droppe sit kandidatur til posten som præsident for Campania-regionen.
Nu viser det sig, at Cosentino sammen med de anholdte i sagen om vindmølleparkerne iværksatte en bagvaskelseskampagne mod regeringspartiets nye kandidat ved regionalvalget i marts, fordi Cosentinos udelukkelse var et slag i ansigtet på mafiaen. Der blev indsamlet og opdigtet oplysninger om den nye kandidats sexliv, som blev lækket til napolitanske hjemmesider, hvilket dog ikke fik nogen indflydelse på valgresultatet.
En af de tre anholdte i sagen om vindmøllerne på Sardinien er Flavio Carboni, der ligesom Berlusconi var medlem af den hemmelige frimurerloge P2 (Propaganda Due). Logen, der havde medlemmer fra hæren, politiet, dommerstanden, pressen, finanssektoren og de politiske partier, blev afsløret i 1981. P2 fungerede som et mødested for Italiens økonomiske, administrative og kriminelle elite og var involveret i en lang række af landets mere eller mindre uopklarede mysterier.
En parlamentskommission fastslog i 1982, at broderskabet havde bedrevet undergravende virksomhed, og siden er hemmelige selskaber blevet forbudt. P2's stormester, Licio Gelli, har for et par år siden udtalt, at kun Silvio Berlusconi ville kunne gennemføre logens plan for Italiens »demokratiske genfødsel«.
Fra P2 til P3
I den aktuelle sag er Flavio Carboni anklaget for sammen med flere politikere at have påvirket beslutningerne vedrørende vedvarende energi - bl.a. udnævnelsen af lederen af miljøstyrelsen på Sardinien.
Kliken, som de italienske medier kalder P3, omfatter også repræsentanter fra retsvæsnet og har formået at påvirke udnævnelser af dommere. Endvidere har de forsøgt at påvirke forfatningsdomstolens afgørelse vedrørende den lov, som skulle have sikret Berlusconi juridisk immunitet, men i sidste ende blev kendt forfatningsstridig.
Af de telefonaflytninger, som anklagemyndigheden har offentliggjort, fremgår det, at Berlusconi blev omtalt som Cesare (Cæsar) og var informeret om P3's aktiviteter. Premierministeren betegner sagen om den hemmelige loge som »en storm i et glas vand«.
Ifølge filosoffen Paolo Flores D'Arcais fremstår Berlusconis styre i lyset af de seneste skandaler som decideret kriminelt:
»Lenin gjorde sig skyldig i en underdrivelse: Staten er ikke borgerskabets forretningspartner, eftersom regeringen i Italien er blevet den organiserede kriminalitets forretningspartner.«

