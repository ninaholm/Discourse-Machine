Merkel må tage rollen som chefkok i eget køkken
CDU led et lammende nederlag i Nordrhein-Westfalen. En stor del af skylden ligger hos forbundskansler Angela Merkel, der har brugt for meget energi på at være moderator og for lidt på at formulere et klart politisk program, vurderer ekspert


 Lammende. Ydmygende. Historisk. Forbundskansler Angela Merkels regering led søndag, hvad alle er enige om, var et bragende nederlag ved valget i Tysklands mest folkerige delstat Nordrhein-Westfalen. Omkring 10 procentpoint gik CDU tilbage og endte med 34,6 procent af stemmerne. Og der er ikke kun tale om, at det regerende parti står til at miste flertal i Forbundsrådet, parlamentets andetkammer, og dermed må samarbejde med SPD og De Grønne i Berlin, understreger Tysklands-ekspert Marc-Christoph Wagner.
»Der er også ekstrem meget symbolik i Nordrhein-Westfalen. Ruhrdistriktets kul- og stålarbejdere har historisk garanteret den som en socialdemokratisk bastion, så da CDU for fem år siden fik magten, blev det set som et tegn på, at der var nye boller på suppen, også i tysk landspolitik,« siger Marc-Christoph Wagner.
Samtidig repræsenterede CDU's leder i delstaten, Jürgen Rüttgers, en ny type konservativ politiker med en social profil og en midtersøgende kurs.
»I den forstand er det etdobbelt nederlag,« siger Wagner, der fremhæver, at særlig det faktum, at det primært var sofaen, som CDU tabte stemmer til, må gøre ondt. »130.000 af deres vælgere valgte simpelthen at blive hjemme. Så har man virkelig ikke gjort sit arbejde.«
Dobbelt svigt
Tyske delstatsvalg bliver dels afgjort på delstatsspørgsmål og dels af, hvad der sker i Berlin. På begge fronter har CDU fejlet. En række lokale skandaler, blandt andet hvor CDU-lederen Jürgen Rütt-gers stillede op til fotografering med erhvervslivet til gengæld for betaling, har slået skår i den retfærdighedssøgende CDU-kronprins image.
»Men i Berlin har regeringen bestemt heller ikke vist en overbevisende præstation. De fik en ret klar sejr i september, men har siden ikke gjort det klarere overfor vælgerne, hvad de egentlig vil med magten,« vurderer Wagner.
Og så er de klemt af den liberale samarbejdspartner FDP.
»Vælgerne ser på den ene side FDP gå ud og sige skattelettelser for enhver pris, uanset hvor hårdt der så skal skæres ned. På den anden side CDU, der vil afdrage på gælden og passe på statens finanser.«
Men den typiske CDU-vælger er ikke lun på tanken om skattelettelser. Hvor skal de 1, 7 milliarder euro, som Tyskland skylder komme fra, spørger vælgerne. Der løber hvert sekund det, der svarer til 30.000 danske kroner på i renter, og FDP-formanden, udenrigsminister Guido Westerwelle erkendte da også i går, at valget var et »advarselsskud, der er blevet hørt«.
Tjeneren og kokken
Men det burde Merkel have fortalt ham og holdt fast ved, mener Marc-Christoph Wag-ner. Hun kunne nemlig ikke forvente, at FDP selv modererede den liberale iver. Wagner sammenligner forholdet mellem de to partier med forholdet mellem Venstre og Konservative i Danmark.
»Ligesom Venstre ved CDU, at de må forholde sig til en bredere vifte af interesser, mens et mindre parti godt kan tillade sig at køre klientelpolitik, der kun henvender sig til 15 procent af vælgerne, vel vidende at det kan skade den større koalitionspartner. Det burde Merkel ikke have tilladt. Merkel har ikke formået inden det her valg at sige klart: Kære venner, skattelettelser bliver ikke til noget. Hun må træde i karakter nu og sige, hvad der er råd til, og hvad der ikke er råd til,« siger Marc-Christoph Wagner og henviser til en populær metafor hos de politiske kommentatorer i Tyskland.
»Der er en kok og en tjener. CDU er næsten tre gange så stort som FDP. Kokken bestemmer i køkkenet, og tjeneren går ud og serverer,« siger Wagner,
Ny storkoalition?
Og oven i de andre hovedpiner må Angela Merkel forholde sig til stigende pres fra sine egne, da de andre lokale CDU-folk jo med rette frygter, at også de skal miste magten på grund den svage politik i Berlin. Blandt andet kritiserede lederen af CDU's vælgere blandt selvstændigt erhvervsdrivende, Josef Schlarmann, kansleren for at være alt for henholdende.
»Koalitionen i Berlin har stået for stilstand i måneder. Strategien med ikke at handle er slået helt fejl,« siger Schlarmann til avisen Financial Times Deutschland.
Noget tyder på, forudsat at det lykkes for oppositionen at blive enige om at danne regering i Nordrhein-Westfalen, at CDU bliver relativt handlingslammet i Berlin. Men det kan også åbne op for en ny situation op til næste valg.
»Hendes handlerum er indskrænket markant. Men der er stemmer, der siger, at når hun nu åbenbart hellere vil forhandle og søge kompromis end føre ideologisk kamp, kunne hun jo gå efter en storkoalition med Socialdemokraterne næste gang,« siger Marc-Christoph Wagner og slutter: »Uanset hvad, så er Merkel helt sikkert ikke nogen glad kvinde i dag.«


