'Europas centrum-venstre har fået det hvide snit'
Yanis Varoufakis er under eurokrisen blevet den mest markante offentlige intellektuelle i Grækenland. Nu skal rockstjerneøkonomen måske skifte sin motorcykel ud med en ministerbil: ’Jeg er virkelig bekymret for dagen efter valget,’ siger han til Information
Søndagsfrokost i et suppekøkken drevet af den græsk-ortodokse kirke i det centrale Athen en uge inden valget. Under krisen har de fattigste grækere mistet omkring en tredjedel af deres månedlige rådighedsbeløb. Og landets økonomi er skrumpet med 25 pct. på seks år.


 Hvis venstrefløjspartiet Syriza vinder søndagens parlamentsvalg i Grækenland, skal en 53-årig universitetsøkonom, som under krisen har opnået rockstjernestatus i landet, forsvare grækernes interesser i EU. En uge inden valget strømmede Athens borgere til byens koncerthus for at høre den sandsynligvis kommende finansminister, Yanis Varoufakis, præsentere sin seneste bog og diskutere krisepolitikken. Hans modstander – Babis Papisdimitriou, økonom, tv-journalist, konsulent for banksektoren og en af de varmeste fortalere for reformerne under krisen – får ikke et ben til jorden. For hver gang han åbner munden, bliver ordene overdøvet af vrede tilråb fra salen:
»Vi har hørt dig sige det samme hver aften på tv i årevis. Hold nu kæft!« råber en mand, inden han forlader sin plads midt i salen og stormer mod udgangen. Varoufakis høster derimod det ene bifald efter det andet. Men inden længe risikerer han at skulle spille på udebane:
»Jeg er virkelig bekymret for dagen efter valget,« siger Varoufakis, som er klædt helt i sort og motorcykelstøvler, til Information, »for hvis vi vinder, har vi næsten ingen tid at løbe på. De vil gøre alt for, at en Syriza-regering bliver kvalt i fødslen.«
Begyndende dialog
Bortset fra den måske kommende ministers bekymring kan det virke, som om grækerne har vænnet sig til rampelyset. Ligesom dobbeltvalget i 2012 er dette valg ladet med en betydning, som rækker meget længere end Grækenland, og som navnlig vedrører eurosamarbejdet og dermed EU’s og Europas fremtid. Alt bliver blæst op, så enhver ligegyldig udtalelse fra obskure græske politikere tilsyneladende kan påvirke aktiekurserne overalt. I forhold til 2012 er grækerne dog lidt mindre alene, for Syriza er sammen med det spanske parti Podemos (’Vi kan’), blevet det håb, som den europæiske venstrefløj klynger sig til. Spaniens premierminister, den konservative Mariano Rajoy, tog derfor forleden forskud på sin valgkamp derhjemme senere på året ved at flyve til Athen for at støtte regeringslederen Antonis Samaras fra højrepartiet Nea Demokratia (ND):
»At love umulige ting giver ingen mening og skaber bare en masse frustrationer,« udtalte Rajoy med henvisning til Syrizas krav om en genforhandling af landets lånebetingelser og gældseftergivelse.
I dag kommer Podemos’ leder, Pablo Iglesias, til Athen for at mødes med Syrizas leder, Alexis Tsipras, og markerer, at der er opstået en stærk alliance på den sydeuropæiske venstrefløj. I Italien inspirerede Syriza allerede ved e uropaparlamentsvalget sidste år til en opstillingsliste, L’altra Europa con Tsipras (’Et andet Europa med Tsipras’), som akkurat klarede spærregrænsen og fik tre mandater. Men også et mindretal i det italienske regeringsparti, Partito Democratico (PD), er i byen for at støtte og lære af Syriza. Deres program er »på ingen måde ekstremistisk«, mener den tidligere italienske vicefinansminister Stefano Fassina, der for et år siden gik af i protest mod sit partis accept af den europæiske krisepolitik: »Det er tværtimod det eneste realistiske, fordi det tager bestik af, at trojkaens dagsorden ikke virker. Jeg vil gøre alt for at overbevise PD om at støtte Syrizas krav.«
Ifølge Yanis Varoufakis er støtten fra andre kriseramte, sydeuropæiske lande afgørende for Syrizas politiske muligheder:
»Folkelig opbakning i Grækenland, Spanien og Italien – ikke kun som Syriza, men som en ny progressiv kraft i Europa – vil på et tidspunkt tvinge magthaverne i EU til at begynde at regne med os og holde op med at lade som om, at dialog er umulig,« siger han og tilføjer:
»To-tre år er lang tid for et parti, der i løbet af nogle få måneder i 2012 voksede fra en vælgertilslutning på omkring tre procent til næsten 30 procent. Partiet har haft brug for de år for at modnes. Det er stadig et parti under opbygning, men vi kommer til at gøre endnu hurtigere fremskridt, når vi får regeringsmagten.«
Politiske bogholdertricks
Den sparepolitik, som de gældstyngede lande i Sydeuropa er blevet påtvunget, forværrer krisen, truer EU’s sammenhængskraft og hæmmer sågar Tysklands vækst, hævder Varoufakis. Han er hjernen bag det økonomiske program, som Syriza fremlagde for et par måneder siden. Det er forkert og »en pervers fordrejning af virkeligheden«, når politikere og kommentatorer siger, at krisepolitikken er begyndt at virke, og at der igen er vækst i den græske økonomi, mener Varoufakis. Han hævder, at de snyder offentligheden med »et bogholdertrick«. For når priserne falder hurtigere end bruttonationalproduktet, ser det på et regneark ud, som om der er vækst i samfundet, men i virkeligheden skrumpede den græske økonomi med 1,2 procent i 2014, påstår Varoufakis:
»Vi er jo for pokker nået dertil, hvor påstanden om, at man ikke kan løse en truende statsbankerot ved at låne flere penge, bliver beskrevet som et yderligtgående venstrefløjssynspunkt. Det viser, hvor dybt intellektuelt falleret den europæiske elite er,« mener han.
Siden 2008 er Grækenlands økonomi blevet 25 procent mindre, mens arbejdsløsheden har nået det højeste niveau siden Anden Verdenskrig. Samtidig er statsgælden steget fra 105 procent af BNP i 2008 til de aktuelle 174 procent. Krisepolitikken har endvidere medført, at grækernes købekraft er blevet reduceret med gennemsnitligt 14 procent – for de fattigste i samfundet med helt op til 30 procent. Der er blevet gennemført offentlige besparelser for 30 mia. euro med deraf følgende serviceforringelser, mens skattetrykket er steget med otte procent. Det har ifølge Syriza skabt »en humanitær nødsituation«, som partiet vil afhjælpe ved at bruge 11,5 mia. euro på sociale tiltag – bl.a. tilskud til mad, elektricitet, sundhedsydelser og transport for de 300.000 græske familier, der lever under fattigdomsgrænsen. Der er slet ikke råd til at øge de offentlige udgifter i Grækenland, fastslår EU-kommission. Men Varoufakis fornemmer alligevel en større lydhørhed:
»Vi står midt i en overgangsperiode med udsving, hvor der opstår modsætninger, men hvor modsætningerne også ændrer sig,« siger han og fortsætter: »En meget stor del af Europas borgere ser på vores projekt som en kilde til håb, mens den europæiske elite sparker og skriger. De vil forsøge at knuse os, inden vi får mulighed for at implementere vores politik. Der er dog også en moderat midterposition, og efterhånden som vi nærmere os magten, tuner flere og flere sig ind på ideen om, at vi måske kunne have noget at tilbyde.«
Socialdemokratisk svigt
At Syriza bliver beskrevet som en trussel mod EU skyldes først og fremmest de europæiske socialdemokratiers svigt under krisen, mener Varoufakis:
»Socialdemokraterne har solgt deres sjæl for længe siden. Nu er Frankrigs præsident, socialisten François Hollande, pludselig blevet tilhænger af ekspansiv finanspolitik, men for kort tiden siden støttede han en stram finanspolitik midt i en periode med recession og deflation i Europa. Det er som om, at centrumvenstrepartierne i Europa har fået det hvide snit.«
Varoufakis har tidligere været økonomisk rådgiver for Georgios Papandreou, der indtil 2012 var formand for de græske socialdemokrater, Pasok. Partiet, som siden 1981 har ledet adskillige regeringer, ligger nu helt nede omkring spærregrænsen. Papandreou blev tvunget til at forlade premierministerposten i 2011, efter at han havde foreslået en folkeafstemning om spareprogrammet. Siden da har Pasok dannet regering med ND – ligesom de brede koalitionsregeringer mange andre steder i Europa, fra Rom via Berlin til Helsinki.
Nu har Papandreou så forladt Pasok og dannet partiet To Kinima (’Bevægelsen’). Han rækker hånden ud mod Syriza, men bliver konsekvent afvist – i hvert inden valget:
»Det er socialdemokraternes skyld, at der er opstået en konsensus i EU, som efter min mening minder meget om de sidste 10 år i den sovjetiske historie,« hævder Varoufakis og forklarer: »Der var et politbureau og en centralkomité i kommunistpartiet, men selv om alle vidste, at Sovjetunionen var på vej til at gå til grunde, manglede den fleksibilitet i institutionerne, som var nødvendig for at kunne føre de diskussioner, der skulle til for at ændre kurs. Der opstod en slags dobbeltsprog, hvor politikerne sagde noget helt andet privat, end de sagde offentligt. Sådan er EU i dag. Vi har heldigvis hverken KGB eller politistatsmetoder, men vi har alligevel en slags et autoritært etpartisystem, som socialdemokraterne har tilpasset sig.«
Sluk for automatpiloten
Der er mange grunde til, at Europa efter fem år med nedskæringer stadig står midt i en økonomisk og politisk krise, mener Varoufakis:
»I perioden med pyramidespilsvækst i 1990’erne og begyndelsen af 00’erne overtog centrum-venstrefløjen finanskapitalens mantra i håbet om, at de ville få nogle krummer til at finansiere velfærdsstaten. Så finanskapitalismen fik lov til at gå amok, men finansierede også velfærdsstaten. Da finanssektoren så imploderede i 2008 og krævede, at skatteyderne skulle betale tabene, manglede socialdemokraterne både de analytiske redskaber og den moralske rygrad til at gøre modstand og lod sig i stedet opsluge,« siger han, »så når et parti som Syriza, der aldrig har været en del af det politiske establishment, fremsætter det, der før var socialdemokratiske ideer, lyder de som venstrefløjsekstremister.«
Syrizas største ambition er at åbne diskussionen om eurosamarbejdets indretning – en fælles valuta uden en fælles og demokratisk vedtaget økonomisk politik fungerer ikke, mener partiet. Ifølge Den Europæiske Centralbanks leder, italieneren Mario Draghi, er reformerne »sat på automatpilot« som følge af de stabiliseringsmekanismer, der er blevet skabt under krisen. Men ifølge Varoufakis styrer den mod et sammenbrud. I stedet for nedskæringer er der brug for en europæisk New Deal med investeringer i de kriseramte lande og en demokratiseringsproces for eurozonen, hævder han. Så jo før myten om et græsk opsving bliver aflivet, des bedre vil det være for Grækenland og resten af EU, vurderer Varoufakis – også selv om den næste græske regering hurtigt risikerer at løbe tør for penge:
»Vi har haft en likviditetskrise siden 2010, hvor Grækenland reelt gik fallit. Alle skylder hinanden penge, og ingen kan betale. Her er mangel på likviditet et livsvilkår. Hvis det skulle blive endnu værre under en periode med forhandlinger for derefter at munde ud i et forløsende, terapeutisk øjeblik, så vil det have været en god investering i fremtiden.«
– Det er et vovet og stort skridt at gå fra at være en feteret offentlig intellektuel til måske at skulle føre svære forhandlinger med den græske stats kreditorer. Hvad har dog fået dig til at træffe den beslutning?
»Hvis du har brugt fem år på at kritisere den førte politik og forsøgt at udvikle alternativer, så har du faktisk ikke længere noget valg, når lederen af det parti, der er på vej til at erobre magten, kommer til dig og siger: ’Sæt handling bag dine ord. Jeg giver dig muligheden for at arbejde i institutionerne for at ændre alle de politikker, du har kritiseret’,« siger Varoufakis og tilføjer smilende:
»Personligt ville jeg hellere blive hjemme og skrive mine bøger, men jeg føler mig forpligtet til at gøre det. For hvis jeg havde sagt nej, ville jeg konstant have gået og med fortrydelse tænkt over, hvad der mon ville være sket, hvis jeg havde sagt ja. Så min pligtfølelse handler nok om at minimere årsagerne til fremtidig ærgrelse.«

