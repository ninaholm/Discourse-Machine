Arktis ved at løbe tør for holdbar is
Det går meget, meget hurtigt med havisens smelten i år, siger bekymrede klimaforskere
Måske bliver 2010 et rekordår, når det gælder afsmeltning af havis omkring Nordpolen. Rekorden blev ellers sat i september 2007, men på nuværende tidspunkt er såvel isens areal som volumen mindre end på samme tid i 2007.


 Det er ikke kun ved stranden og i byens solbeskinnede parker, at isen smelter i sommervarmen. Højt mod nord melder forskere igen i år om rekordafsmeltning af den arktiske havis.
Når det gælder isens udbredelse, målt ved arealet, foregik der i sidste måned »et tab med en hastighed, der er den højeste for maj i den tid, der er foretaget satellitmålinger.«
Det rapporterer det amerikanske National Snow and Ice Data Center (NSIDC) i sin seneste opgørelse. Samtidig melder Polar Science Center ved University of Washington, at havisens volumen - dvs. kombinationen af areal og tykkelse - »i maj 2010 var 19.000 kubikkilometer, det laveste for en maj måned i perioden 1979-2010.«
Havisens volumen var i maj således 32 pct. mindre end gennemsnittet for samme måned de seneste 30 år.
Forskerne holder et vågent øje med isens volumen, fordi den via tykkelsen afspejler, hvor meget flerårig, robust is, der er tilbage, og hvor meget der er tyndere og mere skrøbelig étårig is. Jo mindre flerårig is, der overlever en sommers opvarmning, desto svagere bliver den is, der gendannes om efteråret og næste forår skal modstå de nye afsmeltningsprocesser.
»Vi mistede en masse flerårig is i 2007, og det fortsatte i 2008, så selv om isens samlede areal gik op i 2008, så gik mængden af flerårig is ned i 2008. Det fortsatte i 2009, selv om isens areal gik op,« fortalte en af den arktiske klimaforsknings veteraner, professor David Barber, University of Manitoba, da han tidligere i juni talte ved en forskerkonference i Oslo som opfølgning på Det Internationale Polarår.
»Det, der sker, er, at vi hastigt løber tør for flerårig havis på den nordlige halvkugle. Meget, meget hastigt løber vi tør for flerårig havis,« advarede den canadiske forsker.
Ifølge NSIDC skrumpede havisens areal i maj med 68.000 kvadratkilometer om dagen som konsekvens af den tiltagende forårsopvarmning, hvor temperaturerne i år har været over det normale. Is smelter hvert forår og sommer, men de aktuelle 68.000 kvadratkilometer er et dagligt tab af havis-      areal, der er 50 pct. større end tabet på en gennemsnitlig majdag i perioden 1979-2000, oplyser NSIDC.
Ny rekord på vej?
Havisen omkring Nordpolen når hvert år sit mindste areal i september, hvor efteråret sætter ind, og tilfrysningen begynder igen. Rekorden for afsmeltning blev sat i september 2007, men på nuværende tidspunkt er såvel isens areal som volumen mindre end på samme tid i 2007. Den nyeste måling fra i søndags viser således et havis-areal, der er godt 500.000 kvadratkilometer mindre end på samme tidspunkt i 2007.
Om dette år ender som nyt rekordår afhænger af temperatur og vejrforhold i Arktis de næste måneder. Globalt har perioden januar-maj i år været den varmeste i temperaturmålingernes historie, og i Grønland, Sibirien og Alaska var temperaturerne i maj flere grader over gennemsnittet for perioden 1971-2000.
Fortsætter udviklingen som i de seneste årtier, går Arktis mod isfri forhold om sommeren. År for år stiger bekymringen blandt de arktiske klimaforskere, fordi opvarmning og afsmeltning går stadig hurtigere
»Tilbage i 1980'erne var jeg ret overbevist om, at dette blot var naturlig variation i systemet, og at der ikke foregik nogen dramatisk ændring, som var til at registrere,« sagde David Barber på mødet i Oslo.
»Folk spurgte, hvornår vi vil få et isfrit Arktis, og tilbage i 1990'erne svarede jeg 'omkring år 2100', for det var, hvad de generelle cirkulationsmodeller forudsagde. Det udsagn har jeg løbende revideret i nedadgående retning. I 1998 sagde jeg '2030-2050', og nu siger jeg 'et tidspunkt mellem 2013 og 2030'.«
»Det vil være en meget stor ændring i det globale system, hvis vi får et isfrit Arktis,« sagde Barber.
Sidst det skete var således for mindst én million år siden.
Grønlands is
David Barbers kollega, den danske iskerneforsker ved Niels Bohr Institutet, professor Dorthe Dahl-Jensen, deler bekymringen over de accelererende processer.
»Jeg frygter, at vi er hastigt på vej mod en uoverskuelig situation, og at vi er ved at passere det tidspunkt, hvor verdenssamfundet er i stand til at påvirke udviklingen,« siger Dorthe Dahl-Jensen i et interview i Ugebrevet Mandag Morgen.
Havisens smelten indebærer ikke i sig selv, at vandstanden i verdenshavene stiger, eftersom denne is allerede befinder sig flydende i havet. Men processen med havisen ledsages af en ligeledes accelererende afsmeltning af Grønlands indlandsis, der som is på land får vandstanden til at stige, hvis det som mere smeltevand eller flere isbjerge ender i havene.
Satellit- og flymålinger viser, at der de seneste 20 år er sket et tiltagende tab af masse fra indlandsisen: Fra et årligt tab i perioden 1995-2000 på 50 milliarder ton is til et tre gange så stort tab - 160 mia. ton is pr. år - i perioden 2003-06.
»Vi ved ikke, hvor hurtigt isen vil smelte, og hvor meget afsmeltningen vil påvirke havstrømmene, ud over at den vil stige markant. Det er det, der er så farligt. De nuværende forudsigelser for de globale temperaturstigninger indikerer dog, at der er tale om en langt større stigning i havniveauet end hidtil antaget,« siger Dorthe Dahl-Jensen.
Hendes forskerkollega ved Niels Bohr Institutet, ph.d. Aslak Grindsted, har sammen med britiske og kinesiske forskere offentliggjort nye modelberegninger, der forudser globale havstigninger på 1,2 meter i år 2100, hvis det globale forbrug af fossil energi fortsætter uændret.


