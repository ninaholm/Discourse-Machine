USA vil lave ny 'deal' med NATO
I en udenrigspolitisk tale i München lægger vicepræsident Biden op til, at NATO-landene bør gør mere på den militære front, såfremt USA ændrer sin bistands- og klimapolitik. Især håber Obama-regeringen på mere hjælp i Afghanistan, hvor den lægger afstand på Hamid Karzai


 BOSTON - Den nye amerikanske regering signalerede i weekenden, at den forventer militær opbakning fra de europæiske NATO-lande i kampen mod det 21. århundreds sikkerhedstrusler som modydelse for en ny og progressiv bistands- og klimapolitik.
Tilbuddet blev leveret af vicepræsident Joseph Biden i en udenrigspolitisk tale lørdag på den årlige sikkerhedskonference i München, som tiltrak tyske kansler Angela Merkel, franske præsident Nicolas Sarkozy og Afghanistans præsident Hamid Karzai.
"I takt med at Amerika lægger fornyet vægt på diplomati, demokrati og redningen af vores planet vil vi anmode vores allierede om at genoverveje deres politik, heriblandt en villighed til at anvende militærmagt, når alle andre løsninger slår fejl," betonede vicepræsidenten.
Biden fremlagde en liste over mål, som Obama-regeringen ønsker at realisere. Ekstrem fattigdom skal halveres i 2015; der skal bygges flere skoler i fattige lande; de fattigste nationers gæld skal eftergives; i stedet for at på tvinge andre stater demokrati skal USA bistå med at opbygge deres civile institutioner til fremme af frihed, og USA vil indtage en lederrolle i kampen mod klimaforandringer.
Til gengæld forventer USA af sine europæiske NATO-partnere og andre vestlige allierede en fælles holdning til terrorgrupper og terrorstater (Iran og Nordkorea, red.) og til stater, som anvender etnisk udrensning eller begår folkedrab mod deres egen befolkning.
Missilforsvar udsættes
Blandt de andre højdepunkter kan nævnes en udstrakt hånd til Rusland i forbindelse med den mulige bygning af et missilforsvar i kontinental-Europa. Biden sagde, at USA "vil fortsætte med at udvikle et missilforsvar til at modstå en voksende iransk kapacitet under forudsætning af, at teknologien beviseligt virker og er økonomisk."
Denne formulering kan kun tolkes på en måde: At Obama-regeringen vil fortsætte med at finansiere forskning og udvikling af et missilforsvar, men opstilling ligger langt ude i fremtiden. I et interview med The New York Times antydede Biden endog, at Obama-regeringen ville overveje placeringen af antiraketter og en radar 'andetsteds i Europa' end Polen og Tjekkiet. Det kan kun tolkes som en åbning over for Rusland, der har modsat sig de østeuropæiske lande som værter for et missilforsvar.
I går bød talsmænd for den russiske regering da også Bidens udspil velkommen.
Men på to andre strategisk vigtige områder - Iran og Afghanistan - syntes der ikke at være meget konstruktivt nyt at hente i vicepræsidentens oplæg. Biden gentog stort set Bush-regeringens politik vis á vis Iran i de sidste to år - at USA kun vil tilbyde Teheran gulerødder, dersom Iran opgiver sit atomprogram og støtte til Hamas og Hizbollah.
Formanden for Irans parlament, Ali Larijani, sagde i en tale, at hans regering afviser USA's og EU-trojkaens stok-og-gulerodspolitik . Han forlod konferencecentret inden Biden holdt sin tale.
Om krigen i Afghanistan havde vicepræsidenten næsten intet at sige andet end at gentage, hvad forsvarsminister Robert Gates understregede i en høring i Senatet i forrige uge: At USA har to overordnede mål - at stabilisere situationen i landet og sikre, at det ikke bliver et tilflugtssted for terrorister.
Denne formulering signalerer et markant skifte fra Bush-regeringens Afghanistan- politik, der gik ud på at bygge et velfungerende demokrati som i Irak. Præsident Barack Obama tror imidlertid ikke, at demokrati kan påtvinges et land fra oven. I stedet skal det bygges op fra bunden af gennem uddannelse, økonomisk bistand og skabelsen af et civilt samfund. Obama var f.eks. imod afholdelsen af frie valg i de palæstinensiske territorier i 2006, som bragte Hamas til magten. 
Generelt har Obama-regeringen lagt afstand til præsident Hamid Karzai. Ifølge en opsigtvækkende forsideartikel i The New York Times i går anser Obama Karzai for at være 'upålidelig' og 'ineffektiv'. Under en senatshøring tidligt i januar kaldte USA's nye udenrigsminister, Hillary Clinton, Afghanistan for en 'narkostat'.
Under et møde med Karzai i Kabul i midten af januar spurgte daværende senator Biden den afghanske præsident, hvad han agter at gøre for at bekæmpe den omfattende korruption i landet. Ifølge The New Yorks Times kilder skal Karzai have svaret, at der ikke findes nogen korruption. Herefter skal senator Biden have erklæret, at middagen var ovre, skønt han ikke var vært.
Karzai bider fra sig
At Karzai skal have benægtet, at der findes korruption i Afghanistan, lyder imidlertid ganske usandsynligt. Han har ofte nævnt korruption i officielle taler.
Artiklen i The New York Times er et varsel om, at Obama-regeringen alvorligt overvejer at opgive USA's støtte til præsident Karzai inden det kommende præsidentvalg, der er fastsat til 20. august. Flere kilder i Washington sagde for nylig til Information, at USA måske vil opgive Karzai til fordel for en autoritær skikkelse eller et oligarki af generaler og krigsherrer, som øver jerndisciplin over det splittede land.
Det kan imidlertid blive sværere end USA tror at komme af med Karzai. På München-konferencen i går bed afghaneren straks fra sig og fremhævede de positive resultater, hans regering har opnået gennem syv år indenfor uddannelses- og sundhedssektoren og genopbygningen af landets transportnet. Han pegede endvidere på den frie presse.
Ny strategi til april
Men måske mest interessant valgte Karzai at lægge størsteparten af ansvaret for den systematiske korruption, narkohandlen og Talebans genrejsning på USA's og NATO-landenes skuldre. Irak-krigen skal have distraheret USA fra opgaven i Afghanistan, og den manglende koordinering af bistand mellem snesevis af lande og hundredvis af internationale nødhjælpsorganisationer i Afghanistan har skabt total kaos, sagde Karzai på en nylig pressekonference i Kabul.
Sidst, men ikke mindst, beskyldte Karzai USA for at bruge for voldsomme militære midler mod Taleban, hvilket har ført til høje civile tab og modvilje mod de fremmede styrker i Afghanistan.
Obama-regeringen vil fremlægge en ny strategi for Afghanistan og Pakistan på et topmøde i april i anledning af 60-års-dagen for NATO's grundlæggelse.

