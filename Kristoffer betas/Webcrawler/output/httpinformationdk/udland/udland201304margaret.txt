Margaret in memoriam
Den britiske Jernlady er død. Hun var på en og samme tid sin generations mest hadede, mest populære og mest rapkæftede politiker. Med sit blotte væsen og kompromisløse praksis ændrede hun for altid synet på kvinder i politik. Og Storbritanniens status i Europa og verden
Thatcher møder Sovjetunionens leder Gorbatjov under Den Kolde Krig. Det varslede et ændret forhold mellem øst og vest: ’Jeg synes om hr. Gorbatjov. Vi kan lave aftaler med hinanden’, sagde hun. Foto: Yuryi Abramochkin


 Thatcher 1925-2013
Margaret Thatcher, Storbritanniens første og indtil videre eneste kvindelige premierminister, er død. The Iron Lady – et kaldenavn, som hun meget karakteristisk tog til sig og ofte anvendte om sig selv – omkom af et slagtilfælde. Hun blev 87 år gammel.
Thatcher var den længst siddende britiske regeringsleder i det 20. århundred. Gennem hele 1980’erne residerede den konservative leder i Downing Street nr. 10. Hun overlevede mordforsøg og revolter, hun anførte Storbritannien i krigen mod Argentina over Falklandsøerne – som hun vandt – og hun helmede ikke, før hun gik af med sejren i talrige interne budgetslag i Det Europæiske Fællesskab.
Hun var en utrættelig verbal flammekaster, og lige så afskyet, hun var til venstre i sit fædreland, lige så intenst beundret var hun på den modsatte fløj. Lige indtil de altså fik nok, og jernladyen blev fældet af sine egne i et opgør, som hun aldrig rigtigt kom sig over, og som hun til sin død anså som det fejeste og mest krysteragtige bagholdsangreb, man kunne forestille sig.
Aldrig blødsøden
I britisk politik vil hun først og fremmest blive husket for den over 12 måneder lange bitre arbejdskamp i 1984-85, der ændrede Storbritanniens industrielle landskab for evigt, efter strejkende minearbejdere tabte deres lønkamp mod regeringen. Internationalt slog hun igennem i forbindelse med kommunismens fald, hvor hun sammen med sin ven og nære politiske allierede, USA’s republikanske præsident Ronald Reagan, ledte forhandlingerne med Østblokken. Thatcher, der har rekorden som den vestlige statsleder, der står bag flest bidende mundheld – ofte både morsomme og præcise, om end de aldrig var selvironiske – kaldte på et tidspunkt den amerikanske præsident for »den næstvigtigste mand i mit liv.« Efter ægtemanden, Denis, selvfølgelig.
Ikke at det varme forhold til Washington altid betød klapsalver hen over Atlanterhavet fra Downing Street. I 1983 undsagde Thatcher den Reagan-støttede invasion af Grenada. Til gengæld skubbede hun på i slutningen af sin embedsperiode, da George H.W. Bush var i overvejelser om, hvorvidt USA skulle gå ind i det, der senere blev kendt som den første Golfkrig, efter at Irak havde invaderet Kuwait. »No time to go wobbly« (det er ikke det rette tidspunkt at være blødsøden, red.), lød rådet fra Thatcher til den amerikanske præsident.
Sexet, beundret og forhadt
Samtidig gjorde de bitre opgør mellem Storbritannien og det daværende EF om fællesskabets finanser Thatcher til en kontroversiel figur i Det Europæiske Fællesskab. Som hun da heller ikke havde det store tilovers for. Betegnelsen ’Mickey Mouse-parlamentet’ om Europa-Parlamentet tilskrives Thatcher, der ikke lagde skjul på, at tanken om et europæisk demokrati i føderal stil ikke skulle regne med hende i heppekoret.
Hun var kvinden, som den verdensberømte britiskfødte forfatter og filosof Christopher Hitchens kaldte for »definitivt sexet«, som han hyldede for at have »fældet de jakkesætklædte herremænd som havde domineret det konservative parti i årtier en efter en«, og som han i øvrigt også applauderede for at have taget opgøret med »de definitivt korrupte og reaktionære fagforeninger«. Men hun delte imidlertid vandene i sit hjemland på en måde, som det kan være svært at forestille sig i dag.
Og harmen slog af og til over i det rene had; især fra kulturlivet, hvor betydelige dele af det britiske kulturelle establishment kappedes om at demonstrere deres afsky. Blot et eksempel herpå: Efter Thatchers tredje valgsejr i 1987 udgav den tidligere forsanger for den populære gruppe The Smiths, Morrissey, sit første soloalbum. I sangen »Margaret on the Guillotine« ønskede Morrissey direkte premierministeren død:
The kind people
Have a wonderful dream
Margaret on the guillotine
Cause people like you
Make me feel so tired
Riv ned og byg op
Margaret Thatchers regeringsførelse var på en måde hevet lige ud af økonomen Schumpeters lærebog: At skabe nyt, mens man i stor stil destruerer det eksisterende. I hendes regeringstid var såvel pundet som renten rekordhøj til skade for den hjemlige industri. I 1986 sanktionerede hun desuden en dereguleringsreform, der blev set som et angreb på den britiske finansverden. Men samtidig slog hendes regering alle rekorder i skattesænkninger – fra over 80 procent til under 40 procent i marginalskatter – og de talrige vundne opgør med fagforeningerne, som New Labour med Tony Blair i spidsen siden byggede videre på og profiterede af, blev set som en af hovedingredienserne i succesen med at genrejse Storbritanniens økonomi, der boomede i slutfirserne.
Elsket i Østeuropa
Lige så omdiskuteret og kontroversiel Thatcher var i sit hjemland, lige så unisont elsket var hun i det meste af Østeuropa. Efter de polske omvæltninger i 1980’erne sagde Lech Walesa – der senere blev sit lands demokratisk valgte præsident i 1990 – til en britisk embedsmand: »De må forstå, at der er to Margaret Thatchers; hende, vi kender, og hende, De kender. Jeg holder mig til hende, jeg har mødt.«
Hun var også særdeles populær blandt embedsmændene, som hun respekterede og diskuterede med – mere end sine ministre, der omvendt ofte fik en hårdhændet behandling, hvor der ikke var plads til mange andre argumenter end premierministerens. Der i øvrigt også rystede sin samtid med en arbejdsindsats så enorm og et søvnbehov så lille – 3-4 timer var alt rigeligt, lød det – at ingen havde set noget lignende. Når hun stod op om morgenen og ved 5-tiden satte sig ved sit skrivebord, havde hun ofte drukket det meste af en Johnny Walker whisky, altid Black Label, aftenen før, uden at man kunne mærke det mindste på hende.
Ufrivilligt feministisk ikon
Hun var med rette berømt ved internationale forhandlinger for at kunne alle forhandlinger helt ned i detaljen. Ingen skulle tage grønthandlerens datter ved næsen, var devisen. Og ingen skulle komme og sige, at en mor til to med ben i næsen ikke kunne anvende både husmorretorik og sund fornuft i den politiske debat i Westminster. På den måde blev Margaret Thatcher – uanset at hun var afskyet i britiske feministiske cirkler, der historisk var forbundet med Labour – et på alle måder ufrivilligt symbol på den kvindelige leder, der går efter magten og ikke holder sig tilbage fra at bruge den.
Margaret Thatcher trådte tilbage efter et internt oprør i det konservative parti i løbet af 1990. Hun blev afløst af den bemærkelsesværdigt farveløse John Major. Måske det endelige bevis på, at pendulet altid svinger i modsat retning efter karismatiske og stærke ledere.

