Washington har vendt Maliki ryggen
Det irakiske militærs masseflugt blev dråben, der fik bægeret til at flyde over. USA har mistet tilliden til Iraks omstridte leder
 I årevis regnede amerikanerne med, at Nouri al-Maliki kunne samle Irak, til trods for de stadig flere beviser for at han var en autoritær leder, der gik ind for shiamuslimernes overherredømme.


 I oktober 2001 satte USA’s præsident Barack Obama og hans nationale sikkerhedsråd sig ned for at afholde den hidtil vigtigste Irak-konference. På skærmen foran dem sås Nouri al-Maliki, en mand, hvis genvalg USA et år tidligere havde givet sin opbakning til.
Præsident Maliki afviste enhver snak om at forlænge USA’s militære tilstedeværelse i Irak, selv ikke en symbolsk trænings- og mentormission kunne der blive tale om. Malikis holdning blev mødt med lettelse af mange af de tilstedeværende, som opfattede Irak som et tidkrævende og fejlslagent politisk eventyr.
Men de blev overrasket over den irakiske leders stejlhed. Efter otte års mere eller mindre parløb var det kommet så vidt, at der ikke længere var noget at forhandle om. Malikis Irak ville stå på egne ben. USA kunne blot lukke og slukke, når sidste mand var rejst hjem.
Shia-dominans
De seneste tre år har udfaldet af dette møde sat rammerne for forholdet mellem USA og Maliki – der har udviklet sig til en stadig mere enerådig hersker og kørt den engang så magtfulde supermagt ud på et sidespor.
I takt med at USA har vendt Irak ryggen, har Maliki været på jagt efter nye allierede. Og i Washington begyndte mange at spekulere på, om Irak – efter en billion dollar og 4.500 dræbte amerikanske soldater – overhovedet ønskede et strategisk samarbejde med USA. Det Arabiske Forår og de efterfølgende oprør gav USA andet at tænke på, men skubbede også Maliki stadig længerne ind i et samarbejde med Iran.
Med store dele af den sunniarabiske verden i oprør søgte Maliki sikkerhed ved at satse på det shiamuslimske befolkningsflertal. Ved at omfavne det shiamuslimske Iran skabte Maliki yderligere distance mellem sin regering og Iraks sunni-mindretal. Blot få dage efter amerikanerne var rejst, arresterede han en række sunnimuslimske stammeledere, belejrede en sunni-demonstration i Ramadi og udstedte en arrestordre mod den tidligere sunnimuslimske vicepræsident, Tariq al-Hashimi.
Derpå gik han i gang med at sikre sig kontrollen over de nøgleinstitutioner, som amerikanerne havde opbygget. Den irakiske efterretningstjeneste blev overtaget af medlemmer af Malikis Dawa-parti, og Iraks elitestyrker blev underlagt Malikis prætorianergarde.
I Washington advarede flere om, at Maliki var i gang med at konsolidere sig som leder af et stærkt sekterisk styre.
»Det lignede et forsøg på at sikre sig livslang magt,« som en højtstående diplomat udtrykte det.
De fleste af Malakis nyudnævnelser var shiaer og det var ikke deres kompetencer, der faldt i øjnene.
Stadig mere foruroliget protesterede USA højlydt og opfordrede Maliki til at inkludere landets mindretal. Men den tidligere besættelsesmagt havde ikke længere overtaget – eller viljen – til at tvinge Maliki til at følge opfordringerne.
Fjender vejrer morgenluft
I dag, hvor den stat, han forsøgte at opbygge ved skånselsløs magtanvendelse, smuldrer omkring ham, vejrer hans kritikere og fjender morgenluft. Ikke mindst i USA. Efter tre år i den politiske kulde og chokeret over den irakiske hærs totale kapitulation over for den fremstormende ISIL-milits, som på bare tre dage etablerede sig i store dele af Nordirak, har Washington tabt tilliden til Nouri al-Maliki.
Den irakiske leder har mærket de nye vinde og meddelte onsdag, at han ikke agter at træde tilbage til gengæld for amerikanske flyangreb på ISIL.
Da Obama torsdag blev spurgt, om han mente Maliki burde træde tilbage, sagde han:
»Det er ikke vores opgave at vælge, hvem der skal lede Irak, men jeg tror ikke, det er nogen hemmelighed, at der i det mindste lige nu er dyb splittelse mellem lederne af Iraks sunnier, shiitter og kurdere.«
Han sagde også, at Det Hvide Hus har givet Maliki den besked, at »så længe splittelsen forværres«, vil den irakiske regering ikke være i stand til at afværge den sekteriske krise, som truer med at opsluge Irak.
Beslutningen om at slå hånden af Maliki kommer meget brat. I en tale til Senatet onsdag sagde USA’s øverste militære leder, general Martin Dempsey, at den irakiske regering havde svigtet sit løfte om at bekæmpe den sekteriske splittelse i Irak. Dempsey og forsvarsminister Chuck Hagel fortalte senatsudvalget, at en militær intervention fra USA’s side vil være nyttesløs hvis ikke Maliki indvilger i at inkludere landets sunnimuslimer.
Skiftet i USA’s politik er lige så gennemført, som det er pludseligt. Zalmay Khalilzad, der som USA’s ambassadør i Irak under George W. Bush hjalp den dengang ukendte Maliki med at vinde valget i 2006, siger til flere medier, at Iran kan hjælpe USA med at overbevise Iraks shiamuslimer om, at Maliki må skiftes ud.
Dette kan give de to ærkefjender, der for ikke så længe siden udkæmpede en indædt stedfortræderkrig i Irak, en yderligere grund til at søge sammen i lyset af truslen fra en fælles fjende.
Iran har stadig ikke løftet sløret for, hvem den iranske regering mener skal lede Irak. Men den iranske general Qassem Suleimani, der længe har fungeret som kongemager i Bagdad, er tilsyneladende stadig mere kritisk over for Maliki.
»Han siger rent ud, at manden er en idiot,« siger en højtstående irakisk politiker, som mødtes med Suleimani i sidste uge. »Da han blev spurgt, hvem der burde lede Irak, sagde han ikke et ord.«
Malikis tiltræden blev i sin tid hyldet af den kendte Washington Post-kommentator David Ignatius som »noget af en sejr for ambassadør Khalilzad«, og Malikis irakiske baggrund blev fremhævet som et faktum, der kunne bidrage til at samle det splittede land.
I flere år var dét den fremherskende opfattelse i Washington, til trods for de stadig flere beviser for at Maliki var en mere og mere autoritær leder, der gik ind for shiamuslimernes overherredømme.
Systematisk forskelsbehandling
Bush-regeringen fik Maliki til at bakke op om troppeforstærkningerne i 2007 og roste Maliki grænseløst, fordi han kastede sig ud i et opgør med den rivaliserende shiamuslimske Mahdi-milits, der havde overtaget kontrollen med det sydlige Irak.
Men i løbet af de næste fem år dukkede et mønster af sekterisk forskelsbehandling frem.
Maliki valgte at stoppe lønudbetalingerne til den sunnimuslimske milits Sons of Iraq, der bekæmpede al-Qaeda fra 2006 til 2008. Hans regering udrensede de sunnimuslimske medlemmer af en rivaliserende politisk gruppe, der trods forfølgelsen vandt parlamentsvalget i 2010. Maliki gravede sig ned i skyttegraven og nægtede at samarbejde med det nye parlamentsflertal og klyngede sig i stedet til magten.
Mens kritikken af Maliki i USA blev tiet ihjel, vidste lederen af Pentagons Irak-kontor, Colin Kahl, udmærket, hvad der foregik.
Vi »forsøgte at undgå at udpege vindere og tabere og støttede kun Maliki i slutningen af valgkampen, da hans sejr så ud til at være uundgåelig«.
I denne uge er en af USA’s gamle »yndlinge«, Ahmed Chalabi, trådt ind på scenen igen efter mere end 10 år som persona non grata og har bl.a. ifølge The New York Times været indkaldt til et møde med USA’s Irak-ambassadør. The Guardian kan bekræfte, at Chalabi desuden har mødtes med den iranske kongemager Suleimani. Vinden ser med andre ord ud til at skifte for USA’s gamle allierede, mens den bestemt ikke længere ser ud til at være i Malikis favør.
© The Guardian og Information. Oversættelse: Charlotte Aagaard

