Bagsiden: Ny mobilapp forebygger ufrivillig islandsk incest
Alle godt 320.000 islændinge er i familie med hinanden – nogle gange tættere, end de fleste bryder sig om, når amourøse situationer opstår. Nu kan slægtskabet testes via mobiltelefonen


 Forestil dig, at du er nyforelsket. Din nye kæreste er vidunderlig. I er til den første middag hos hendes forældre. Det foreløber godt. De er virkelig søde. I taler godt sammen. Men hov, hvad er nu det? Det er slående som den statelige herre på familiefotoet over klaveret ligner manden på portrætfotografier af din egen afdøde farfar.
Åh nej, det er, fordi han er din farfar! Og din nye kæreste er din kusine. Men du vidste det ikke, og nu er faktisk det for sent. Nattens hede elskov med kæresten viser sig – åh, skræk – at være en slags overtrædelse af blodets bånd.
Sådan noget kunne måske ikke ske i Danmark. Men angiveligt er det ikke utænkeligt i Island, hvis indbyggere blot skal tælles i 320.000 sjæle, der alle er beslægtede på en eller anden måde: Ifølge legenden nedstammer Islands befolkning nemlig fra den samme flok vikinger og deres irske kvindelige trælle, der gik i land på vulkanøen sidst i 800-tallet.
At alle islændinge er i familie med hinanden, er på en måde meget cool. Så kan enhver islænding jo gøre krav på at være i familie med sangerinden Björk og forfatteren Halldór Laxness.
Typisk vil man skulle en del slægtsled tilbage for at finde fælles forfædre. Men den slags kan man på Island aldrig være sikker på. Så hvad gør man, når mennesker mødes i nattelivet, og gensidig erotisk tiltrækning tændes?
Forebygger incest
Det er der nu råd for, takket være Incest Prevention – en ny applikation til androidbaserede smartphones kreeret af softwareudvikler Fririk Skúlason fra Sad Engineer Studios, der tidligere har opbygget Íslendgabók – en onlinedatabase med data om de i alt 720.000 nulevende og afdøde islændinge, der findes genetiske data på.
Ved at konsultere Íslendgabók kan Islands indbyggere følge deres stamtræ tilbage i tiden, og det er samme database, som den nye app kan kommunikere med. Dermed kan det fremover forebygges, at man ved familiefester støder ind i gamle flammer, med hvem man har været – nå ja, på vulkaner.
Programmørerne forklarer til it-webavisen Digital Trends, at applikationen fungerer sådan, at man blot skal placere sin egen smartphone i tæt kontakt med sin mulige partners tilsvarende mobiltelefon. I fald der så foreligger et nært slægtskab, får man det straks at vide. Både i lyd og tekst.
»Vi skal ikke kunne sige om, at der findes andre lande, hvor afstamningsrelationer er lige så interessant sammenvævet på kryds og tværs. Men vi er temmelig sikre på, at Islands genealogiske database er enestående komplet,« udtaler Skúlason til Digital Trends.
Skúlason og hans kolleger kender ikke til konkrete eksempler på, at deres Incest Prevention har afværget ikke-ønskede incestuøse forbindelser, men i kommentarfeltet på Googles Play Store skriver en bruger, at han ville ønske, han havde haft en sådan applikation på sin telefon sidste år. Forklaringen må vi tænke os til.
Om der også kommer en version til iPhone, melder historien ikke noget om.
 
 

