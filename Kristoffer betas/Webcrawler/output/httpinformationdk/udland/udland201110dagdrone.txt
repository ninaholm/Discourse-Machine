Den dag, dronerne tog fejl
Tre hvide minibusser fyldt med civile afghanere blev ved en fejltagelse skudt i smadder på en grusvej i Uruzgan-provinsen sidste år. Netop frigivne dokumenter fra det amerikanske forsvar afslører, hvad der gik galt — og hvad prisen blev


 Søndag den 21. februar sidste år fik amerikanske specialstyrker, som var involveret i kampe med Taleban i landsbyen Khod i den afghanske Uruzgan-provins, øje på tre hvide biler. De var cirka 12 kilometer borte.
Bilerne kørte i konvoj på en grusvej, der førte væk fra Khod, og styrkechefen var ikke i tvivl. Det var talebanerne, som flygtede fra konfrontationen med specialstyrker, og de skulle stoppes. Han bad om støtte fra luften.Hvad han ikke vidste — og ikke gjorde noget for at finde ud af — var, at de tre hvide minibusser var fyldt med mere end 30 helt almindelige lokale buspassagerer, flest mænd, men også flere kvinder og børn, som af sikkerhedsgrunde havde valgt at køre i konvoj.
Kort efter affyrede en amerikansk Predator-drone flere Hellfire-missiler og 2,75-raketter mod de tre busser. 23 uskyldige afghanere blev dræbt, og 12 andre blev såret, heriblandt en kvinde og tre børn, hvoraf det ene barn siden måtte have foden sat af.
Serie af fejl
Detaljerne i den tragiske hændelse er kommet frem, fordi det er lykkedes den amerikanske avis Los Angeles Times at få aktindsigt i den 50 sider lange undersøgelsesrapport, som det amerikanske militær efterfølgende udarbejdede.I rapporten konkluderer generalmajor Timothy McHale, at der ikke bare blev begået én fejl den 21. februar sidste år.
Der blev begået en hel »serie af fejl«, først og fremmest af de specialstyrker, som befandt sig i området, men også af deres chefer, der rapporterede videre opad i systemet, og af det hold, som fra Air Force Base Nevada i USA sendte den dødelige bombelast ned over de tre hvide biler.
Ingen af de mange led i kommandokæden »havde et klart billede af, hvem der var i bilerne, hvor de præcis befandt sig, hvor de var på vej hen og hvorfor«, hedder det bl.a. i rapporten, der også konkluderer, at alle tegn på, at der var tale om civile blev ignoreret op i gennem kæden.
F.eks. blev to børn på et tidspunkt observeret ved siden af den ene bil, uden at det gav anledning til at revurdere, om der måske var tale om civile rejsende.
Utilstrækkeligt
Generalmajor Timothy McHale ender med at konkludere, at de gældende magtanvendelsesregler blev både fejlfortolket og overtrådt, da de amerikanske styrker angreb de tre busser.
Styrkerne gjorde ikke tilstrækkeligt for at opklare, om der var tale om civile.
De civile, som blev set, blev ignoreret opad i systemet, og da angrebet var overstået, rapportere specialstyrkerne på jorden ikke, at der var mulige civile tab, hvorved hjælpen nåede meget sent frem.Det fremgår af undersøgelsen, der er godkendt af daværende øverstkommanderende for NATO-styrker general Stanley McChrystal, at USA har påtaget sig det fulde ansvar for tragedien, udbetalt i alt 175.000 dollar i erstatning samt en ged til alle pårørende til de 23 dræbte »som tegn på respekt« og »i overensstemmelse med den lokale landsbytradition«, som McHale formulerer det.
Det fremgår ikke, om de mange fejltagelser har fået konsekvenser for nogen af de implicerede militærfolk.
Til gengæld indeholder rapporten adskillige anbefalinger til, hvordan kommandostrukturen og kulturen blandt specialstyrkerne bør ændres, så lignende fejl ikke gentager sig.

