Knas på linjen mellem Islamabad og Washington
Forholdet mellem de to modvillige allierede USA og Pakistan bliver fortsat mere anspændt. Bag det nye pakistanske krav om en kraftig reduktion af CIA's indsats i det syd-asiatiske land, ligger en fundamental interesse-konflikt, der påvirker bekæmpelsen af terror og kampen mod al-Qaeda


 Timingen kunne ikke være dårligere. Dagen efter at chefen for den pakistanske efterretningstjeneste ISI, general Ahmad Suja Pasha, under et besøg i den amerikanske hovedstad havde slået i bordet over for CIA's chef, Leon Panetta  og krævet et totalt stop for alle agenturets undercover aktiviteter i Pakistan, en pause i de amerikanske droneangreb samt en kæmpe reduktion af antallet af amerikanske specialstyrker og efterretningsagenter i marken på 40 procent, omkring 335 agenter  dræbte to amerikanske droner i går seks formodede militante pakistanere i det sydlige Waziristan.
Angrebet var det første siden den 17. marts, hvor droner, amerikanske ubemandede missiler, dræbte 44 mennesker, herunder et større antal civile. Dette angreb blev fordømt i usædvanligt kraftige vendinger af pakistanske militære talsmænd.
National stolthed
Droneangrebene udgør på syvende år en hjørnesten  i USA's bekæmpelse af terror i regionen, men præsident Obamas beslutning om at øge intensiteten af angrebene har bidraget til en ny anspændt situation mellem de to  på overfladen allierede - lande. Pakistanerne er stærkt utilfredse med, at de amerikanske angreb ofte bliver iværksat uden forudgående konsultation. Gensidige samtaler kunne ifølge pakistanske militære kilder føre til en nedgang i antallet af drab på uskyldige civile. Pakistanerne peger også på, at droneangrebene fører til udbredt anti-amerikanisme  i landet og endnu vigtigere: gør det umuligt for det pakistanske sikkerhedsapparat at håndhæve egen kontrol med militante miljøer, hvilket rammer hårdt ned i den nationale stolthed.
Amerikanerne fastholder, at en væsentlig del af dronernes succes skyldes overraskelsesmomentet, og off the record frygter man i CIA, at for mange militante talebanere vil blive advaret om et forestående angreb, hvis planerne deles med pakistanerne. Både dronerne og specialtroppernes bekæmpelse af al-Qaeda og sympatisører i det nordvestlige Pakistan ses som afgørende for USA's kontra-terrorstrategi  i Afghanistan, fordi det er her i de såkaldte 'sikre områder', at talebanerne iværksætter og planlægger deres angreb hen over grænsen ind i Afghanistan.
Sagen om agent Davis
Der er dog også andre aktuelle grunde til, at forholdet mellem ISI og CIA er blevet sat under pres. Særligt nævnes forløbet omkring Raymond Davis, en CIA-tilknyttet agent, der officielt var ansat som en lavtrangerende diplomat ved den amerikanske ambassade i Islamabad, men hvis egentlige mission var at indsamle informationer om den militante gruppe Lashkar-e-Taiba. Davis skød og dræbte to mænd i Lahore den 17. januar. Han påstod, at de to pakistanere havde forsøgt at røve ham. Det viste sig, at de to mænd var pakistanske efterretningsagenter.
Episoden, der under normale omstændigheder næppe ville have ført til mere end et par overskrifter i den lokale presse, førte til kæmpe anti-amerikanske demonstrationer, fængsling af Davis i 47 dage og krav om dødsdom. Efter meget besværlige forhandlinger blev Davis løsladt mod en betaling af 'blodpenge'  2,3 millioner dollar  til de to myrdede mænds familier, en anerkendt praksis i Pakistan.
Parterapi efterlyses
Kilder i CIA, der arbejder med USA's forhold til Pakistan og Afghanistan, siger til Information, at Davis-episoden vidner om, hvor delikat og dybt anspændt forholdet (som på overfladen altid betegnes som »tæt« og  »produktivt« af de to landes regeringer) er blevet:
»Lad os blot se i øjnene, at vi ikke deler strategisk imperativ. Pakistanerne mener, at vi dybest set forlanger en form for underkastelse som modydelse for både den militære bistand og de 7,5 milliarder dollar, vi pt. poster ind i deres udviklings- og uddannelsessektor. De er også nervøse for, at vi ønsker at blande os i deres indre anliggender og på langt sigt kontrollere eller helt fjerne deres nukleare kapacitet.«
»Og vi ved på den anden side godt, at der for det første er udbredt sympati for talebanerne og delvist al-Qaeda langt ind i både militæret og ISI's rækker. Særligt fordi Pakistans udenrigs- og sikkerhedspolitik fortsat først og fremmest handler om mistroen til og angsten for Indien, ikke om forholdet til Afghanistan. Og her er talebanerne nyttige. Derfor er den militære strategi over for de militante grupper i eget land ikke effektiv nok.«
Informations kilder fastholder dog, at forholdet mellem de to lande ikke vil »ende i skilsmisse. Det står der for meget på spil til. Men intensiv parterapi er ikke et dårligt billede på, hvad vi har brug for«.

