Italiens bedste studerende skal belønnes
På opfordring fra EU og OECD forsøger den italienske regering nu at modernisere landets universiteter. Men ifølge regeringens kritikere er øget konkurrence ikke en garanti for et bedre og mere effektivt uddannelsessystem
Studerende demonstrerer foran Fakultet for Økonomi på Italiens største universitet, Roms La Sapienza. De er utilfredse med teknokratregeringens benhårde nedskæringer og gebyrer på deres universitetsuddannelser.


 Næppe havde Mario Montis hold af teknokrater for syv måneder siden taget over efter Silvio Berlusconis skandaleramte regering, før det lykkedes for et medlem af det nye kabinet at fornærme et stort udsnit af de studerende på Italiens universiteter.
Dem, der ikke hurtigt færdiggør deres kandidatuddannelser, er ifølge vicearbejdsminister Michele Martone sfigati, hvilket omtrentligt kan oversættes med »tabere«:
»Vi er nødt til at begynde at sende positive kulturelle signaler. Vi må sige til vore unge, at hvis ikke du er kandidat som 28-årig, er du en taber,« sagde den 38-årige viceminister, der blev færdig med sit jurastudium som 23-årig og udnævnt til professor som 29-årig:
»Det er skønt at være en stræber,« tilføjede Martone.
»Nedladende bemærkninger fra regeringen er ikke obligatoriske,« påpegede formanden for venstrefløjspartiet Sinistra Ecologia Libertà, Apuliens guvernør, Nichi Vendola, som reaktion på Martones betragtninger.
Til sagen udtalte midterpartiet Italia dei Valoris talsmand, at viceministeren havde »forpasset en mulighed for at holde mund«.
Martone er nemlig søn af en højesteretsdommer med gode kontakter, hvilket kan have haft indflydelse på hans udnævnelse til professor i arbejdsret ved universitetet i Siena.
Selv om ansættelsesudvalget fandt det »svært at finde en klar arbejdstese« i Martones sparsomme akademiske produktion, blev han foretrukket frem for en ældre, kvindelig ansøger med flere videnskabelige publikationer.
Anerkendelse
I dag fremlægger Monti-regeringen et forslag til en reform af det italienske uddannelsessystem. Blot 20 pct. af italienerne færdiggør en videregående uddannelse, mens gennemsnittet i OECD-landene er 37 pct. EU-kommissæren for forskning, innovation og videnskab, ireren Máire Geoghegan-Quinn, har for nylig påpeget, at den italienske forskningsverden er for lukket og uigennemsigtig.
Derfor vil undervisnings- og forskningsminister Francesco Profumo fremme meritokratiet på universiteterne, der kritiseres for at være præget af nepotisme og klientelisme. Den akademiske indavl går ud over kvaliteten på såvel forskning som undervisning:
»30 pct. af forskerne på det juridiske fakultet har ikke produceret nogen forskning. Generelt har 10 pct. af universitets forskere ikke produceret forskning i løbet af de seneste 10 år,« hævder medicineren Luigi Frati, som er rektor på Italiens største universitet, La Sapienza i Rom. Rektoren er selv kommet i søgelyset, fordi hans kone og to børn er ansat på hans institut:
»Når man ser far og mor bruge søndagen på at studere, får man måske den indskydelse at efterligne dem,« forklarer Frati.
Regeringens planlagte reform skal sikre, at dygtige studerende uden santi in paradiso – helgener i paradis – også får en chance:
»Europa, som sætter dannelse og arbejde i højsædet, beder os om at gennemføre denne reform,« siger Francesco Profumo til avisen La Repubblica og tilføjer:
»Jeg tror på de fortjenstfulde og generøse, som stiller deres evner til rådighed for samfundet. Når dem, der fortjener det, får anerkendelse, trækker de resten af klassen med sig og hæver det gennemsnitsniveauet.«
Mediestunt
Inden onsdagens ministerrådsmøde, hvor reformen fremlægges, bliver planen kritiseret for ikke at afhjælpe uddannelsesinstitutionernes ressourcemangel. ’Årets studerende’ er blandt de tiltag, som skal gøre systemet mere meritokratisk. Eleverne med det højeste karaktergennemsnit på ungdomsuddannelserne skal have 30 pct. rabat på gebyrerne på første år på en videregående uddannelse. Samtidig skal de tilbydes gratis sommerkurser og udstyres med Io merito-kort (’Jeg fortjener det’), der giver rabat på offentlig transport og museer. Der skal endvidere indføres egnethedstest på nogle universitetsuddannelser, hvor der nu er fri optagelse og stort frafald:
»EU beder os om at indføre et seriøst bedømmelsessystem, at skabe hurtige tiltag for at opsamle dem, der sakker bagud og at udvikle metoder og afsætte ressourcer til at forbedre skolerne. OECD beder os om at investere i opdatering og videreuddannelse af universitetslærerne,« påpeger Giuseppe Fioroni, som var undervisningsminister i Romano Prodis centrumvenstreregering fra 2006 til 2008. Fioroni tilføjer:
»Tiltag, der kun fremmer konkurrencen og sikrer den bedste mulige uddannelse for de få, giver et forkert indtryk, som også er i strid med forfatningens paragraf om borgernes lige ret til uddannelse. Denne insisteren på en konkurrencebaseret model, som ikke tilgodeser alle studerendes behov, handler tilsyneladende om at indføre kvalitetsuddannelser for de få og anvise flertallet en helt anden fremtid.«
De universitetsansatte forskere skal ifølge reformforslaget forpligtes til at undervise mindst 100 timer om året og tildeles et løntillæg, hvis de publicerer forskningsartikler i udenlandske tidsskrifter. Endvidere vil undervisningsministeriet offentliggøre en liste over de bedste kandidater fra universiteterne.
De virksomheder, som ansætter de bedste, skal efter planen præmieres med en skattenedæsttelse.
Minister Profumo annoncerer også investeringer for »maksimalt 30 mio. euro« i uddannelsessektoren, der blev ramt af nedskæringer under Berlusconi.
Ifølge Paola Mastrocola, som underviser på et gymnasium i Torino og har skrevet satiriske romaner om det italienske uddannelsessystem, vil den bebudede reform ikke gøre nogen afgørende forskel:
»Den form for meritokrati, som Francesco Profumo foreslår, har ikke meget substans, men er mest et mediestunt,« siger Paola Mastrocola til La Repubblica. Den øgede fokus på konkurrence vil næppe medføre det ønskede kvalitetsløft, mener Mastrocola: »For at studere har man brug for indre ro, og de mest uventede resultater opstår af kærligheden til det, som man lærer og opdager.«

