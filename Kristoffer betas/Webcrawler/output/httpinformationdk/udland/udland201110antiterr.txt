Anti-terrorlovgivning står i vejen for humanitær hjælp
Krigen mod terror har mange ofre. Blandt dem er humanitære organisationer, som pga. rigide love og sanktioner forhindres i at reagere hurtigt og effektivt i højrisikoområder, fastslår ny rapport
Især – men ikke kun – muslimske nødhjælps-organisationer rammes af anti-terrorlovgivning.


 Visse steder på Jorden er befolkningerne ikke bare uheldige. De er tredobbelt uheldige. For det første er de i humanitær krise. For det andet modarbejder lokale politiske grupper ngo'ernes indsats i området. Og for det tredje bliver ngo'ernes indsats modarbejdet af internationale myndigheder, der er bange for, at pengene ender hos netop de lokale politiske grupper.
De stadig skrappere anti-terrorlovgivninger påvirker ngo'ernes muligheder for at lave humanitært arbejde i store dele af verden. Det viser en ny rapport fra den internationale udviklingstænketank Overseas Development Institute (ODI). Det drejer sig blandt andet om love, der kriminaliserer overførsler af penge til særlige grupper, og som medfører fald i finansiering af humanitære projekter og frygt for forfølgelse blandt de ngo'er, der opererer i nogle af verdens mest vanskelige områder. Rapporten tager udgangspunkt i to case-studier fra Gaza og Somalia, men den behandler humanitære kriser på et generelt plan. Og den viser, at muslimske organisationer i særlig grad rammes, ikke mindst efter terrorangrebet mod USA den 11. september 2001, men at problemet også rammer organisationer uden religiøs, politisk eller økonomisk afhængighed.
»Der er ikke nogen tvivl om, at anti-terrorlovgivning har negative konsekvenser for ngo-arbejde, særligt i konfliktområder,« siger chef- jurist i CEPOS og ekstern lektor ved Københavns Universitet, Jacob Mchangama.
Sara Pantuliano, som er leder af The Humanitarian Policy Group under ODI og medforfatter til rapporten, fortæller, at ODI har samarbejdet med en række organisationer i kriseområderne, og at de har fulgt deres arbejde i et år. Sideløbende har instituttet deltaget i politiske møder og adskillige retssager i blandt andet Mogadishu og Gaza.
»Gaza og Somalia er særlig stringente, men det er et generelt og globalt problem. Vores arbejde har vist, at organisationer er presset over hele verden,« siger hun.
Umuligt at operere
Hamas, der kontrollerer Gazastriben, har tvunget en række ngo'er til at begrænse eller afbryde deres humanitære aktiviteter. Ngo'ernes situation er blevet yderligere kompliceret af, at Gazas indenrigsministerium kræver en særlig ngo-registreringsafgift. Det er lige nu uvist, hvorvidt betaling af denne afgift kan betragtes som 'materiel støtte' til Hamas, men hvis det er tilfældet, er det umuligt for ngo'er at operere i Gaza uden at overskride antiterrorlovgivning, fastslår rapporten.
Spændingerne mellem Hamas og humanitære grupper er ikke blevet mindre, efter Hamas har erklæret, at det kræver kontrol med de vestligt finansierede ngo'ers regnskaber. Det har fået USAid, det amerikanske internationale udviklingsagentur, til at suspendere bidrag til ngo'er, der tillader et sådant samarbejde. I 2008 blev Holy Land Foundation for Relief and Development, den dengang største islamiske velgørenhedsorganisation i USA, fundet skyldig i at støtte Hamas, fordi den betalte zakat(en slags skat, der betales af troende muslimer) på Vestbredden. Organisationen blev opløst, og dens direktører fik store fængselsstraffe fra den amerikanske myndighed Office of Foreign Assets Control (OFAC). Det var også OFAC, der udarbejdede den amerikanske terrorliste, som siden blev godkendt af FN's Sikkerhedsråd og EU-Kommissionen, og som blandt andet tæller Hamas.
I Somalia, hvor al-Shabaab kontrollerer områder ramt af hungersnød, tillader OFAC nu, at ngo'er, der ikke er USAid-partnere, må arbejde ubegrænset, og at man ikke vil straffe dem for 'utilsigtet' at støtte al-Shabaab. Men ifølge rapporten har OFAC's erklæring skabt forvirring blandt organisationerne, da den ikke er en garanti for, at OFAC ikke vil gribe ind i fremtiden, ligesom den heller ikke forhindrer retsforfølgelse i henhold til amerikansk strafferet.
»Rigid og overivrig brug af anti-terrorlovgivning imod humanitære organisationer begrænser ikke kun deres rækkevidde. Det underminerer også organisationernes uafhængighed og neutralitet og kan blive en ny faktor i optrævlingen af den humanitære indgribens legitimitet i mange af verdens værste humanitære kriser,« hedder det i rapporten.
Lov bør ændres
Jacob Mchangama er enig i, at antiterrorlovgivningen er problematisk i forhold til ngo'erne, også i Danmark.
»Man stiller organisationerne i en svær situation, fordi de, selv om de er sat i verden for at hjælpe steder, hvor der er nød, risikerer at blive tiltalt efter nogle meget alvorlige paragraffer, hvis de ikke har fuldstændig styr på, hvem de arbejder sammen med. Og det kan jo være ufattelig svært helt præcist at vide, hvem man arbejder med, og hvilke forbindelser samarbejdspartnerne har,« siger han og påpeger, at der i områder som Gaza og Somalia ikke findes registre over den slags.
Ifølge Sara Pantuliano fra ODI bliver problemet ikke løst, hvis ikke medier og politikere retter fokus på det:
»Donorlandenes regeringer må tage en fremadrettet diskussion i samråd med organisationerne. De skal forsøge at udvikle en mere konstruktiv måde, hvorpå donorer kan forblive tilknyttet til kriseområder uden at være i risiko for at blive ramt af absurde lovgivninger.«
Denne løsningsmodel tilslutter Jacob Mchangama sig. Han foreslår, at den danske terrorlovgivning tages op til revision, fordi den kriminaliserer både direkte og indirekte finansiering af terror — og også fremme af terrorisme.
»Loven burde ændres, så den i større grad sørger for, at man ikke risikerer at blive omfattet af en meget bred bestemmelse, fordi man i sagens natur ikke har det fulde overblik og de fornødne informationer som ngo,« siger han.
Hvorvidt deres neutralitet ligefrem bliver undermineret, ønsker Mchangama ikke at sige noget om, men han understreger, at deres evne til at agere effektivt undermineres.
»Man kan forestille sig situationer, hvor de må holde sig væk fra konkrete projekter og konkrete områder, fordi de ikke med den fornødne sikkerhed kan sige, at dem, de skulle arbejde med, ikke har en eller anden indirekte forbindelse til terrorisme,« siger han.

