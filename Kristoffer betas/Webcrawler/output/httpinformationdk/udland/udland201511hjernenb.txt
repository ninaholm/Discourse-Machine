Hjernen bag Paris-terror angiveligt død

Dette udaterede foto taget fra et militant website i mandags viser Abdelhamid Abaaoud.


 Manden, der menes at have organiseret blodbadet i Paris, er måske dræbt. Myndighederne kan dog ikke bekræfte det.
Abdelhamid Abaaoud er død, skriver Washington Post, som citerer efterretningskilder for oplysningerne. Det menes at være ham, som var hjernen bag den massakre, der i fredags kostede 129 mennesker livet i Paris, Frankrigs hovedstad.
Her skød en gruppe attentatmænd vildt omkring sig og sprængte selvmordsbomber. Oplysningerne fra den amerikanske avis er ikke bekræftet af de franske myndigheder, men de kommer på en dag, hvor der har været en langvarig politiaktion i Paris-bydelen Saint-Denis.
Her er to mennesker meldt dræbt. Ifølge oplysningerne fra Paris var politiet på jagt efter implicerede i terrorangrebet og muligvis også Abdelhamid Abaaoud.
En af de dræbte i Saint-Denis var en kvinde, der sprængte sig selv i luften, og det franske nyhedsbureau AFP skriver, at politiet har forsøgt at finde ud af, om den eftersøgte terrorbagmand, der er opvokset i Molenbeek i Bruxelles i Belgien, havde været på stedet.
Imidlertid siger Francois Molins, statsanklager i Paris, at det ikke er muligt at sige, hvor mange der døde under skudkampen – eller at identificere dem. Anklageren siger også, at der i alt blev anholdt otte personer under onsdagens aktion, men det har fortsat ikke været muligt at identificere tre af dem.
Dog siger han, at Abdelhamid Abaaoud ikke er blandt de anholdte, men et hold terrorister blev ifølge anklageren sat ud af spillet.
»Et nyt hold terrorister blev neutraliseret. Alle indikationer er, at de på grund af deres våben, organisatoriske struktur og deres beslutsomhed var en kommando, der kunne have slået til,« siger han.

