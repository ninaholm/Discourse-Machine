Israel fører sig frem som det nye homoparadis
Blandt internationale homoaktivister er der stigende frustration over fænomenet ’pinkwashing’: At Israel forsøger at styrke sit internationale ry ved at markere sig som en højborg for tolerance og et fristed for homoseksuelle, deriblandt palæstinensiske bøsser
Israel Pride Week i Tel Aviv blev skudt i gang den 2. juni, og festlighederne kulminerer i dag med den store parade.


 »På scenen danser muskuløse letpåklædte mænd. Som skarpe silhuetter aftegner de sig i stroboskoplyset, der glimter i takt med buldrende basrytmer. Luften er tyk af dufte fra deodoranter. Der udveksles kys. Et på højre kind, et på venstre. Overalt omfavner vennepar hinanden. Diskotekshøjttalerne brøler: Inti ’omri – du er mit liv! Dj’en spiller hit efter hit med egyptiske og libanesiske popstjerner som Amr Diab, Nancy Ajram og Sherine. Drag queens promenerer deres kunstfærdigt opsatte frisurer, høje hæle og korte skørter. Det er fredag aften, og der gay dance party for palæstinensiske bøsser på en natklub i det sydlige Tel Aviv.«
Det kan godt være, at Danmark lige har åbnet op for, at bøsser og lesbiske nu kan vies som ægtefolk i folkekirkeligt regi, men når det gælder tolerance over for homoseksuelle, biseksuelle og transpersoners ret til at udleve deres seksualitet, så er Israel avantgardelandet – eller rettere: Det bliver aktivt markedsført som sådan. Som i førnævnte citat fra en reportage i avisen Times of Israel.
I morgen afholdes der Gay Pride Parade i Tel Aviv, og der ventes over 100.000 deltagere – et fremmøde få byer i verden kan matche. Også i Haifa, Beersheba, Petah Tikva, Hadera, ja, selv i Jerusalem afholdes bøsseparader og spring ud-bøssefestivaler. Tidligere i år blev Tel Aviv af en populær LGBT-webportal kåret til »verdens foretrukne feriemål for LGBT-turister«. Og sidste år rapporterede det israelske nyhedssite Ynet, at Tel Avivs turistråd har igangsat en 90 millioner dollar-kampagne for at brande byen som »en international destination for homoseksuelle«.
Selv om politisk indflydelsesrige ortodokse kredse indtil videre har blokeret, støtter 61 procent af israelerne en lovliggørelse af homoægteskaber. Der er strenge straffe for diskrimination på arbejdsmarkedet mod bøsser og lesbiske. Det er muligt for lesbiske par at adoptere børn og lade sig inseminere af anonyme sæddonorer. Israels forsvarsstyrker har i årevis haft en politik om, at erklærede og åbent homoseksuelle kan gøre militærtjeneste. Homoseksuelle ægteskaber indgået i lande, der tillader dette, har juridisk gyldighed Israel.
Hele denne frigjorthed udløser imidlertid ikke begejstring blandt internationale LGBT-aktivister. For i de senere år er Israels liberale og progressive holdning til homoseksuelle i stigende grad blevet fokus for en propagandakampagne, der skal rette op på det internationalt så blakkede ry, som den jødiske stats fremfærd som besættelsesmagt af palæstinensisk territorium igennem 45 år har medført. Ud af 200 nationer rækker Israels globale anseelse kun til en 194.-plads, viste en undersøgelse fra analysegruppen East West Communications.
Manipulering
Propagandakampagnen har af kritikere fået påhæftet prædikatet pinkwashing. Dens mål skal være at flytte opmærksomheden væk fra den uløste mellemøstkonflikt og brande Israel som et moderne, frisindet og kosmopolitisk vestligt demokrati. Vel og mærke til forskel fra den omgivende islamisk dominerede region, og med betoning på kontrasten til de palæstinensiske selvstyreområder:
I Gaza, hvor Hamas hersker, er homoseksualitet forbudt og straffes med lange fængselsstraffe eller sågar døden, ja, selv dans er forbudt. Hamas’ leder, dr. Mahmoud Zahar, lægger ikke fingrene imellem: I en artikel på den arabiske webavis Elaph har han fordømt de rettigheder, som homoseksuelle nyder godt af i Israel, og gjort det klart, at han opfatter bøsser og lesbiske som ’perverse’. »Er dette love, som den palæstinensiske befolkning venter på? Skulle vi give rettigheder til homoseksuelle og lesbiske, en minoritet af perverse og mentalt og moralsk syge mennesker?« Ifølge Shaul Gonen, talsmand for Israels vigtigste lobbygruppe for homoseksuelle, risikerer palæstinensiske bøsser at blive opfattet som »kollaboratører« blandt deres landsmænd.
»Bøssefesten er et sikkert og anonymt tilholdssted. Derhjemme må de sørge for at holde sig inde i skabet,« fortsætter reportagen i Times Of Israel. »Men i den israelske undergrundsnatklub kan palæstinensisk bøssestolthed blomstre, og derfor er den sådan et hit. (...) Det er gruppen al-Qaws, som hver måned arrangerer Palestinian Queer Party. Det begyndte for omkring ti år siden i Jerusalem, hvor omkring 40-50 palæstinensiske bøsser fra området mødtes på en fast ugedag. Siden flyttede arrangørerne festen til Tel Aviv, og nu deltager flere hundrede hver måned. De kommer fra hele området: Ramallah, Østjerusalem, små arabiske byer i det nordlige Israel.«
Artiklens budskab er ikke til at misforstå, her udlagt af kommentatoren Jonathan S. Tobin i det prozionistiske Commentary Magazine: »Homoseksuelle palæstinensiske arabere strømmer til det formodet repressive Israel. På Vestbredden og i Gaza trues de med forfølgelse og død. I Israel finder de frihed. Ikke alene kan de ikke springe ud derhjemme, hvis de vil mødes som gruppe, må de til Tel Aviv. «
Udtrykket pinkwashing om den angivelige israelske kampagne slog igennem i en bredere offentlighed, da den lesbiske og jødisk-amerikansk aktivist Sarah Schulman sidste år udtalte i New York Times: »Ved pinkwashing forstår jeg en bevidst strategi for at skjule de gentagne overtrædelser af palæstinensernes rettigheder bag et image af modernitet, symboliseret ved israelsk homoliv.«
Promoveringsmaterialet, som angiveligt har fået støtte fra det israelske turistministerium og fra Israels konsulater i udlandet, rummer beskrivelser af unge, homoseksuelle par, og man har finansieret proisraelske filmvisninger ved homofilmfestivaler. En israelsk pornoproducent skal sågar have optaget en film, Men of Israel, på et sted, hvor der tidligere lå en palæstinensisk landsby.
Ifølge Schulman »manipulerer bagmændene bag pinkwashing-kampagnerne ikke blot med de sejre, som det israelske homomiljø har kæmpet hårdt for, men ignorerer samtidig de palæstinensiske homoorganisationers eksistens. Homoseksualitet har været afkriminaliseret på Vestbredden siden 1950’erne, hvor den antisodomilovgivning, der blev indført under indflydelse af den britiske mandatmagt, blev fjernet fra den jordanske straffelovgivning, som palæstinenserne følger.
Schulmans artikel fik stor opmærksomhed og blev startskuddet til en modoffensiv mod pinkwashing. Et nyt website, pinkwatchingisrael.org, er under opbygning og skal kortlægge og imødegå den israelske »homo-pr«. I forvejen har den fremvoksende palæstinensiske homobevægelse taget afstand fra at blive spændt for, hvad man ser som en israelsk propagandavogn. De tre store organisationer, Aswat, al-Qaws og Palestinian Queers for Boycott, Divestment, and Sanctions, gør således opmærksom på, at undertrykkelsen af palæstinenserne overskrider seksuelle kategorier. Som Haneen Maikay, leder af al-Qaws, har formuleret det: »Når du skal gå gennem et checkpoint, spiller det ingen rolle, hvilken seksualitet soldaten har.«
Fordømmelse
For homobevægelser er der tale om en vanskelig balancegang i en betændt problematik: Hvordan skal man engagere sig i arabiske bøssers og lesbiskes rettigheds- og anerkendelseskamp, uden man kan kommer til at fremstå som blåstemplende i forhold til en besættelsesmagts undertrykkelsesmetoder eller i forhold til den omsiggribende islamofobi? Hvordan skal frihedskampen for LGBT-personer vægtes i forhold til palæstinensernes nok så væsentlige kamp for selvbestemmelsesret og national status? Et tilsyneladende dilemma for progressive, der har engageret sig stærkt politisk i begge befrielseskampe.
I Danmark har LGBT Danmark (tidligere Landsforeningen for Bøsser og Lesbiske) ikke formuleret en holdning til spørgsmålet, men på venstrefløjsportalen modkraft.dk har en undergruppe af bøsser og lesbiske, der kalder sig queerkraft, involveret sig i at dokumentere og tilbagevise pinkwashing.
En skarpt formuleret undsigelse fra en række prominente internationale homoaktivister, deriblandt den lesbiske ’queer’-teoretiker Judith Butler, der også er mangeårig aktiv i bevægelsen Israeli Apartheid Week, blev i april offentliggjort på websitet www.queersolidaritywithpalestine.com:
»Vi fordømmer staten Israels pinkwashing-praksis, som er en velfinansieret, kynisk pr-kampagne, der skal markedsføre et angiveligt gay-venligt Israel over for et internationalt publikum for herved at aflede opmærksomheden fra de overvældende mange menneskerettighedsovergreb, som Israel dagligt begår imod det palæstinensiske folk. I centrum for Israels pinkwashing-kampagne står en falsk og manipulerende fremstilling af israelsk kultur som gay-venlig og palæstinensisk kultur som homofobisk. Efter vores opfattelse er sådanne sammenligninger både misvisende – homofobi og transfobi findes både i det palæstinensiske og i det israelske samfund – og irrelevante, al den stund at Israels ulovlige besættelse af Palæstina på ingen måde kan retfærdiggøres eller undskyldes med den påståede tolerante behandling af nogle sektorer af dets egen befolkning.« Og videre hedder det: »Vi vil indtrængende opfordre LGBT-individer og grupper til at gå imod og undgå at kolportere en pinkwashing-praksis, som insisterer på at ophæve det palæstinensiske folks miljømæssige, sociale frihed.«
Heroverfor indvender den israelske homoaktivist og advokat Yeshoshua Gurtler i avisen Haaretz, at kampagnen mod pinkwashing er forfejlet, fordi den fokuserer på pr-taktikker frem for på substans.
»Hver gang talspersoner for det officielle Israel praler med, hvor omfattende LGBT-rettighederne er i Israel, burde menneskeretsforkæmpere søge at slå mønt af deres tilsyneladende entusiasme og støtte til at fremme yderligere frigørelse – både i forhold til LGBT-spørgsmål og menneskerettigheder i almindelighed. Derved kan vi afsløre, om de bluffer. Det kan godt være, at en lovliggørelse af homoægteskaber ikke stopper de illegale bosættelser, men det vil kunne fremme religionsfriheden i Israel. At tillade bøsser at adoptere børn vil ikke lindre lidelserne for de palæstinensere, der lever under israelske besættelse, men det vil fremme lighed for loven. Fordømmelsen af vold mod LGTB-personer vil ikke skåne palæstinenserne for nedværdigelsen ved at skulle igennem hærens checkpoints, men vil bidrage til at holde Israel fast på værdier som tolerance, menneskelig værdighed og forsvar for minoriteter.«

