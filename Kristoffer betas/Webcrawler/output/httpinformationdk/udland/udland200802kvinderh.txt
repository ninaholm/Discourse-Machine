Der hvor kvinder er halve mænd ved lov
I Iran afventer ni kvinder ifølge Amnesty International lige nu domme på stening. En dødsstraf som utro kvinder oftest idømmes, mens mændene går fri. Både den statslige og kulturelle kønsdiskriminering står øverst på de iranske kvindebevægelsers dagsorden
Samtidig med at de iranske kvindebevægelser vokser sig stærkere, bliver undertrykkelsen af kvinder på alle samfundets niveauer også større. Og stadig er en kvindes vidnesbyrd i en retssal kun halvt så meget værd som en mands.


 TEHERAN - De arbejder i hundredevis af ngo'er i hele landet og kræver ligestilling og frihed til kvinder. Selv om de fleste iranske imamer klart anser feminisme for et vestligt ideologisk fordærvende projekt, findes der også islamistiske feminister. Størstedelen af kvindebevægelsen i dagens Iran er dog en sekulær bevægelse, og de arbejder for eksempel for annullering af kvinders stenings- eller hængningsdomme. Nogle ngo'er hjælper kvinderne meget konkret med at få arbejde, lære dem at læse eller uddanne sig. Men i takt med at kvindebevægelsen vokser sig stærkere, bliver undertrykkelsen af kvinder på alle samfundets niveauer også stadig større.
Stening for utroskab 
På trods af et moratorium mod stening, som regimet udstedte i 2002, og de officielle udsagn, der har benægtet udførelsen af stening i Iran, fastslår Amnesty International, at stening har fundet sted siden da. Fra 2002 har myndighederne dog først i juli måned 2007 bekræftet et tilfælde af stening. Derudover er der for nyligt udstedt dødsstraf ved frit fald fra stor højde. 
"Stening er oftest en straf, kvinder bliver idømt. Mænd kan for det meste dække sig ind ved utroskab og påstå at have været midlertidigt viet med en anden kvinde, og det kan kvinder selvsagt ikke, da de kun kan være viet med én mand af gangen," siger Bahareh, som er en aktiv kvinderettighedsforkæmper i Teheran. Bahareh er en ung og spinkel kvinde midt i 20'rne. Hun arbejder i en ngo for kvinder og børns rettigheder. Hun ser ydmyg og genert ud, men er bestemt ikke i tvivl om, hvad der er vejen frem for kvindefrigørelse i Iran. 
"I bund og grund føler vi, at det er den religiøse kønsdiskriminering, retfærdiggjort med sharialovgivning, der er problemet. Derfor kræver vi en adskillelse af politik og religion," fortsætter Bahareh, imens hun tager et sip af sin latte på en af de hippe cafeer i Teheran. Hun virker rolig på trods af, at hun lige har sagt noget, der anses for regimefjendtligt. Efter et par sekunders tænkepause fortsætter hun: 
"Vi er dog meget bevidste om, at sekularisme i sig selv ikke betyder kvindefrigørelse. For foruden den statslige undertrykkelse findes den kulturelle mandschauvinisme, som kræver en holdningsændring både hos kvinder og mænd. Den hænger sammen med en generel traditionel forståelse af samfundet, men også ofte med en dominerende lokalnational-identitet i provinsen. Så derfor bryder jeg mig ikke om nationalisme". 
Bahareh ønsker ikke at stå offentligt frem med sit navn af frygt for repressalierne, fordi hun udover sin aktivitet også føler et ansvar for sin familie: "Jamen jeg bliver ligesom mange andre aktivister også nødt til at tænke på andre ting, blandt andet kan jeg ikke risikere mit job".
Kulturel undertrykkelse 
Laleh, som er en kurdisk kvindeaktivist fra samme ngo, er enig med Bahareh om den kulturelle mandschauvinisme. Hun nikker og beskriver kvinders situation i Kurdistan i Iran: 
"Jeg er stolt af at være kurder, men det at brænde sig selv i protest gør mange kvinder i Kurdistan, da den kulturelle undertrykkelse ikke engang giver dem muligheden for f.eks. at løbe hjemmefra eller at leve væk fra familien. Der er trods alt flere muligheder i Teheran for kvinder." 
Derudover påpeger hun, at kvinder i provinsbyer og landsbysamfund også oftere udsættes for jalousi- eller æresdrab: 
"Vi har set masser af eksempler på, at mænd slår deres koner ihjel, fordi de er utro. Og det at få fire af sine venner til at vidne for sig er ikke et problem for dem. Guderne må vide, hvor mange der rent faktisk var deres mænd utro" siger Laleh, imens hun ryster på hovedet og fortsætter: "Der er jo ikke engang tale om et retssamfund, der er uretfærdigt, men om et rent mandesamfund."
Solidaritet hjælper
"Vi søger altid at udbrede kendskabet til de enkelte kvinders historier, inden de skal hænges eller stenes for utroskab. I den forbindelse har international opmærksomhed og fordømmelse da også ført til annullering eller udsættelse af nogle domme", siger Laleh og rejser sig pludseligt fra sin stol: "Er det der ikke Delaram Ali?" I cafeen sidder rigtig nok også Delaram Ali med sin mand og venner. 
Delaram er en kendt kvindeaktivist i Iran, hun har med sine kun 24 år allerede været aktiv i flere år, har skrevet artikler og taget initiativ til mange kvindepolitiske arrangementer. Den 12. juni 2006 var Delaram til en fredelig sit-in på et Teherans store torve, arrangeret af "1 million underskrifter"- Kampagnen, hvor kvinder sang til støtte for kvinderettigheder. Kampagnen handler om at samle underskrifter for at ændre Irans kønsdiskriminerende lovgivning. Aktionen endte meget voldeligt for Delaram, der blev slæbt hen ad jorden, brækkede armen og blev arresteret uden at få tildelt lægehjælp, ud over den pose is hun fik inde i cellen. Delarams nobelprisvindende advokat, Shirin Ebadi, klagede over den voldelige behandling, men politiet blev frikendt, imens Delaram fik en dom på 34 måneders fængsel og 10 piskeslag. Hun blev dømt for at have forstyrret den offentlige orden og for at have propaganderet imod regimet. Hendes sag har fået meget international omtale, og internationale organisationer har fordømt hendes dom. 
"Jeg afventer i virkeligheden, hvad der skal ske; indtil videre har de jo ikke anholdt mig, men nu må vi se," siger Delaram og smiler stort. 
Indtil i dag har myndighederne stadig ikke anholdt Delaram Ali. 
Jaleh Tavakoli og Abdullah Domurcuk er specialestuderende på RUCDe citerede personer er enten angivet med deres fulde navn eller anonyme. Navnene er kendt af redaktionenLæs om Delaram Ali på hendes blog: http://delaramali. blogspot.com/

