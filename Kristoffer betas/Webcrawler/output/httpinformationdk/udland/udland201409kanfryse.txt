Kan man fryse et indvandrerkritisk parti ud?
Det politiske Sverige vender Sverigedemokraterna ryggen, og ingen af de etablerede partier anstrenger sig for at forstå partiets vælgere. Alligevel handler meget af valgkampen om dem, de andre ikke vil tale med, og partiet står til at fordoble deres stemmetal
Jimmy Ståhl er havnearbejder og opstillet til både Riksdagen og kommunalbestyrelsen i Göteborg for Sverige-demokraterna, som han har været medlem af siden 2010. Ifølge de seneste meningsmålinger står partiet til at få 11-12 procent af stemmerne ved valget på søndag.


 Adib sidder på den uredte seng i et lille værelse på modtagecentret i Kållered. I vindues- karmen ligger Koranen og noget slikpapir. Han er klædt i en blå træningstrøje og har et par guldindfattede solbriller hængende i t-shirthalsen. Adib er syrisk flygtning og er kommet til modtagecentret, der ligger nogle kilometer uden for Göteborg, for to dage siden. Flygtet med sin mor og to søstre. I en fem meter stor plastikbåd efterlod han sammen med 34 andre bagagen på en stenet tyrkisk kyst og gik ombord på skibet, der skulle forsøge at sejle dem til Grækenland.
Som flygtningestrømmen fra Syrien er taget til, er Adibs historie blevet mere og mere almindelig. Især i Sverige, hvor den svenske udlændingestyrelse, Migrationsverket, som følge af stadig flere konflikter i verden har justeret deres prognose og nu forventer, at 100.000 nye flygtninge vil komme til landet i år. Til sammenligning forventer de danske asylmyndigheder at modtage 7.500 asylansøgere i år.
Det store antal flygtninge i Sverige er imidlertid ikke noget, Adib lader skygge for sine fremtidsplaner.
»Det er veluddannede mennesker, læger, ingeniører og operasangere, der flygter fra Syrien, og Sverige er et stort land. Jeg har læst medicin i Damaskus og vil specialisere mig i kirurgi. Selvfølgelig har Sverige brug for kirurger,« siger han.
Humanistisk stormagt
Hvad Adib ikke er klar over er, at han og de tusindvis af andre flygtninge pludselig er blevet en del af den svenske valgkamp, som er gået ind i sin slutspurt op til valgdagen på søndag.
Men det kom faktisk også bag på mange i det svenske kommentatorkorps, at det ledende regeringsparti, Nya Moderaterna, og statsminister Fredrik Reinfeldt pludselig gjorde det utænkelige. Begyndte at tale om, at omkostningerne ved at tage imod flygtninge umuliggjorde næsten alle andre reformer.
Udenrigsminister Carl Bild og finansminister Anders Borg indkaldte til et pressemøde, der mest af alt mindede om en forelæsning, og de redegjorde sagligt for verdens igangværende konflikter. Sagde, at Sverige skulle være »en humanistisk stormagt« og fortsat tage lige så mange flygtninge som hidtil. Hvad det betød for landets økonomi, skulle Borg siden redegøre mere udførligt for.
Og der blev ballade. Ingen andre partier bortset fra det indvandrerkritiske Sverigedemokraterna (SD) havde tidligere i den grad vovet at tale om prisen på den svenske indvandrings- og flygtningepolitik. Gerne fejlslagen integration, men ikke prisen på ’de åbne armes politik’.
De venstreorienterede partier rasede og kritiserede statsminister Reinfeldt og Moderaterna, som er pressede i meningsmålingerne, for at gå SD’s ærinde i forsøget på at kapre stemmer. Højrefløjen rasede også, mod venstrefløjen, fordi de ikke ville forstå, at Moderaterna faktisk kæmpede for den generøse, svenske flygtningepolitik.
De politiske kommentatorer mente, at Reinfeldt forsøgte at tilbageerobre valgkampen, som hidtil havde stået på socialdemokratiske vindersager om forringelser i velfærden, ved at fremstå som økonomisk ansvarlig.
Jimmy Ståhl, Sverigedemokrat og opstillet til både Riksdagen og kommunalbestyrelsen i Göteborg, er ikke i tvivl.
»Det var et kæmpe skulderklap til Sverigedemokraterna. Det var vores formand, Jimmie Åkesson, jo også hurtigt ude og sige,« forklarer han, da Information møder ham på SD’s partikontor i et industrikvarter i Göteborg.
Lokalerne er ikke ligefrem prangende, som man måske kunne forvente hos et fremgangsrigt parti, der står til mere end en fordobling af deres stemmetal ved valget, hvor flere meningsmålinger giver dem 11 til 12 procent af stemmerne. Det svarer til, at knap 800.000 svenskere siger, at de vil stemme på partiet. Og det efter fire år, hvor partiet absolut ingenting har fået igennem i Riksdagen, hvor de andre partier har vendt dem ryggen, og hvor Reinfeldt i 2010 ovenikøbet indførte en endnu mere liberal indvandringspolitik som straf for, at svenskerne havde givet SD parlamentariske taburetter.
Man kan heller ikke finde adressen på SD-Göteborg-afdelingens kontorer på deres hjemmeside. Det er for at undgå hærværk, forklarer Jimmy Ståhl og trækker gardinerne lidt mere for. Han peger på glasset, der er beklædt med en slags silikone, der får sten fra stenkast til at sidde fast. Og når man ringer på, kan man ses på en skærm af den, som lukker én ind.
»Jeg er faktisk stadig i chok over, at Moderaterna rent faktisk sagde det i en valgkamp. Men vi er jo nødt til at begynde at tale om, hvilke konsekvenser politikken har,« siger Jimmy Ståhl og henviser til, at Sverige er det land i EU, der pr. indbygger modtager flest asylansøgere.
»Problemet er, at vi mangler job. Vi har heller ikke nok boliger. Dem, der kommer hertil, får jo ikke en plads i samfundet. De vil ikke være taknemmelige for den hjælp, de ikke fik. Vi snyder dem, og vi snyder også os selv, for det koster jo på velfærden. Derfor er det så vidunderligt for os, at Reinfeldt endelig erkender, at han har løjet, og vi har haft ret, når han siger, at I må vælge mellem velfærd og indvandring,« siger Jimmy Ståhl.
Anerkendelse
Uanset hvad der har været hensigten med statsminister Reinfeldts udbrudsforsøg i valgkampen, har det ikke virket. Meningsmålingerne har efterfølgende ikke flyttet sig nævneværdigt i Moderaternas favør.
Men for Jimmy Ståhl handler det lige så meget om at opnå en erkendelse af, at de problemer, partiet peger på, ikke bare kan dømmes ude som racistiske.
»Der er jo aldrig nogen, der har sagt noget pænt om os. Faktisk mener jeg, at det er de partier, der skærer i velfærden, der skaber grobund for racisme. Reinfeldt har narret den borgerlige arbejder med sine skattelettelser. Det er jo de laveste indkomster, der har fået mindst ud af det, til gengæld får de dårligere velfærd,« siger Ståhl, der er havnearbejder og har været aktiv i fagforeningspolitik, indtil han i 2010 meldte sig ind i SD. Hans far var socialdemokrat, morfaren var kommunist og kæmpede som frivillig i Den Spanske Borgerkrig.
»Jeg har stemt på Vänsterpartiet og på Socialdemokraterna, så jeg er jo rød. Men de har svigtet deres vælgere og glemt deres politiske kernespørgsmål, ligesom Centerpartiet har glemt deres bønder, fordi de siger, der er så få.«
Chikane?
Det er stadig svært for partiet at få deres budskaber ud, forklarer Ståhl. SD har brugt 200.000 svenske kroner på biografkampagner, der blev stoppet efter tre dage. Valgreklamer på busser, i radio og tv bliver ligeledes afvist. I stedet har partiet satset på direkte kommunikation gennem vælgernes brevsprækker. Men da man endelig fandt et trykkeri i Tyskland, der ville stå for trykningen af materialet, var der problemer med leveringen. Lastbilfirmaet sendte ifølge Ståhl leverancen til Frankrig.
»De beklagede. Men så tæt på valget virker det virkelig underligt,« konstaterer han.
Men synligheden vokser. Jimmie Åkesson og partiets strategi har været at renvaske partiet, der i modsætning til f.eks. det oprindeligt skatte- nægtende Dansk Folkeparti, udspringer af en samling nynazister på Sveriges yderste højrefløj. Medlemmer med racistiske holdninger er udrenset, også i toppen af partiet. Men under valgkampen har avisen Expo yderligere afsløret, at en af partiets fremtrædende kommunalmedlemmer har båret naziarmbind til en fest, mens en anden lokal SD’er ifølge avisen Dagens Nyheter har sammenlignet flygtninge med kannibaler.
Men partileder Åkesson deltager nu i partilederdebatter, og partiet er større end Vänsterpartiet. Det giver flere økonomiske muskler at spille med. På landsplan er SD repræsenteret med 612 mandater i 246 kommuner. I Göteborg, hvor den røde blok har flertallet i kommunalbestyrelsen, har SD tre pladser. Men de har nu ikke været så aktive i de seneste fire år, erkender Ståhl, men det bliver anderledes nu.
Rekrutteringen er professionaliseret, og der er flere folk at vælge imellem. Ståhl tror på, at partiet nu bliver bredere accepteret:
»Moderaternes nye taktik betyder større accept af os. Også selv om partierne fortsat ikke vil samarbejde med os, og medierne er fjendtligt stemte over for os. Der findes så mange andre kanaler – på de sociale medier og hjemmesider – hvor vi kan komme ud med vores budskab.«
Kritik fra venstre
Ståhl afviser, at SD spekulerer i at veksle de andre partiers afvisning til sympati blandt vælgerne. Det er heller ikke umiddelbart til at afgøre, om partiet med de ydmyge kontorlokaler og forholdsregler mod hærværk indtager en lukrativ offerrolle. Göteborgs politi er imidlertid ikke i tvivl. På dagen, hvor SD skal stille sin valgstuga op i Göteborg – der i modsætning til de andre partiers ikke er et træskur, men et telt, der pilles ned om natten af frygt for hærværk – er politiet til stede med fire politivogne og patruljerende betjente. De har fået meldinger om, at antiracister, der ofte søger slagsmål med SD, vil møde op i rigeligt antal. Det sker nu ikke. En journalist fortæller, at antiracisterne formentlig har ændret deres aktionstidspunkt.
Men det er ikke kun Sverigedemokraterna, der bliver ignoreret af det etablerede meningssverige. Da Information ringer til Dan Andersson, tidligere cheføkonom i svensk LO, der i bogen Så fick Sverigedemokraterna makt beskriver, hvordan partiets vælgere ikke er racister, men utrygge og klemte svenskere, der oplever, at der bliver færre job og større indkomstforskelle, for at høre, om bogen har vagt debat, svarer han skraldgrinende:
»Overhovedet ikke. I magt- og medieeliten samt den venstrekulturelle elite er opfattelsen, at SD’s fremgang skyldes, at arbejderklassen er blevet mere intolerante. De forstår ikke, at det handler om en socioøkonomisk konflikt. Om forskellige grupper, der kæmper om færre ressourcer.«
Faktisk er tolerancen øget i Sverige i de senere år, påpeger Andersson i sin bog. I 1990’erne ønskede 90 pct. af de ufaglærte og faglærte svenskere færre asylansøgere. Det tal var faldet til 49 pct. i 2010.
»Tilslutningen til SD skyldes velfærdsnedskæringer, som også fandt sted under den forrige socialdemokratiske regering, men er blevet mere aggressive i løbet af de seneste otte år, hvor de borgerlige har haft magten,« siger Dan Andersson.
Göran Adamson er en anden stemme på venstrefløjen, der kritiserer de etablerede partier og ikke mindst den »multikulturelle venstrefløjs« forsøg på at ignorere SD i håb om, at de forsvinder. En åbenlys fejlagtig strategi, som alle kan aflæse i partiets stabile meningsmålinger og formentlige fordobling ved valget.
»Det multikulturelle venstre har fuldstændig tabt deres politisk, strategiske tænkning, fordi man er så politisk forblændede af en meget stærk ideologisk moralisme. Hvis man spørger multikulturalismens fortalere om, hvorfor så mange flere stemmer på SD, er svaret, at de er racister. Det er en ekstrem tynd analyse. Det forklarer jo ingenting,« siger Göran Adamson, der er lektor i sociologi på Malmö Högskola, og forfatter til bogen Svensk mångfaldspolitik – En kritik från vänster.
Men selv om de andre partier og det meningsdannede etablissement ikke er interesserede i at diskutere de dybere årsager til SD’s fremgang, taler alle alligevel om partiet i valgkampen. Efter Bild og Borgs flygtninge-pressemøde begyndte alle partierne og de politiske kommentatorer at tale om regeringsdannelsen. For som magasinet Fokus spurgte på sin forside forrige uge: Hvad koster Jimmie Åkesson? Hvad koster det at spille indvandrerkortet?
Meningsmålingerne spår, at SD kan blive den berømte tunge på vægtskålen i den kommende Riksdag. Reinfeldt har sagt, at han ikke vil regere på SD’s stemmer, uanset om SD’s mandater kunne sikre ham flertallet i Riksdagen. Han og de andre partiledere i Alliancen har endog ladet forstå, at de vil lade den rødgrønne blok overtage magten, hvis deres blok bliver større end Alliancens – fraregnet SD. Heller ikke kommentator og kulturchef på den socialdemokratiske avis Aftonbladet Åsa Linderborg tror på, at Reinfeldt vil danne en flertalsregering på SD’s stemmer: »De svenske borgerlige partier er ikke ligesom alle de andre borgerlige regeringer i Europa. De kommer aldrig til at bygge deres regering på et indvandrerkritisk parti. Men der spekuleres i, hvad der sker, hvis Alliancen bliver den største blok. Vil Reinfeldt så regere videre som en minoritetsregering, som det er tilfældet er nu? Dette scenarie er meget usandsynligt, som målingerne ser ud nu. Det eneste sikre er, at det bliver en meget usikker og ustabil regeringsdannelse,« siger hun.
Adib er et opdigtet navn

