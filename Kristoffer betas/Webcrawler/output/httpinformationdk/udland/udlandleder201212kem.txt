Kemiske Bashar?



 Et gennemgående fokus i Tobias Havmands reportager fra den syriske front (læs her, her og her) er på ofrene, sagesløse flygtninges frustrationer over fraværet af effektiv hjælp udefra. Materielt som militært. Staklerne i de syriske suppekøer forstår ikke, at Det Internationale Samfund ikke er internationalt, men alene omfatter USA-EU-NATO-trianglen og Qatar-Saudi-Arabien, var så hurtige på aftrækkeren i Libyen, men nu affinder sig med, at regimets kampfly og artilleri bomber bydele og bagerikøer i flæng.
Hvorfor, er der flere forklaringer på, bl.a. at Syrien ikke er en oliestormagt. Vigtigere er dog uenigheden i Det Internationale Samfund mellem USA med konsorter på den ene side og Golfstaterne på den anden.
Amerikanerne kan huske, at de forsynede Osama bin Ladens jihadister i Afghanistan med Stinger-missiler i 80’erne, hvorfor de er imod at bevæbne jihadisterne i oppositionen – fanatiske krigere med den Tjetjenien-erfarne Jabhat al-Nusra-milits som den militært mest kompetente.
Nogle grupper har skaffet sig jord til luft-missiler via Qatars (af USA godkendte) leverancer til de libyske oprørere i 2011, der har fundet vej til Syrien, og har skudt flere af regimets jagerfly ned. Men generelt er de sekulære enheder i FSA – og de er flest i den Frie Syriske Armé, der stadig ikke er under en central kommando – i bekneb for ammunition og tunge våben, der kan betyde den afgørende forskel mellem sejr og lammelse.
De Golf-støttede jihadister udefra får stedse mere indflydelse på bekostning af de syrisk-sekulære enheder, der må tigge eller bestikke sig til patroner.
At vedholdende rygter om, at russerne har sendt Bashar al-Assad moderne ’Alexander’-missiler fuldender det kaotiske billede af en borgerkrig uden vindere i overskuelig fremtid. Ganske vist smuldrer regimets kontrol over landjorden i takt med, at oprørerne erobrer flere og flere bastioner i nord og øst, men det er stadig i stand til at holde Aleppo og Damaskus. Jo længere tid, der går, desto større er sandsynligheden for, at Syrien ender i et irakisk kaos, hvor landet enten deles op i etniske fyrstedømmer, eller at den udarter til regional krig, der vil involvere Israel (og så har vi balladen!)
Begge scenarier vil USA for enhver pris undgå, og det kan være forklaringen på de seneste rapporter om, at det syriske regime igen har flyttet rundt på dets kemiske våben. Rapporter, som har udløst advarsler fra præsident Barack Obama, som truer med »konsekvenser«, hvis våbnene tages i anvendelse. Budskabet er: kemiske våben er den røde linje, der ikke må overskrides.
Ingen ved med sikkerhed, om den syriske hær »flytter rundt« på kemiske våben, fordi de skal tages i anvendelse. Muligvis har Barack Obama sikre informationer fra efterretningskilder om, at regimet overvejer at bruge kemiske våben. En anden mulighed er, at der ikke er sikre informationer, men at indicier – som forud for invasionen i Irak – bliver til kendsgerninger. En tredje mulighed, som ikke kan udelukkes er, at en udefrakommende specialstyrke lægger en enkelt landsby øde med et gasangreb, der tillægges regimet, hvorefter Kina og Rusland vil have meget svært ved at fastholde deres veto i sikkerhedsrådet, der hidtil har blokeret for en FN-legitimisering af vestlig intervention.
Andre signaler om, at tålmodigheden er tyndslidt, er opstillingen af Patriot-missiler i Tyrket. Er det en afsikret revolver, der lægges på bordet for at intimidere, eller fordi man har tænkt sig at bruge den? Det er svært at sige på grundlag af NATOs generalsekretær Anders Fogh Rasmussens engelskkundskaber. Men tonefaldet er truende.
Alawit-klanen omkring Bashar al-Assad er ikke selvmordere, og vil næppe gasse sunnitiske medborgere og tabe Kina og Rusland i sikkerhedsrådet. Det er mere sandsynligt, at de med ryggen mod muren vil forsøge en regional krig, som er USA’s mareridts-scenario.
Så det haster for Det Internationale Samfund med at finde en løsning. Har oprørerne ikke vundet borgerkrigen til nytår, er næste skridt at tvinge dem til forhandlingsbordet – alternativerne er for skræmmende til, at Vesten kan leve med dem. For slet ikke at tale om sagesløse civile syrere.

