Europas røde håb er fransk
Favoritten ved det franske præsidentvalg vækker forhåbninger om en ny kurs i det kriseramte Europa. En sejr til Francois Hollande vil betyde, at EU kan udvikle sig til at blive ‘mere end blot en økonomisk spændetrøje’, siger tidligere italiensk finansminister


 Den europæiske venstrefløj nærer store forventninger til præsidentvalget i Frankrig. Den siddende præsident, Nicolas Sarkozy fra det nygaullistiske UMP, og socialisternes kandidat, François Hollande, ligger side om side i meningsmålingerne inden første valg-runde, som afholdes søndag.
Men Hollande står ifølge prognoserne til at vinde anden runde om to uger med 58 pct. af stemmerne.
»Vi opfatter det franske valg som en mulighed for at afstikke en ny kurs i Europa,« siger Peter Hummelgaard Thomsen, formand for de danske socialdemokraters ungdomsorganisation, DSU:
»Jeg beundrer Hollande meget for hans opgør med grådigheden i finanssektoren. Vi er nødt til at se på finanssektorens ansvar i forbindelse med krisen. Og så er der nødt til at være større fokus på vækst og jobskabelse i Europa. En socialistisk præsident i Frankrig ville kunne tvinge Tyskland til forhandlingsbordet omkring visse aspekter af finanspagten. Man kunne f.eks. forestille sig, at landene forpligter sig til at øremærke midler til at skabe nye arbejdspladser. Men helt overordnet handler det om, at det ville kunne åbne for en debat om, hvilken økonomi vi ønsker i fremtidens Europa,« siger Peter Hummelgaard Thomsen, som sammen med andre DSU’ere tager til Paris for at stemme dørklokker til støtte for socialdemokraternes franske søsterparti i dagene inden anden valgrunde.
Vincenzo Visco, som fra 2006 til 2008 var finansminister i Romano Prodis centrumvenstre-regering i Italien, deler forhåbningerne om et politisk skift i Europa, hvis François Hollande bliver ny fransk præsident:
»Det er en banal konstatering, men en sejr til Hollande vil selvfølgelig få enorm betydning for det politiske landskab i Europa efter 10 år med højrefløjsregeringer af nationalistisk tilsnit, som har medført opløsningstendenser i det europæiske samarbejde,« siger Vincenzo Visco og fortsætter:
»Der er ingen, der sætter spørgsmålstegn ved behovet for budgetkontrol i medlemslandene. Men man kan i høj grad sætte spørgsmålstegn ved visdommen i en økonomisk politik, som antager, at man kan skabe vækst ved hjælp af offentlige nedskæringer. Et ændret styrkeforhold i europæisk politik vil medføre, at det bliver lettere at overbevise om nødvendigheden af en koordineret industripolitik, så EU kan udvikle sig til at blive mere end blot en økonomisk spændetrøje.«
Garanti for rentestigning
Hollande får også uforbeholden støtte fra politisk ligesindede i Tyskland. De tyske socialdemokraters leder, Sigmar Gabriel, støtter den franske præsidentkandidats forslag om en genforhandling af finanspagten. Hollandes forslag vidner om en øget bevidsthed om, at finanspagten ikke er løsningen på EU-landenes gældsproblemer, mener Gabriel:
»Det er bestemt ikke naivt, for François Hollande siger ikke, at han er grundlæggende imod finanspagten. Han siger, at finanspagten kun går halvdelen af den vej, som Europa må tilbagelægge, hvilket han har helt ret i,« udtaler SPD-lederen.
Ifølge Vincenzo Visco har højreregeringerne øget den økonomiske ulighed i EU og bremset den politiske integration:
»Hvis det økonomiske samarbejde skal fungere, er der brug for at udvikle EU’s politiske dimension. Medlemslandene opererer med så forskellige vilkår, at økonomisk vækst i nogle lande sker på andres landes bekostning. De tyske banker har været med til at skabe boligboblerne i lande som Spanien og Portugal og tjener stort på de sydeuropæiske landes gældsproblemer. Det er uacceptabelt, at Tyskland får lov til at køre på frihjul. Det kan Hollande være med til at lave om på,« siger Visco.
Han håber, at Hollande kan bidrage til at »berolige situationen på den italienske venstrefløj«, som ifølge den tidligere minister »betaler en høj pris for 10 års berlusconisme.«
En socialistisk præsident i Frankrig vil skabe panik på finansmarkederne og dermed forværre krisen, advarer Nicolas Sarkozy: »Hvis vi igen begynder at ansætte folk i det offentlige og igen begynder at bruge penge, er der ikke bare risiko, men derimod garanti for, at renten vil stige,« udtaler den nuværende franske præsident:
»Det vil øjeblikkeligt skabe en tillidskrise.«
Men kort inden valget har en række fremtrædende universitetsøkonomer fra eliteinstitutioner som École Normale Supérieure, Harvard og Sciences Po valgt at støtte Hollande med et åben brev i Le Monde. De ser ham som den kandidat, der er »bedst egnet til at samle franskmændene og bringe Frankrig på ret køl«.
Genforhandling oplagt
Ligesom Hollande og Gabriel mener brevskriverne, at det er nødvendigt at genforhandle finanspagten:
»Eurozonen har vist os, at det værst tænkelige kan ske: et absurd kapløb om sparepolitikker, der underbyder hinanden socialt med det resultat, at væksten smadres. Vi er nødt til at gøre op med politikker, som ødelægger de europæiske økonomier (...) Vi har et presserende behov for en nyorientering af den europæiske konstruktion, så den sættes i vækstens og de europæiske borgeres tjeneste. Alt dette vil især kræve, at den nye finanspagt genåbnes for forhandling.«
Økonomerne efterlyser imidlertid, at Hollande præciserer detaljerne i sin skattereform, men roser ham for at ville investere mere i forskning og uddannelse:
»Kursen i retning af større social retfærdighed og større økonomisk effektivitet er den rette,« mener økonomerne, der ligesom DSU-formanden er begejstret for Hollandes bebudede opgør med finanskapitalismen og støtter indgreb mod »underbeskatningen af kapital og renter, der ikke blot fører til forværret ulighed, men også til de spekulative excesser, som har ført til finanskrisen«.
Økonomerne er skeptiske over for finanskapitalens evne til at forvalte kreditformidlingen i samfundet. De bifalder derfor Hollandes plan om at opsplitte bankforretninger i dem, der vedrører »realøkonomi«, og dem, der falder ind under »spekulation«, samt ideen om en statslig kreditbank, der skal formidle lån til mindre virksomheder. Det er præcis sådanne tiltag, der er brug for, hvis Frankrigs konkurrenceevne skal forbedres, pointerer økonomerne:
»Frankrig har i den forløbne præsidentperiodes fem år mistet 350.000 arbejdspladser i industrien, mens 900 fabrikker er lukket, og underskuddet på handelsbalancen er blevet strukturelt.«
Hollandes initiativer til jobskabelse og satsning på uddannelse får også ros af fagkundskaben: »Frankrig har en exceptionel fordel af sine mange og dynamiske unge, men disse lider under en uacceptabelt høj arbejdsløshed. At få flere unge i uddannelse og ud på arbejdsmarkedet er en nødvendig og rigtig prioritering.«
Også hvad angår de mere langsigtede prioriteringer, er økonomerne på Hollandes side: »Vil vi blive ved med at ophobe forbrugsting med indbygget forældelse, være forbrugere af stadig mere energi og producenter af bjerge af affald? Eller vil vi have mere sundhed, mere uddannelse, mere livskvalitet? At lykkes med den økologiske omstilling er at ændre vores livsform.«
Socialisternes reformplan peger i den retning, mener økonomerne: »Hollande har troværdigheden, ambitionerne og sammenhængskraften på sin side.«
,
MoDERNE TIDER, side 14-15

