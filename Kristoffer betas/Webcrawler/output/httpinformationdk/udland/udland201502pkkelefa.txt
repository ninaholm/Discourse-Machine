PKK er elefanten i rummet
Vestlige udenrigsministre fra Martin Lidegaard til John Kerry insisterer på, at deres nye kurdiske allierede i Syrien ikke er synonym med det terrorstemplede PKK. Men det holder ikke i praksis, vurderer eksperter
YPG-soldater i den kurdiske by Efrin lægger ikke skjul på deres begejstring for PKK-stifteren Abdullah Öcalan.


 Bare ét spørgsmål til.« Journalisterne var ved at have fået, hvad de var kommet efter, da det amerikanske udenrigsministeriums daglige pressebriefing pludselig udviklede sig til et sandt mundhuggeri.
»Jeg ved, at udenrigsminister John Kerry har sagt, at PYD, det politiske parti i Kobane og andre kurdiske byer i Syrien, er en forgrening af PKK, der betegnes som ...«
»Det har han ikke sagt,« afbrød udenrigsministeriets talsperson, Marie Harf, inden journalisten kunne nå at gøre sin sætning færdig.
»Jo, han har.«
»Nej, det har han ikke.«
Årsagen til optrinnet, der fortsatte i adskillige minutter, var et udenrigspolitisk kursskifte, som udenrigsminister John Kerry havde annonceret den dag i slutningen af oktober. USA ville nu nedkaste våben og ammunition til de kurdiske krigere, der forsvarede byen Kobane mod Islamisk Stat.
I sig selv ikke så opsigtsvækkende, hvis ikke det var, fordi kurdernes Demokratiske Unions Parti og dets militære gren, Folkets Forsvarsenheder (YPG), er relateret til Kurdistans Arbejderparti (PKK). En organisation, der gennem næsten tre årtier har ligget i blodig kamp med den tyrkiske stat, og som optræder på både USA’s og EU’s terrorlister.
Men »selv om de er en forgrening af de folk, vores venner, tyrkerne, er imod, kæmper de bravt mod Islamisk Stat (IS)«, havde Kerry forklaret. Nu blev hans talsperson af pressen afkrævet svar. For hvordan hang den amerikanske regerings politik logisk sammen? Og kunne det virkelig være lovligt at støtte en »forgrening« af en terrorstemplet organisation?
»Juridisk set er PYD en anden gruppe end PKK,« forsøgte Harf sig, da journalisten holdt fast i, at Kerry havde udtalt sig som beskrevet.
»Så I mener ikke, PYD er det samme som PKK?«
»De er ikke det samme under amerikansk lov, nej.«
Først retssager, så støtte
Den amerikanske talspersons forklaringsproblemer er symptomatiske for den internationale koalitions komplicerede forhold til de syriske kurdere, som på den ene side er en vigtig allieret i kampen mod IS, men på den anden side betragtes som terrorister af den ligeledes vigtige allierede Tyrkiet. Og de er et eksempel på, hvordan den syriske borgerkrig og især IS’ indtog på Mellemøst-kortet har skubbet grænserne for, hvem Vesten vil samarbejde med.
PYD er et venstreorienteret parti baseret på PKK-stifter Abdullah Öcalans ideologi og blev grundlagt i 2003 – mindre end et år efter at EU havde terrorlistet PKK. Dets ledere blev i mange år forfulgt af det syriske regime, og nogle, heriblandt partiets formand Salih Muslim, flygtede ifølge en rapport fra International Crisis Group til PKK-lejre i Irak. I forvirringen og anarkiet omkring den syriske borgerkrigs udbrud vendte de i 2011 tilbage og overtog kontrollen med tre kurdiske provinser i det nordlige Syrien. Længe levede de i total isolation fra det internationale samfund, men siden efteråret har den amerikansk-ledede koalition støttet med både luftbombardementer og våbennedkastninger.
Som det amerikanske pressemøde illustrerer, er det en beslutning, der har fået spørgsmålene til at melde sig. Således også herhjemme, hvor staten de seneste år har ført flere retssager mod formodede PKK-støtter. Men regeringen har på det kraftigste afvist enhver antydning af hykleri:
»Vi må skelne ret skarpt mellem PYD og PKK,« forklarede udenrigsminister Martin Lidegaard (R) eksempelvis i gårsdagens Information.
Ifølge den danske mellemøstekspert Daniella Kuzmanovic, lektor ved Københavns Universitet, er der dog ikke så stor forskel på de to kurdiske organisationer, som Vesten foregiver:
»PKK har trænet YPG-krigerne. De kæmper side om side. Og de har et ideologisk og interessemæssigt fællesskab. Så for mig at se kan man ikke skille de to organisationer fra hinanden.«
Selv fastholder PYD, at de er uafhængige af PKK. Men det er langtfra kun Tyrkiet og Kuzmanovic, der tvivler på det.
I en analyse udgivet af Centre d’études de relations internationales ved Sorbonne-universitetet i Paris skriver den franske ekspert i kurdiske forhold Olivier Grojean, at PYD ligesom det iranske PJAK og det irakiske PCDK, reelt er »integreret i PKK’s organisatoriske system«.
Han hæfter sig ved, at PYD og de øvrige PKK-søsterpartier er medlemmer af paraplyorganisationen KCK.
»Men KCK er en organisation med et parlament, som fører tilsyn med alle organisationer inden for PKK-bevægelsen, og dets præsident er ... Abdullah Öcalan selv,« skriver han med henvisning til PKK’s stifter. På den baggrund sætter han spørgsmålstegn ved PYD’s uafhængighed.
Olivier Grojean påpeger samtidig, at flere ledende personer i den påståede uafhængige organisation har en fortid i PKK.
»Kommandørerne, der leder PYD’s kurdiske guerillaer er tidligere ledere af ARGK (et gammelt navn for PKK’s væbnede arm HPG, red.),« skriver han.
Også den kendte amerikanske mellemøstforsker Michael Gunter, der i den seneste af sine 11 bøger om det kurdiske spørgsmål har analyseret de syriske kurdere, konkluderer, at PKK med stiftelsen af PYD i 2003 blot »genfødte sin syriske afdeling« under nyt navn.
Svært at indrømme
Men hvis der virkelig er en klar forbindelse mellem PYD og PKK, hvorfor foregiver Martin Lidegaard og andre vestlige politikere så noget andet?
Mellemøstforskeren Daniella Kuzmanovic har et bud:
»Det skyldes, at PKK fortsat står på USA’s og EU’s terrorlister. Det ville være et politisk problem at indrømme, at man samarbejder med nogle, der stadig er stemplet som terrorister.«
Og som John Kerry tilføjede, da han annoncerede støtten til PYD:
»Vi må holde øjnene stift rettet mod målstregen her. Det ville være uansvarligt og moralsk meget svært at vende ryggen til en gruppe, der kæmper så hårdt mod IS, som de gør i øjeblikket.«
Det var i går ikke muligt at få en kommentar fra Martin Lidegaard.

