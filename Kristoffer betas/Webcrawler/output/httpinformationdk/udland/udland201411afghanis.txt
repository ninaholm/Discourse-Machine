’Afghanistan-undersøgelse tjener Norge til ære’
SF og Enhedslisten roser Norge for at lave en uafhængig undersøgelse af landets indsats i Afghanistankrigen. Det burde Danmark også gøre, mener partierne
En ung afghansk pige med en hovedskade evakueres fra Kandahar af amerikanske soldater. Udenrigsminister Lidegaard fremhæver undersøgelsen af militært-civilt samarbejde i den nye undersøgelse af Afghanistan-indsatsen, men kritikere er mere interesserede i, at undersøgelsen bliver uafhængig.


 Det vækker glæde på den danske venstrefløj, at Norge vil lave en uafhængig undersøgelse af »alle sider« af landets indsats i Afghanistankrigen.
»Det tjener Norge til ære,« siger Holger K. Nielsen, der er forsvars- og udenrigsordfører for SF.
Så meget desto mere ærgrer det dog den tidligere udenrigsminister, at Danmarks undersøgelse hverken er lige så omfattende eller uaf- hængig af myndighederne som Norges.
»Vi havde ønsket en uafhængig undersøgelse, men vi kunne ikke få flertal for det i forligskredsen,« siger Holger K. Nielsen.
»I Danmark har der været en fuldstændig panisk angst for at se kritisk på Afghanistankrigen. Det har været tilfældet stort set fra dag ét, hvor det har været næsten umuligt at diskutere, modsat andre lande hvor man godt har kunnet diskutere det. Specielt Forsvaret har strittet imod, at der overhovedet skulle komme kritiske øjne på deres indsats,« siger han.
Enhedslistens forsvars- og udenrigsordfører, Nikolaj Villumsen, havde også gerne set en undersøgelse af Danmarks indsats som den norske.
»Det er præcis en uafhængig undersøgelse, vi har brug for i Danmark. Derfor er det så problematisk, at man har sat myndighederne til at undersøge og frikende sig selv,« siger han. Adspurgt om, hvorfor det ikke har kunnet lade sig gøre i Danmark, siger Nikolaj Villumsen.
»Der er desværre ikke tilstrækkeligt mod i Folketinget. Det er tragisk, fordi det kan betyde, at danske soldater og uskyldige kan blive ofre for lignende fejl i fremtiden, som kunne være undgået, hvis man turde sætte uvildige øjne til at se indsatsen igennem,« siger han.
Manglende forståelse
Folketingets beslutning om en dansk undersøgelse af Afghanistanindsatsen kom oprindeligt i kølvandet på en række artikler i Information, hvor blandt andre den britiske hærs Helmand-specialist, Mike Martin, rettede en skarp kritik af blandt andre Danmark for ikke at have forstået det land, man gik ind i.
De Konservatives daværende forsvarsordfører, Lene Espersen, pointerede dengang, at undersøgelsen skulle være »uafhængig«. Efterfølgende var der dog uenighed blandt partierne i forsvarsforligskredsen.
Og da udenrigsminister Martin Lidegaard tidligere på måneden kunne præsentere en aftale om en Afghanistan-granskning, fik den kritik for ikke at være uvildig.
Det skyldes, at Forsvarsministeriet og Udenrigsministeriet står for den centrale del af undersøgelsen, der omhandler de danske erfaringer. Samtidig er væsentlige spørgsmål ikke omfattet af undersøgelsen, mener kritikerne.
Blandt andet skal undersøgelsen ifølge aftalen »ikke beskæftige sig med militære aktiviteter på det taktiske/operative niveau«, ligesom der ikke bliver nogen vurdering af, om indsatsens mål er opnået.
Martin Lidegaard har besvaret kritikken med, at det ikke »er spørgsmål, man kan bede akademikere besvare ud fra en akademisk analyse. For det er i sidste ende politisk og svært at gøre til objektiv, faglig analyse.«
Men med det svar giver Martin Lidegaard et upræcist referat af kritikken, mener Ole Wæver, der er professor i international politik ved Københavns Universitet og en af kritikerne af den danske Afghanistan-undersøgelse.
»Martin Lidegaard er jo normalt en sjældent seriøs politiker, som forholder sig til de ting, der bliver sagt. Men lige på dette punkt har han en finger med på vægten. Han udlægger det som om, der efterspørges en moralsk vurdering af den danske indsats, når det, jeg taler om, i virkeligheden er en gennemgang af indsatsens skiftende mål, om vi har opnået dem, og om de overhovedet var realistiske. Det vil nordmændene gerne undersøge, men det vil Danmark af en eller anden grund ikke,« siger Ole Wæver.
Venstre: Et partsindlæg
Venstres forsvarsordfører, Troels Lund Poulsen, mener, at professor Ole Wævers overordnede kritik af den danske undersøgelse er skudt forbi.
»Det, som Ole Wæver jo åbenbart enten har glemt eller ikke har opfattet, er, at regeringen også har nedsat en undersøgelseskommission, der skal se på indsatsen i Irak og Afghanistan,« siger han.
»Og jeg tror ikke, at man kan komme mere til bunds eller skabe mere armslængde end det. Men hvorom alting er, så har regeringen jo besluttet at gøre det,« siger Troels Lund Poulsen, som »i øvrigt mener, at nedsættelsen af kommissionen er en politisk manifestation«.
I forhold til Afghanistan skal kommissionen dog kun redegøre for og undersøge Danmarks behandling og tilsyn med tilfangetagne personer. Det fremgår af det kommissorium, som er grundlag for kommissionen.
For nylig foreslog Troels Lund Poulsen i Berlingske at udvide den i 2012 nedsatte Irak-Afghanistan-kommission til også at omfatte flere krige. Han kunne i den forbindelse ikke afvise, at en eventuel blå regering vil nedlægge kommissionen.
Det var mandag ikke muligt at få et interview med udenrigsminister Martin Lidegaard. I stedet meddeler han i en skriftlig kommentar:
»I forligskredsen har vi været meget optagede af at se på, hvad vi kan lære til fremtidige indsatser, snarere end at igangsætte et stort kommissionsvæsen til at give karakterer. Vi har valgt at fokusere på samtænkningen, fordi vores engagement i Afghanistan siden 2001 er den hidtil største danske samtænkte indsats, hvor politiske, militære og udviklingsmæssige instrumenter er tænkt sammen.«
»Vi vil bede DIIS bygge på de mange internationale erfaringsopsamlinger, som allerede er gennemført af både de militære og civile dele af det internationale Afghanistan- engagement. Og eksterne udviklingsbistandskonsulenter vil stå for erfaringerne med udviklingsbistand, hvor en militær tilstedeværelse har været nødvendig.«
Det har ikke været muligt at få en kommentar fra De Konservatives forsvarsordfører.

