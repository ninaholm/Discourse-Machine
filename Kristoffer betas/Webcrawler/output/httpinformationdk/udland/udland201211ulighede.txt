Uligheden underminerer USA indefra
De 400 rigeste amerikanere ejer lige så meget som de 150 millioner fattigste. Og de betaler det halve i skat af, hvad de gjorde for 50 år siden. Samtidig vokser deres indflydelse på det politiske system. Den sociale mobilitet er over de seneste årtier faldet markant, men det problem er ikke på den politiske dagsorden
En gruppe amerikanere venter i 10 graders frost i Kentuckys bjerge for at få gratis læge- og tandlægetjek af en privat ngo. De er blandt de 47 mio. amerikanere, som ingen sygesikring har.


 Uligheden i USA er ikke uskyldig. Den kan underminere det politiske system og ødelægge det amerikanske samfund. Det forklarer den amerikanske professor James Galbraith på en café i Austin, Texas:
»Det, der driver uligheden i USA, er, at en meget lille del af befolkningen får ekstraordinært høje lønninger,« siger Galbraith, der netop har udgivet en omfattende studie af ulighed i USA og resten af verden med titlen Inequality and Instability.
Selv om uligheden skabes af meget få mennesker, rammer den hele det amerikanske samfund:
»Økonomisk ulighed bliver til politisk ulighed,« siger Galbraith.
»De rigeste lever lidt i deres egen verden, men det påvirker hele befolkningen. Du kan se, hvordan politikken i dag bliver rettet mod de ekstremt velhavende.«
Han nævner skatten som eksempel: »Selv i de mest progressive forslag til reform af skattesystemet, er beskatningen af de højeste indtægter meget lavere, end den var for 30 år siden.«
Det er for Galbraith ikke overraskende, at ingen af de to præsidentkandidater taler om uligheden som et problem, de vil løse. Obama annoncerer en kamp for middelklassen, mens Romney lover, at han vil skabe job ved at sænke skatterne endnu mere:
»Både Obama og Romney er afhængige af finansiering fra den mest velstående ene procent af befolkningen for at blive valgt.«
Marilyn Louk, der arbejder på en Shell-station i La Grange i Texas, regner ikke med, at valget forbedrer hendes liv. Hun har fulgt debatterne på tv, men hun er overbevist om, at politikerne med deres priviligerede liv overhovedet ikke kan forestille sig, hvad hun slås med:
Minimumløn
»De tjener flere 100.000 dollar (580.000 kr.) om året. De er i deres virkelighed, og de kender ikke noget til det, vi andre slås med«.
Det siger hun fra det bord bag i butikken, hvor hun hviler sig. Hendes løn er minimumlønnen på små otte dollar (47 kr.) i timen, men på grund af sygdom i det ene ben kan hun ikke arbejde ret meget:
»Lægen siger, jeg kun må arbejde to timer om dagen. Ellers bliver mit ben aldrig rask. Jeg har haft sundhedsudgifter på over 100.000 dollar for at blive opereret. Det er der ingen, der betaler for mig.«
Hendes ben er stadig hævet, hun går med krykker, og hendes arbejdsevne er nedsat. Louk stemmer på Mitt Romney, men hun vil rose Obama for én ting:
»Han fik vores drenge hjem fra Irak. Det skal man lige huske, også når man ikke kan lide hans politik«
Men heller ikke Romney kan ifølge Louk løfte tilværelsen i La Grange.
»Der er ikke penge mellem folk i byen«, siger Louk. Folk sidder på værtshusene og venter på job, der ikke findes, og de venter så længe, at de glemmer, hvad de kom der for.
Inden Louk blev syg, var hun fuldtidsansat bestyrer for Shell-tanken, men nu er hun timelønnet. Hun er gledet fra middelklassen ned i den udsatte underklasse. Den bevægelse er ifølge James Galbraith ødelæggende for den sociale kontrakt i USA:
»Det amerikanske samfund har historisk bygget på middelklassen, men den konstruktion bliver udfordret, når en lille klasse bliver meget rigere end resten. Den klasse løfter ikke middelklassen, men truer middelklasseamerikas institutioner.«
Historien er også beskrevet i den amerikanske nobelprismodtager Joseph Stiglitz’ nye bog The Price of Inequality.
»De rigeste bliver rigere, og de allerrigeste bliver endnu rigere, mens de fattigste bliver fattigere, og middelklassen skrumper ind.«
Det er ifølge Galbraith et problem, at man ikke erfarer uligheden til daglig: Man ser, at de rige bliver rigere, og man oplever måske, at man selv har lidt mindre og er lidt mere udsat. Men man ser ikke forbindelsen mellem de andres privilegier og sin egen udsathed:
»Folk oplever, at myndighederne er pressede, og at den offentlige service bliver dårligere. De ser, at infrastrukturen bliver dårligere, men de oplever ikke den stigende ulighed på nogen direkte måde.« Undersøgelser af amerikanernes forestillinger om fordelingen af velstand viser, at de regner samfundet for mere lige, end det i virkeligheden er.
Kampen starter før skolen
I Texas begynder kampen for det gode liv for børnene, allerede inden de er født. Forældre ser på hus i de attraktive områder, mens de planlægger graviditeten:
»Mange forældre flytter til det her område for at få børnene i den her skole«, forklarer Beth Ellis, som er leder på Hill Elementary School i det velstående vestlige Austin:
»Vi er en lille lomme af velstand her i den vestlige del af byen, hvor forældrene er optimistiske i forhold til deres børns fremtid og landets situation.«
Man kan kun få sine børn ind på den offentlige skole Hill, hvis man bor i området. Hvis man bor i et mere socialt belastet område, må man gå i skole dér.
»De børn, der kommer her, har meget ofte gået i børnehave, hvor de har lært en masse, inden de kommer. De kan bogstaverne, og mange har lært at tælle ret langt, når de er fire år«, siger Ellis.
Deres forældre har betalt for at få dem ind på særligt gode børnehaver, så de er særligt forberedte, når de kommer i skole.
Ude på gangen er børnene denne dag stærkt optaget af skolens prøvevalg, hvor de alene foran en computer i et valglokale skal afgøre, om de vil stemme på Obama eller Romney.
Som lektie har de set to præsident-debatter på tv. Nogle af dem, der stemmer på Romney, har taget en rød trøje på i dag, fordi Romney under duellerne bærer rødt slips, mens andre efter farven på Obamas slips har blå trøje på. De lærer navnene på partierne og kandidaterne, og de kender navnene på forskellige styreformer: »Demokrati, monarki og diktatur,« siger en pige i en rød trøje.
»Vi lærer dem om deres demokratiske rettigheder«, siger Ellis.
Børnene skal vide, hvilke friheder der er grundlæggende og ikke kan krænkes.
Forældrene forventer, at børnene på Hill Elementary School bliver forberedt til det samfund, hvor de skal gøre sig gældende. Her er udskilningen allerede i gang, de bedste skal videre til de bedste high schools og bagefter til de bedste universiteter.
»Det forventer vi på skolen, og det forventer de af sig selv«, siger Ellis. For at børnene på skolen skal lære om andre sociale virkeligheder på andre skoler, har de en venskabsskole i en anden del af byen, hvor de bliver kørt over med busser og kommer med tøj og andre gaver.
Politisk fallit
Det er ifølge Galbraith klart, at muligheden for at komme frem i verden afhænger af det sociale udgangspunkt. Amerikanerne deler stadig en drøm om alles mulighed for at komme til tops, men den sociale mobilitet er over de seneste årtier blevet markant ringere.
»Men det er ikke på nogens dagsorden at nedbringe uligheden. Det politiske system har indtil nu vist sig fuldstændigt ude af stand til at forholde sig til den stigende ulighed.«
Den store rigdom hos ganske få mennesker og deres adgang til det politiske system er ifølge professor Fay Lomax Cook fra Northwestern University i Chicago »trusler mod selve det amerikanske demokrati«.
Efter en højesteretsdom i 2010 har de rige fået endnu større finansiel adgang til det politiske system i en periode, hvor overklassen er blevet mere isoleret i toppen af det amerikanske samfund. De får større mulighed for indflydelse, samtidig med at deres interesser adskiller sig stadig mere fra resten af befolkningens interesser.
»De to største trusler mod det amerikanske demokrati er pengenes magt og den stigende ulighed mellem de amerikanerne med høje og dem med lave indkomster«, forklarer Cook til Information.
»Vi bliver nødt til at få amerikanerne til at tale sammen om, hvad vi kan gøre for at løse de problemer, inden de yderligere eroderer vores demokrati.«
Men Galbraith minder om, at uligheden ikke bliver betragtet som et stort problem i den store amerikanske offentlighed:
»De fleste amerikanske kommentatorer er af den opfattelse, at lavere skatter vil føre til mere økonomisk vækst.«
Målet med den dominerende politik er ikke stigende ulighed, men det bliver naturligvis konsekvensen:
»Romney er på den måde et symbol på, hvor langt ud vi er kommet. Han er den rene finanskapitalist.«
USA har længe haft familiedynastier som Kennedy-klanen og Bush-familien med stor rigdom og stor politisk magt på samme tid, men med Romney får amerikanerne den rene vare, siger Galbraith med et resignerende grin: »Vi har aldrig før, tror jeg, haft en republikansk præsidentkandidat, der hverken kom fra et særligt fag eller har nogen politisk erfaring. Han har været guvernør i fire år ... det er alt. Romney repræsenterer oligarkernes helt utilslørede magtovertagelse i amerikansk politik.«

