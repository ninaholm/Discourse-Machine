USA’s sundhedsforsorg svigter sindslidende
En mangelfuld behandling af sindslidelser bliver tillagt en del af skylden for en stigning i antallet af massemord som skoleskyderiet i Newtown i fredags


 Massedrabet på 20 børn og seks voksne i en amerikansk grundskole i fredags har på ny sat gang i en offentlig debat om, hvorvidt mangelfuld eller svigtende behandling af mennesker med psykiske lidelser i USA kan være forklaringen på de efterhånden hyppige skoleskyderier.
En lignende debat fandt sted efter massemordene på en teknisk skole i Virginia i 2007, på et universitet i Illinois i 2008 og i Arizona i 2011, hvor kongresmedlem Gabbie Giffords blev alvorligt såret. I alle tre tilfælde menes gerningsmændene at have lidt af en sindssygdom.
I den aktuelle sag er der kun ubekræftede gisninger om, hvorvidt den 20-årige ophavsmand til den blodige massakre på 20 6-7-årige børn, Adam Lanza, havde psykiske problemer, som kan forklare hans udåd. Efterforskere opdagede mandag, at han havde forsøgt at slette alle spor ved at ødelægge sin computer – en rationel handling normalt tillagt forbrydere, som nøje planlægger deres misgerning.
Ifølge psykiateren E. Fuller Torrey, direktør for Stanley Medical Research Center i Maryland, er omtrent halvdelen af 61 massedrab i USA siden 1982 blevet begået af mænd med sindslidelser. Gerningsmændene til den anden halvdel af massedrabene vurderes at have været mentalt raske.
Autisme afvises
Spørgsmålet er imidlertid, hvilken type psykisk lidelse eller psykotisk tilstand, der kan fremkalde en brutal nedskydning af uskyldige mennesker – uden at gerningsmanden tilsyneladende handler efter et rationelt motiv. Forskere siger, at det ikke nødvendigvis er en specifik sindssygdom, som udløser ekstrem voldelig adfærd.
Autisme og Aspergers syndrom er i de seneste dage blevet nævnt i medierne som sygdomme, der kan give udslag i voldelige handlinger.
Især en rystende blog skrevet af Liza Long i Idaho, mor til en dreng, der i ny og næ optræder ekstremt voldeligt, og som hun frygter en dag vil følge i Lanzas fodspor, har vakt opsigt og udbredt fordømmelse blandt forskere. Over en bred kam lyder dommen, at der ingen beviser foreligger for, at autisme og det mildere Aspergers syndrom skulle forårsage voldelige handlinger.
Ifølge en undersøgelse foretaget af Michael Stone, professor i klinisk psykologi på Columbia University i New York, er de fleste massemordere i USA unge mænd, der faktisk ikke lider af kraftige psykoser.
»De plejer at være meget ensomme og paranoide; de er fyldt med vrede og har et horn i siden på et andet menneske eller en institution,« udtaler professor Stone.
Dårligere behandling
At halvdelen af de 61 massemord gennem de seneste 30 år skulle være udført af sindssyge mennesker peger på manglende opsyn med og behandling af sindslidende i USA.
»Vi kunne have hindret en tredjedel af massedrab begået af sindslidende mennesker, hvis vi havde haft bedre mental hygiejne,« sagde psykiateren E. Fuller Torrey på National Public Radio i går.
»Den behandling, psykisk syge patienter får i delstaternes hospitaler og klinikker, er langt værre end for 30 år siden. I forbindelse med nedskæringer har vi næsten tømt hospitalerne for senge forbeholdt sindslidende uden at følge op med tilstrækkelig behandling ude i samfundet,« fortalte Dr. Torrey.
Den amerikanske psykiater tilføjede en skræmmende statistik: Der skulle være 100.000 mennesker, som har akut behov for farmaceutiske midler eller for klinisk behandling.
»Kun de færreste får det,« sagde Dr. Torrey.
Pete Earley er far til en søn, som lider af en alvorlig sindssygdom. Han er også forfatter til bogen Crazy: A Father’s Search Through America’s Mental Health Madness.
Søn afvist på hospital
Earley fortalte i går på National Public Radio (NPR), at han kørte sin søn til et hospital, da han en dag blev voldelig.
»Han blev diagnosticeret, og så fik vi at vide, at de først kunne finde en seng til ham, hvis han en dag begik mord. To dage senere brød han ind i en butik.«
I forbindelse med udarbejdelsen af sin bog fandt Earley ud af, at mennesker med alvorlige sindslidelser, der har akut behov for behandling, må vente to uger med indlæggelse på hospitaler og klinikker i delstaten Virginia.
I Virginia tager det desuden et halvt år at få arrangeret et møde med en bestyrer, der skal tage stilling til patientens sag. Der er ydermere 18 års ventetid på at blive optaget i en institution.
Treatment Advocacy Center, som arbejder for flere midler til behandling af de sindslidende, har i en undersøgelse konkluderet, at antallet af senge i amerikanske hospitaler øremærket til sindslidende er blevet skåret ned til samme niveau som i 1850. Det vil sige 14,3 senge pr. 100.000 mennesker.
»Min personlige anbefaling til familier, der har en sindslidende iblandt sig, er at emigrere til et land i Nordeuropa, hvor de sætter nok midler og ekspertise af til behandling,« sagde Dr. Torrey, grundlægger af Treatment Advocacy Center, til NPR.
Sindslidende i fængsel
I mellemtiden er amerikanske forbunds- og delstatsfængsler blevet et holdested for de psykisk syge. Undersøgelser har vist, at i alt 600.000 af de over 3 mio. indsatte i USA enten er skizofrene eller maniodepressive.
Der er flere forskellige forklaringer på, at så mange sindslidende sidder bag tremmer i USA. Den mest oplagte er beskæring over en bred kam af tilskud til mental hygiejne i de fleste delstater. Kun i Iowa og North Dakota har man i de seneste år vedtaget at øge udgifterne til denne sektor.
Hertil skal lægges, at en stor del af befolkningen – 44 mio. borgere – ikke har råd til at betale præmier til sygesikring. Præsident Barack Obamas sundhedsreform vil til en vis grad råde bod på denne mangel, når den bliver ført ud i livet i de næste to år.
En tredje årsag er en beslutning, som forbundsregeringen tog helt tilbage i 1963. På det tidspunkt var de fleste sindslidende amerikanere indespærret på anstalter, som i mange tilfælde var lige så rædselsfulde, som beskrevet i Milos Formans spillefilm Gøgereden.
I takt med tidsånden vedtog forbundsstaten at finansiere klinikker ude i samfundet, som skulle behandle sindslidende patienter frigivet fra institutionerne. Man satte lid til lægemidler og integration af patienterne i lokalsamfundet. Det sparede tilmed enorme summer penge.
Men det endte i en katastrofe. Mange af patienterne blev hjemløse. Man kunne se dem ligge på New Yorks gader i 1980’erne. Det er desuden grunden til, at USA ikke råder over moderne institutioner for de mange sindslidende i landet.
Læs også ’Sindets lange tilløb til geværet’ på side 12-13

