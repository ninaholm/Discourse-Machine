Danskstøttet politi-projekt lænset for millioner
Gennem mindst otte år har en gruppe medarbejdere hos Afghanistans store politifond LOTFA systematisk stukket millioner af kroner i egne lommer – uden at nogen opdagede det. Donorernes indsigt og kontrol med de store fælles udviklingsfonde og projekter er stærkt begrænset
 
	Uddannelsen af nye politifolk er et centralt element i etableringen af en retsstat i Afghanistan. Men den fond, der udbetaler løn til politistyrken, lever ikke lige frem op til retsstatsprincipper. Foto: Scanpix


 
	Det er først, da den amerikanske avis Wall Street Journal i maj sidste år bringer anklager om korruption og svindel med midlerne i Afghanistans otte milliarder kroner store politifond frem i lyset, at Danmark, de andre donorlande og FN-organisationen UNDP, der styrer fonden, vågner op.

	Gennem adskillige år har medarbejdere ved det store politiprojekt fiflet med fiktive lønudbetalinger, falske kontrakter og varer, der aldrig blev leveret. Sådan lyder anklagen, der fører til omfattende oprydning i toppen af fonden og i UNDP’s landekontor, der styrer den store fond for bl.a. Danmark.

	Selv om Danmark siden 2009 har støttet LOTFA, der bl.a. udbetaler løn til den 150.000 mand store afghanske politistyrke, opdager hverken den danske ambassade i Kabul, fondens andre donorer eller ledelsen af FN’s udviklingsorganisation, UNDP, noget som helst.

	Det viser en aktindsigt, som Information har fået i Udenrigsministeriet. Sagen om svindel med kontrakter og udbud i den afghanske politifond er det mest omfattende af i alt ti eksempler på svindel med dansk bistand i Afghanistan og ifølge eksperter et skoleeksempel på, hvor lidt kontrol Danmark og andre donorlande har med de bistandsmidler, som administreres af store multinationale fonde og organisationer.

	Svindel med kontrakter

	Wall Street Journals artikel om korruption i LOTFA-fonden er baseret på anonyme kilder i UNDP og en foreløbig rapport fra den afghanske antikorruptionsenhed Independent Joint Monitoring and Evaluation Committee (MEC). Politifonden aflønner en lang række entreprenører, som aldrig møder på arbejde, foretager en række mistænkeligt dyre indkøb og har en besynderlig måde at ansætte nye medarbejdere på, skriver avisen.

	UNDP afviser fluks alle anklager som grundløse.

	På den danske ambassade i Kabul kommer mistanken om korruption i et af Afghanistans absolutte nøgleprogrammer som et chok, fremgår det af de indberetninger, som Information har fået aktindsigt i. Udviklingsminister Christian Friis Bach (R), udenrigsminister Villy Søvndal (SF) og Rigsrevisionen bliver orienteret, og ambassaden i Kabul giver de to ministre besked på, hvad de skal sige, hvis de bliver kontaktet af pressen.

	»Vi ser med stor alvor på anklagerne. Vi tilbageholder yderligere udbetalinger. Vi følger sagen tæt både i Kabul og New York. Det er vigtig at komme til bunds i anklagerne og få ryddet op,« lyder nogle af de slagkraftige vendinger.

	Men pressen ringer ikke. I Danmark har ingen tilsyneladende opdaget, at LOTFA er gennemkorrupt.

	Minimal indsigt

	Det har donorerne i Kabul til gengæld. På et hastemøde enes repræsentanter fra den danske ambassade i Kabul med de andre donorer om, at presse UNDP til at undersøge anklagerne »grundigt«.

	Det lover den nye chef for UNDP’s Afghanistan-kontor, Alvaro Rodriguez. Han giver opgaven til den interne undersøgelsesafdeling, Office for Audit and Investigation (OAI), der formelt set er uafhængig.

	Undersøgerne går i gang med at tjekke LOTFA’s kontrakter, ansættelser og indkøb de seneste år, og relativt hurtigt er der bingo.

	»Flere af de leverandører, som LOTFA har anvendt, har konspireret med UNDP-personale om at puste priserne på varer og tjenesteydelser kunstigt op,« som en talsmand for UNDP udtrykker det over for Information.

	Præcis hvem og hvor mange i LOTFA’s administration, som har haft fingrene i pengekassen, fremgår ikke af de dokumenter, Information har fået aktindsigt i. Og UNDP offentliggør af princip ikke indholdet af den slags undersøgelser.

	Men i midten af juni sidste år kan afghanske og udenlandske medier fortælle, at LOTFA’s øverste chef, Sandeep Kumar, og souschefen for UNDPS landekontor i Afghanistan, Mushtaq Rahim, er sendt på tvungen orlov, mens tre LOTFA-ansatte er fyret på gråt papir; heriblandt LOTFA’s souschef og regnskabschef.

	En UNDP-talsmand bekræfter i den forbindelse, at der er taget »en række skridt over for leverandører og ansatte i overensstemmelse med UNDP’s strikte antikorruptionspolitik.«

	Tre måneder senere, i september 2012, kan samme avis berette, at den interne undersøgelse er blevet udvidet til at omfatte »samtlige faser af LOTFA« – helt tilbage til oprettelsen af politiprogrammet i 2002, som Udenrigsministeriet senere bekræfter i en indberetning til Rigsrevisionen. I november måned udvides undersøgelsen endnu en gang – og omfatter nu også UNDP’s topledelse i Kabul, der tilsyneladende ikke har opdaget de mange års svindel.

	Mens de interne undersøgelser står på, kan de internationale donorer ikke stille meget andet op end at vente, fremgår det af Informations aktindsigt.

	Hen over sommeren beslutter EU at tilbageholde sit næste bidrag til fonden på cirka 210 millioner kr. Den danske ambassade anbefaler, at Danmark følger trop og tilbageholder de næste 24 millioner kroner, som ifølge planen skal falde i december 2012.

	Derudover begrænser donorerne deres reaktion til at et krav om, at UNDP holder dem orienteret om resultaterne af de igangværende undersøgelser.

	Tre dage før juleaften kan Udenrigsministeriets således fortælle Rigsrevisionen, at undersøgerne fra UNDP’s Office for Audit and Investigation anslår omfanget af svindel med politifondens midler til et sted mellem fire og ni millioner kr. fordelt over årene 2005-12. Danmark har været LOTFA-donor siden 2009, så svindlen »kan derfor også have omfattet danske midler«, skriver chefkonsulent Tine Lunn fra Udenrigsministeriets kontor for Kvalitetssikring i sin rapport til Rigsrevisionen. I alt har Danmark bidraget med cirka 56 millioner kroner til LOTFA. Men da alle donorpengene lander i samme pengekasse, er det i praksis umuligt at afgøre, hvor stort det danske tab er.

	Oprydning i toppen

	En måned senere er undersøgelsesrapporten om UNDP’s ledelse i Afghanistan klar, men hvad den indeholder, vil UNDP heller ikke fortælle Information. Wall Street Journal har imidlertid gode kilder og kan i februar i år citere fra den hemmelige rapport:

	»Svindlen med købskontrakter kunne kun foregå og fortsætte uden at blive opdaget på grund af svigtende ledelse fra UNDP’s side, især landekontorets svigtende kontrol, vejledning, støtte og kvalitetssikring af LOTFA-projektet og staben (gjorde det muligt, red.),« skriver efterforskerne i en sønderlemmende kritik af den store FN-organisations hovedkontor.

	UNDP styrer nogle af de største udviklingsprojekter i Afghanistan med et 2011-budget på 2,5 milliarder kroner.

	Rapporten kritiserer desuden, at UNDP ikke tog problemerne tilstrækkeligt alvorligt, da anklagerne om svindel med LOTFA-fondens midler kom frem i pressen i begyndelsen af 2012.

	»Der var en uheldig tendens til at minimere problemet med henvisning til, at det kun drejede sig om en begrænset sum penge«, citerer avisen fra den hemmelige rapport. »Det centrale spørgsmål var jo ikke beløbets størrelse, men spørgsmålet om konsekvenser og ansvar.«

	Klar til atgenoptage støtten

	Et år efter Wall Street Journals artikel orienterer udviklingsminister Christian Friis Bach (S) for første gang Folketinget om problemerne i LOTFA og fortæller politikerne, hvordan Danmark har reageret. Det skete den 29. januar i år i Udenrigspolitisk Nævn, hvis dagsorden og mødereferater er fortrolige.

	Af den seneste indberetning til Rigsrevisionen, afleveret to uger før ministerens orientering, fremgår det, at Danmark nu har fået en kopi af rapporten om ledelsesproblemerne på UNDP’s landekontor. Hvad der nærmere står i den, får Rigsrevisionen ikke at vide, men »rapportens konklusioner er fremadskuende og kommer med solide og tilfredsstillende anbefalinger til, hvordan UNDP bl.a. kan styrke sin risikohåndtering i fremtiden,« skriver chefkonsulent Tine Lunn.

	Danmark er altså beroliget. UNDP har igen styr på LOTFA-fondens indkøbspraksis. Den 30. maj bekræfter udviklingsminister Christian Friis Bach, at Danmark nu overvejer at genoptage støtten til det afghanske politiprojekt.

	»Oprydningsarbejdet i LOTFA er i god gænge,« konstaterer han i en notits, der handler om, hvad regeringen gør for at bekæmpe korruption og misbrug af dansk bistand til Afghanistan.

	I et svar til Information uddyber en UNDP-talsmand, hvilke konsekvenser afsløringen af den mangeårige svindel har fået.

	Tre serviceleverandører har mistet deres kontrakter, ti leverandører risikerer sanktioner, herunder at miste retten til at arbejde for FN, og to UNDP-ansatte er fortsat på tvungen orlov.

	»UNDP er desuden i gang med at samle dokumenter med henblik på at overdrage sagen til de afghanske myndigheder med henblik på retsforfølgelse,« siger talsmanden.

	Posten som ny chef for LOTFA er stadig ledig. Ansøgningsfristen er den 17. juni.

