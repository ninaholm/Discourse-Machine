Frygten lurer overalt i Kandahar
Fem år efter sit seneste besøg i Afghanistan er krigskorrespondent Robert Fisk igen tilbage og konstaterer, at Taleban har generobret magten i sin åndelige hovedstad og kaster med syre mod afghanske skolepiger
En afghansk kvinde taler med Shamisa på 17 år, der ligger og hviler sig på et hospital i Kabul efter et syreangreb. Overfaldsmænd benyttede vandpistoler til at sprøjte syre på en flok piger på vej til skole i Afghanistans sydlige by Kandahar. 12 piger blev såret, hvoraf tre af dem kom alvorligt til skade.


 KANDAHAR - Der ligger en lille pige på Meir Wais-hospitalet med gustne ar og død hud over hele ansigtet som et obskønt landkort af brunt og rosa væv. Og der ligger endnu en pige - et smukt barn - og skærer ansigt af sine smerter. Hendes ene ben er amputeret og hendes liv ødelagt, efter at hendes fod blev flået af ved en bombeeksplosion. På næste afdeling ligger yderligere to piger på ryggen, med et telt over deres lemmer. Den ene har mistet en arm, den anden, en 16-årig, et ben. 
Så er der den dystre unge mand med skægget - også han med en fortrukket smertensgrimasse. Han stirrer på mig med mistro og undren. Han har et skudsår i maven og har lige fået pillet suturen væk fra et langt snit - der var gået betændelse i såret. To andre unge mænd, også de med store skæg og iklædt brune patu-sjaler, sidder ved den lidende kriger. Også de stirrer på mig, som om jeg er en besøgende fra Mars. Og måske er det, hvad jeg må ligne her. Bortset fra at en marsbo muligvis ville være mere populær end en vesterlænding i en by, der om ikke i navn, men i alle praktiske henseender, er faldet til Taleban.
Syreangreb
De sorte turbaner er overalt. Det samme gælder de blå burkaer, som vi vesterlændinge var så indbildsk skråsikre på ville forsvinde fra det afghanske samfund. Men Taleban insisterer på, at bevægelsen ikke kan tage ansvaret for, at der blev smidt syre i ansigtet på den lille pige på Meir Wais-hospitalet. Man ved, hvad hun tænker. Man ved, hvad hendes forfædre tænker. Hvem vil gifte sig med en pige med et så smerteligt vansiret ansigt? Fire mænd på en motorcykel kastede syren på hende og på 13 af hendes veninder, da de var på vej til skole. Fire blev indbragt her, hvoraf de to straks blev overført til øjenklinikken. Taleban nægter at have noget at gøre med det. Men det kunne ellers ligne dem at finde på den slags, ikke sandt?
Luftangreb
Khorea Horay er offer for det sydlige Afghanistans anden plageånd: Den vestlige 'civilisation', hvis styrker jævnligt uddeler 'kollaterale skader' til Kandahar-provinsens fattige og analfabeter i deres iver for at udbrede 'frihed' og 'demokrati' til det land, der besejrede både Alexander den Store og Djengis Khan. Amerikanske fly bombarderede hendes landsby, Shahrwali Kut, i deres kamp mod 'terrorisme'. En Taleban-kriger fra en nærliggende bakketop ser ud til at have affyret et missil mod NATOs tropper, før vores vestlige teknologi blev indsat på stedet for at knuse Khoreas landsby. 
"Jeg kiggede ned ad mig selv og så, at min fod var i stykker," siger hun. 
"De kom fra himlen og fra landjorden. Det begyndte om eftermiddagen og fortsatte om natten." 
I alt blev 35 deltagere i en bryllupsfest dræbt i Shahr Wali Kut den 5. november. 
Det er grunden til, at hun er en af de heldige. Men lykken er relativ. NATO-styrkerne i det sydlige Afghanistan har lovet en undersøgelse. Overflødigt at sige, at ikke èn vestlig soldat har besøgt Khoreas hospitalsafdeling for at sige undskyld eller bare udvise lidt medfølelse. 
Selvmordsangreb
Derimod er to piger med amputationer åbenlyst ofre for Taleban. De gik rundt i Kandahars centrum, da en selvmordsbomber detonerede sig selv i en olietankbil pakket med sprængstoffer ud for et officielt kontor, som stadig, i teorien, skulle forestille at repræsentere centralregeringen. Målet var Wali Karzai, guvernør i Kandahar og bror til præsident Hamid Karzai - en mand, som vedblivende benægter at være, hvad han er: en lokal narkobaron og krigsherre. Han undslap attentatet. Seks blev dræbt, og af de 45 sårede, som blev ført til Meir Wais-hospitalet, var næsten alle kvinder og børn, mange af dem mast til ukendelighed af de mure, som styrtede sammen under indtryk af eksplosionen.
Ansvaret
Lægerne har kun mistet en af deres patienter, en højtstående politiofficer, mens to omkomne med det samme kunne ekspederes videre til lighuset, den ene var en kvinde. Talebanerne påtog sig stolt ansvaret for den bombeaktion, som skabte død og ødelæggelse hos deres egen befolkning - og gjorde det muligt for den amerikanske NATO-general, David McKiernan, at affyre nogle af de sædvanlige krigsfraser. 
"Disse feje handlinger viser, hvor æreløse oprørerne i virkeligheden er," sagde han.
"Ingen kan for alvor påstå, at de kæmper for folket her ..." 
Hjælpen
Men hvem 'kæmper for folket' i Kandahar? Det tjener Internationalt Røde Kors til umådelig ære, at organisationen har besluttet at donere ni mio. kr. om året til Meir Wais-hospitalet og har indsat 11 folk fra sin internationale stab i Kandahar, hvor de nu arbejder i døgndrift. Alle andre ngo'er er flygtet fra Taleban-byen, men Røde Kors, som modigt fastholder kontakten 'til alle parter', som det hedder, uddeler medicin og yder kirurgisk hjælp. Medarbejderne kommer fra Schweiz, Frankrig, Elfen-benskysten, Ungarn, New Zealand, Australien og andre nationer og må gå en uhyre vanskelig balancegang i denne forfærdeligt farlige by. Enhver, der stadig måtte se skævt til Røde Kors for dets skammelige kujonrolle i kampen mod den nazistiske Holocaust under Anden Verdenskrig, burde møde de tapre mænd og kvinder, der arbejder her. 
Uvidenhed
En lille pige i grøn kjole bringes ind på hospitalet. 
"Er hun ikke smuk?" spørger Nola Henrya, en sygeplejerske fra Australien. 
"Hun havde brud på sit ene ben, og så kom der betændelse til. Nu må vi se, om vi kan redde benet". 
Med grønne øjne og uglet sort hår, der falder ned over hendes ansigt, sidder den treårige på det kolde betongulv og betragter os, halvt mistroisk, halvt gavtyveagtig, bevidst om at være centrum for vores opmærksomhed. Patienterne på dette hospital ankommer ofte, som hende, for sent til kirurgi eller helbredelse. Mange familier kommer fra landsbyer med børn, der dør i deres arme. 
"Vi er et folk uden uddannelse," siger en afghansk læge til mig med unødig ydmyghed. 
"Disse mennesker ved ikke, hvad der er galt med deres børn, og de venter, indtil det er blevet rigtig alvorligt, før de bringer dem hertil. Og på det tidspunkt kan det være meget slemt."
Sult og frygt
Jeg kigger på den et-årige Nourallah. Han er et skelet-agtigt væsen og lige så let som en pude. Hans øjne stirrer på os i store mørke cirkler af indfalden hud.
Det er kun alt for tydeligt, hvad der er galt med mange af disse børn. De er ved at dø af sult. Der er hungersnød i ørkenprovinserne Kandahar og Helmand. Fejlernæring er her en almindelig lidelse. Det samme er frygt. Jeg taler med en ung afghansk kvinde og hospitalsarbejder i burka. Hun er uddannet i Pakistan og taler flydende engelsk. 
"Jeg er bange," siger hun. 
"Vi er alle bange. Vi føler os alle truet. Det er ikke bare 'dem' [læs: Taleban, RF], det er også min egen familie, min tante, min fætter. Jeg kan ikke fortælle dem, hvad jeg gør. Jeg siger bare, at jeg arbejder på et hospital." 
I hele Kandahar er der stor vrede. Over regeringens korruption, over NATO's besættelse og mange drab. Der imod ytrer ikke mange sig om Taleban. Men hvem vil også vove at fordømme dem, der er ved at vinde krigen? Talebans ledere taler nu i næsten ærbødige vendinger om de tadsjiker, usbeker og hazaraer, som var deres sekteriske fjender i alle Talebanregimets grusomme år. 
"Hvis de er imod besættelsen, er de alle vore venner nu," som en af de ældre lokale 'vismænd' siger. En ny nationalistisk strømning har grebet Taleban. 
"20 procent af befolkningen her er shiamuslimer, og deres moskeer blev af Taleban omdannet til sunni-tilbedelsessteder. Men nu spørger shiamuslimerne deres mullaher, hvad de skal gøre, hvis Amerika angriber Iran, og deres mullaher fortæller dem, at hvis det sker, bør de støtte Den Islamiske Republik og angribe alle amerikanere og NATO-interesser i Kandahar." 
Flyvebasen
Ved siden af det store amerikanske flyvebase 30 km væk, en NATO- metropol lige ved siden af Afghanistans mest islamiske by, ligger den 'internationale lufthavn', der bevogtes af en flok modløse, kæderygende afghanske regeringssoldater, der knap nok gider gennemføre sikkerhedsprocedurer for passagererne. Dens ekkorungende, gabende tomme afgangshal er prydet af plakater, der reklamerer for turistbureauer, der ikke længere eksisterer og for en afghansk regeringshær, der hver dag forsvinder fra vejene efter kl. 16. Jeg stod ved siden af landingsbanen i går og så på armadaen af amerikanske militærfly, der kontinuerligt buldrede afsted mod den lyseblå vinterhimmel, på de russisk byggede transportfly, de højtflyvende amerikanske rekognoscering jetfly og Kiowa-helikoptere og de blidt anduvede førerløse Predator og Raptor-droner, der både kan overvåge og slå ihjel. Predatorerne udpeger målene, mens Raptorerne affyrer Hellfire-missilerne, og hele helvedesmaskineriet er signeret af Boeing og Lockheed Martin. En Raptor vender tilbage med missiler, der stadig er fastlåst til vingerne. Blev dens mission opgivet over Pakistan? Eller over Helmand?
Et anden Raptor lettede. To minutter senere kunne jeg stadig se den en halv kilometer oppe i luften. Det amerikanske personel på basen i Tampa, Florida, skulle derefter overtage fjernkontrollen over dens kurs. Klokken var 11.30 om formiddagen, dvs. 2.30 om morgenen amerikansk tid. Gad vide om den styrende hånd på den anden side af kloden har nogen som helst idé om, i hvilken politisk retning denne maskine flyver? Eller om de mennesker, den truer.
Barack Obama har tænkt sig at sende yderligere 7.000 amerikanske soldater til denne katastrofezone. Mon han gør sig den mindste forestilling om, hvad der sker i Af-ghanistan? I så fald ville han sende 7.000 læger. 

© The Independent og InformationOversat af Niels Ivar Larsen

