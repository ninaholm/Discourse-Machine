Grebet af guldrus efter Gaddafi
Det er tid til at høste belønningen for den danske indsats i Libyen. Sammen med koalitionspartnerne står Danmark på spring for at få del i de lukrative genopbygnings- og udviklingskontrakter i Libyen
Frivillige libyere fra landsbyen Houne 250 km syd for Gaddafis hjemby, Sirte, deler gratis brød ud til alle de civile, der nu vender hjem efter måneder på flugt efter hårde kamp omkring byen.


 Knap er den libyske diktator Muammar Gaddafi lagt i graven, før en ny interventionsstyrke er på vej til Tripoli. Fra alle verdenshjørner strømmer forretningsfolk til den libyske hovedstad for at få del i genopbygningen af de olierige land.
Som altid er kineserne vilde for at komme ind i varmen, men forrest i køen til de lukrative genopbygnings- kontrakter står den nye regerings venner; Frankrig, Storbritannien, Italien, USA og Danmark. Alle håber de at få deres velfortjente del af kontrakterne, når lufthavne, veje, broer, fabrikker, skoler, hospitaler, vand- og strømforsyning skal genopbygges — og når det teknologisk tilbagestående land i de kommende år skal udvikles.
»Det er pay back time,« som en kilde i Udenrigsministeriet udtrykker det.
»Og hvorfor skal Danmark ikke have sin del af kagen?«
Guldrus
Flere kilder, som Information har talt med, beskriver stemningen omkring Libyen som en guldrus i stil med den, der greb dansk erhvervsliv i forbindelsen med Irak-krigen. Ligesom Irak har Libyen nemlig masser af olie, og mulighederne for lukrative kontrakter er enorme.
»Libyen er et land med enorme konkrete behov og olie nok til at betale for at få dem opfyldt,« som en begejstret kilde udtrykker det.
Og interessen fra især Frankrig og Kina har været stor. Allerede ugen inden Gaddafi blev dræbt (den 21. oktober, red.) stod en delegation på 80 franske virksomheder klar i Tripoli for at møde repræsentanter for den nye overgangsregering.
Og i sidste uge opfordrede den nye britiske forsvarsminister, Philip Hammond, britiske firmaer til at få »pakket kufferten« og komme til Tripoli.
I Undenrigsministeriet er man imidlertid ikke bekymret over, at løbet er kørt. Det er det ikke, for den libyske overgangsregering er ikke begyndt at regere endnu.
»Kineserne og franskmændene har været dér, det er rigtigt, men i Libyen er der plads til alle, også danskerne,« lyder vurderingen fra en central embedsmand.
Og interessen blandt danske virksomheder for at få del i det libyske eventyr er stor. Udenrigsministeriet har allerede været på fact finding-mission til Tripoli med bl.a. Dansk Industri og er klar til at gennemføre det første officielle besøg med en dansk handelsdelegation, så snart overgangsregeringen er klar til at modtage dem.
En af de danske virksomheder, som regner med at få gode kontrakter i Libyen, er den danske cementkoncern F.L. Smidth, som også var i Libyen under Gaddafi.
Ifølge administrerede direktør Jørgen Huno Rasmussen har koncernen allerede i månedsvis haft kontakt til Libyens nye magthavere for at gøde jorden. Og koncernen har også i øjeblikket folk i Tripoli for at gøde jorden yderligere. På grund af det forestående halvårsregnskab må F.L. Smidt ikke sige, hvad de konkret forventer at få ud af deres aktiviteter i Libyen, men kommunikationschef Peter Larsen bekræfter, at F.L. Smidth arbejder hårdt på at få aftaler i hus med det nye styre.
»Vi regner bestemt med, at vores engagement udvikler sig positivt,« siger han.
»Vi har jo praktisk taget stået fadder til den libyske cementindustri og står derfor meget stærkt.«
Under Gaddafi har F.L. Smidth bygget og drevet to store cementfabrikker i Libyen »hver på størrelse med 10-15 fodboldbaner«, som Peter Larsen udtrykker det. Og en tredje cementfabrik var under opførelse, da oprøret brød ud i februar måned.
Peter Larsen mener imidlertid ikke, at det vil give problemer, at FLS har samarbejdet med Gaddafi.
»Vi har været i Libyen i årtier, vi var der før Gaddafi, under Gaddafi, og vi regner bestemt også med at være der nu efterGaddafi,« siger han.
Tak for sidst
I Udenrigsministeriet er man overbevist om, at danske virksomheder har særlig gode muligheder for at få regeringskontrakter, fordi Danmark har støttet Overgangsrådet politisk og medvirket militært til at vælte Gaddafi. Danmark har masser af goodwilli Tripoli lige nu. Den nye regering retter blikket mod Europa og USA og har ingen planer om at arve Gaddafis gamle venner, heriblandt kineserne, lyder analysen. Men goodwiller en flygtig vare, som skal handles, mens den er frisk.
Hos Dansk Industri er der også forventninger om, at den danske indsats i Libyen vil give pote.
»Jeg tror Danmark har et godt renommé, qua vores indsats dernede,« siger afsætningspolitisk chef Peter Thagesen fra DI, der i går var vært for et virksomhedsseminar med titlen Building a New Libya. Her deltog omkring 40 danske organisationer og virksomheder, som er interesseret i at komme ind på det libyske marked.
F.L. Smidts kommunikationschef Peter Larsen er enig.
»Det er bestemt godt for os, at Danmark har været med til at hjælpe libyerne af med Gaddafi,« siger han.
»Men det er ikke i sig selv nok til at skaffe kontrakter. Vi skal også være konkurrencedygtige, men det er vi heldigvis også,« siger han.
s

