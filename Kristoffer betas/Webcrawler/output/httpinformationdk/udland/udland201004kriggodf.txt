Krig er en god forretning
Våbenindustrien har tjent milliarder på at levere udstyr og sikkerhedsfolk til oprørsbekæmpelse i Irak og Afghanistan, fastslår svensk tænketank


 Hvis man vil være sikker på at få sine penge til at yngle, skal man købe aktier i våbenindustrien. Det viser en ny opgørelse fra det svenske forskningsinstitut SIPRI. Især firmaer, der producerer udstyr til krigen i Irak og Afghanistan, giver pote, fremgår det af listen over verdens 100 største våbenproducenter.
»Blandt de våbenproducenter, der har haft størst fremgang de senere år, er det dem, der producerer udstyr og tjenesteydelser, der er brug for i denne type krig,« siger projektleder og seniorforsker Elisabeth Sköns fra den svenske tænketank.
Blandt succeserne finder man både firmaer, der sælger militære køretøjer, firmaer der leverer pansrede køretøjer eller opgraderer pansring samt firmaer, der producerer overvågningsudstyr. Det er alt sammen udstyr, som anvendes i forbindelse med oprørsbekæmpelse i Irak og Afghanistan, hvor fjenden hovedsaglig er bevæbnet med AK47, granatkastere og sprængstoffer. Også firmaer, der leverer militære tjenester, f.eks. private sikkerhedsfirmaer har haft stor fremgang, konstaterer SIPRI.
Ikke alle offentliggør tal
Blandt de 23 firmaer, der har øget omsætningen med mere end 30 pct. i 2008, er der fem firmaer, som hovedsageligt producerer militærkøretøjer. Fire af firmaerne er amerikanske, et enkelt er russisk. Også andre firmaer på SIPRI's liste har tjent stort  på at sælge netop den slags militært udstyr, fortæller Elisabeth Sköns. Den samlede omsætning for de 100 største våbenproducenter ligger på 385 mia. dollar om året, men hvor stor en del af indtjeningen, der er et resultat af krigene i Irak og Afghanistan, er umuligt at afgøre, siger  Sköns. Dels er der flere store våbenproducenter, som ikke offentliggør deres omsætning eller oplyser, hvad de sælger og til hvem. Det gælder bl.a. en række russiske og kinesiske firmaer, men heller ikke vestlige våbenproducenter og regeringer oplyser, hvor de forskellige produkter ender.
»Det er selvfølgelig ikke al handel med pansrede køretøjer, som kan relateres til krigene i Irak og Afghanistan, men de to krige er helt klart en stærk faktor bag de seneste års vækst i våbenindustrien« siger den svenske forsker. Blandt de firmaer, der har tjent mest på at sælge militære serviceydelser er de amerikanske firmaer SAIC (en vækst på 1,1 mia. dollar), Dyncorps International (en vækst på 962 mio. dollar) samt VSE Corporation (en vækst på 294 mio. dollar). Alle tallene i SIPRIs opgørelse er fra 2008.

