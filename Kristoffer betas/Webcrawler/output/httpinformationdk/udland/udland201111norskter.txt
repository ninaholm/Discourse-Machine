Norsk terrorsag: Man kan være både gal og politisk tænkende
Bør resultatet af den psykiatriske udredning om Anders Behring Breivik ændre vores hidtidige forståelse af ham? Information har spurgt kilder, der tidligere har optrådt i avisen, om vi nu er nødt til at se ham som blot en ensom tosse


 Dette er ikke en vanvittig mands værk, men skal ses i forhold til voksende islamofobi og højreradikalisme i Europa, siger den ene fløj. Dette er ikke en ensom galning, men en mand, der handler i frustration over masseindvandring og blødsøden mulitkulturalisme i Europa, siger en anden. Men hvad hvis han faktisk bare er gal?
Det spørgsmål rejser sig uundgåeligt, efter at et psykiaterteam i går fastslog, at gerningsmanden fra terrorangrebene 22. juli, Anders Behring Breivik, lider af sindssygdommen paranoid skizofreni og var i en psykotisk tilstand, da han udførte terrorhandlingerne.
Betyder det, at alle de, der forsøgte at forstå hans handlinger som del af en bredere samfundsmæssig tendens, tog fejl? En af dem var Thomas Hylland Eriksen, professor i socialantropologi ved Universitetet i Oslo. Blandt andet skrev han i et essay den 24. juli, at Breiviks associering med højreorienterede, anti-islamiske strømninger i samfundet burde få konsekvenser: »Personer, som repræsenterer sådanne synspunkter, er hidtil blevet behandlet respektfuldt af mainstreammedierne og har ofte fået gode muligheder for at præsentere deres synspunkter der. (...) Denne tragedie bør være anledning til at se nærmere på, hvad slags verdensbillede, der her er tale om.« Hylland Eriksen var i går overrasket over diagnosen, men den rykkede ikke grundlæggende ved hans syn på tingene: »Skizofrene mennesker har også politiske tanker, og islamofobi er jo en helt oplagt af slagsen i en paranoid hjerne, der har svært ved overblik. Den bunder jo i sammensværgelsesteorier og forestillingen om det absolut godes kamp mod det absolut onde og har derfor ikke den ubehagelige ambivalens, som de fleste andre ideologier indeholder,« siger Thomas Hylland Eriksen.
Forkert?
Daniel Poohl er chefredaktør ved det svenske webmagasin Expo.se, der beskæftiger sig indgående med højreradikale miljøer. Han sagde til Information i sommer, at han anså Anders Behring Breivik for at være et produkt af en islamkritisk, antielitær nationalisme, som har bredt sig i Europa siden 11. september 2001. »Breiviks manifest viser meget klart, at han er en del af denne idéverden. Derfor er det fuldstændig forkert at beskrive ham som en ensom galning,« sagde Daniel Poohl. Mener han stadig det i dag?
»Ja. Det er muligt, at han har været præget af psykisk sygdom, men hans manifest viser jo stadigvæk klart, at han har været motiveret af en mere eller mindre sammenhængende ideologi,« siger Daniel Poohl og fortsætter: »Ofrene blev udvalgt ud fra ideologiske motiver. Han udvalgte netop dem som legitime, og det tankegods, han gjorde det ud fra, findes mange steder i vores samfund,« siger Poohl og konkluderer: »Man kan jo også erklære alle de partier og organisationer, der er del af det her miljø, for sindssyge. Når man hører på dem, kunne det da være fristende nærliggende, men det er jo bare ikke rigtigt«.
Stadig politisk
Også den danske RUC-historiker Chris Holmsted Larsen argumenterede i Information for, at Breivik måtte forstås i relation til det højreradikale miljø. Han sagde: »Grundkernen er et stærkt had til islam og en overbevisning om, at den politisk korrekte kulturelle elite er inficeret af en venstrefløj, der vil opløse nationalstaten. Den konspirationsteori deler Breivik med store dele af den yderste højrefløj, herhjemme især repræsenteret på Uriasposten«.
Ændrer diagnosen hans syn på den sag? Ikke grundlæggende, siger Chris Holmsted Larsen. »Hans motiv var stadig at påvirke samfundet politisk. Heller ikke historisk set har mennesker, der gør sådan noget her, vist sig at være, hvad man forstår som ’normale’.«
Ikke enten eller
Thomas Hylland Eriksen medgiver, at der i tiden efter terrorangrebet var en tilbøjelighed til, at man måtte vælge lejr: Enten mente man, at Breivik var skør, eller også mente man, at det var helt utrolig farligt bare at overveje, at han var skør, fordi det så ville sløre de samfundsmæssige forhold, der lå til grund for hans handlinger. »Og jeg kunne forestille mig, at den tendens var endnu mere udpræget i Danmark, fordi I i forvejen havde et mere polariseret debatklima og en række stærke kræfter, der havde interesser i at isolere ham.« Hvis man skal bruge hans diagnose til noget, skulle det derfor være at åbne op for, at tingene godt kan være mere sammensatte, mener Hylland Eriksen.
»For begge positioner havde til dels ret. Og begge dele er mulige samtidigt.«
— Men vil hans diagnose påvirke den måde, man diskuterer terrorangrebet på?
»Interessant spørgsmål. Ja, det vil det nok. Der har jo været dem, der kaldte terrorangrebet en direkte konsekvens af regeringens og socialdemokraternes fejlslagne multikulturalisme, og på den anden fløj dem, der mente, at det var et direkte resultat af racistisk had på internettet. Ingen af de positioner står jo rene tilbage, når manden er erklæret sindssyg,« siger Thomas Hylland Eriksen og tilføjer: »Men det vil ikke ændre på den gode diskussion om, hvordan vi behandler vore minoriteter, som også fulgte.«

