Ny strid med Polens ene tvilling



 Dengang præsident og premierminister i Polen var de enæggede tvillinger Lech og Jaroslaw Kaczynski, var der ikke så megen uenighed mellem regering og statsleder. Men nu er en ny regering kommet til, og især udenrigminister Radoslaw Sikorski og præsident Lech Kaczynski har det svært med hinanden. Senest har Sikorski angiveligt fyret den polske ambassadør i Argentina uden at tage præsidenten i ed - hvilket ellers er reglen. Sikorski siger, at ambassadøren selv er trådt tilbage, skriver Warszaw Business Journal, der udgives af Gazeta Wyborcza. For at gøre historien endnu mere pikant oplyser avisen, at ambassadøren associeres med den omstridte katolske præst Tadeusz Rydzyk og hans ikke mindre omstridte mediehus Radio Maryja.

