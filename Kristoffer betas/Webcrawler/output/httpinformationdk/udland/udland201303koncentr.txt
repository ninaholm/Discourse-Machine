Koncentrationen af CO2 i atmosfæren stiger til rekordhøjde
Den globale CO2-koncentration stiger til rekordhøjde og med stor hastighed, fortæller nye målinger. Årsagen er bl.a. et globalt voksende kulforbrug, der foruden klimaændringer giver det økonomisk trængte EU sundhedsmæssige omkostninger for et trecifret milliardbeløb om året. Kulafbrændingen må stoppe og i-landenes CO2-udledninger halveres inden 2020, siger fagfolk
De nye målinger er offentliggjort af US National Oceanic and Atmospheric Administration (NOAA), som også fortæller, at CO2-koncentrationen i løbet af 2012 voksede med 2,67 ppm – den næststørste vækst siden målingernes start for over 50 år siden. Foto: Scanpix


 Netop offentliggjorte målinger fra det amerikanske Mauna Loa-observatorium på Hawaii fortæller, at atmosfærens CO2-koncentration i februar måned nåede 396,8 ppm eller parts pr. million: CO2-molekyler pr. én mio. luftmolekyler.
Det betyder, at koncentrationen af drivhusgassen er øget med over 40 pct. i den korte periode, menneskeheden har brændt fossil energi af, dvs. de seneste par hundrede år. Før kul-, olie- og gasæraen lå koncentrationen på 280 ppm CO2 eller mindre gennem flere hundredetusinde år.
FN’s klimapanel, IPCC, sagde tilbage i 2007, at den globale koncentration må stabiliseres på 350-400 ppm CO2, hvis temperaturstigningen skal kunne holdes under smertetærsklen på omkring to graders opvarmning. NASA’s chefklimaforsker James Hansen og andre med ham vurderer, at koncentrationen må bringes ned på 350 ppm, hvis menneskeheden skal kunne bevare en planet som den, civilisationen har udviklet sig på.
De nye målinger er offentliggjort af US National Oceanic and Atmospheric Administration (NOAA), som også fortæller, at CO2-koncentrationen i løbet af 2012 voksede med 2,67 ppm – den næststørste vækst siden målingernes start for over 50 år siden. Gennem 1960’erne voksede CO2-koncentrationen således med mindre end én ppm om året. Med den aktuelle hast vil de 400 ppm bliver overskredet tidligt i 2015.
»Dette er blot en understregning af, at den menneskelige indflydelse er dominerende. Mulighederne for at holde klimaændringerne under (tograders-målet, red.) fortoner sig,« sagde Pieter Tans, leder af NOAA’s CO2-målinger, til AP forleden.
Målingerne falder sammen med nye forskningsresultater om den historiske, globale temperaturstigning siden sidste istids afslutning, baseret på iskerneanalyser og fremlagt af Shaun Marcott, Oregon State University, og hans kolleger i det videnskabelige tidsskrift Science.
»Hvad vi har set, er, at temperaturerne gennem de seneste 100 år er steget lige så meget, som de faldt gennem de forudgående seks til syv tusind år,« siger Marcott til klimahjemmesiden Climate Desk.
Så selv om der nogle gange gennem de seneste godt 10.000 år har forekommet højere globale temperaturer, så er der ikke sket så hurtige temperaturstigninger som nu.
»Hastigheden af forandringerne er meget større end noget, vi har set i hele Holocæn,« påpeger forskeren med henvisning til den nuværende geologiske periode, der begyndte for 11.500 år siden.
Mere kul på
Forklaringen på den hastige stigning i atmosfærens CO2-indhold og den ledsagende temperaturstigning skal bl.a. søges i det voksende globale forbrug af kul. Især væksten i Kinas kulforbrug vækker bekymring. Siden 2008 er det kinesiske kulforbrug vokset med over 36 pct., og Kina bruger nu næsten lige så mange kul som resten af verden tilsammen. Selv om der er fart på nye energikilder som sol og vind i Kina, indebærer den høje økonomiske vækst, at også behovet for kul stadig vokser.
I EU har de for tiden meget lave kulpriser – affødt af bl.a. et amerikansk kul-overskud efter produktion af store mængder skifergas – medført tilbagevenden fra gas til kul i en række kraftværker. Det tyske Miljøministerium har netop oplyst, at Tysklands CO2-udledninger i 2012 på ny voksede med 1,6 procent, bl.a. på grund af det voksende kulforbrug.
Omkostningerne
En helt ny undersøgelse foretaget af den europæiske sundhedsorganisation Health and Environment Alliance med støtte fra EU fortæller, at der i øjeblikket er 50 nye kulkraftværker under opførelse eller planlægning i EU. De allerede eksisterende værker og det hidtidige kulforbrug har ifølge organisationen omfattende sundhedsmæssige konsekvenser, foruden betydningen for CO2-koncentrationerne og klimaet.
»De helt nye tal, der offentliggøres i denne rapport, viser, at konsekvenserne i EU løber op i mere end 18.200 for tidlige dødsfald, omkring 8.500 nye tilfælde af kronisk bronchitis og mere end fire mio. tabte arbejdsdage hvert år«, hedder det i rapporten.
I det EU, der i 2012 måtte notere en BNP-vækst på minus 0,3 pct., indebærer kulafbrændingens sundhedsmæssige konsekvenser et økonomisk tab på næsten 320 milliarder kr. om året, vurderer sundhedsorganisationen. Hertil skal lægges de tab, som klimaændringerne indebærer som konsekvens af ekstreme vejrforhold o.lign.
Fagfolk fra den hollandske miljøstyrelse, PBL, under ledelse af Michel den Elzen, har i tidsskriftet Energy Policy netop offentliggjort nye vurderinger af behovet for indgreb, hvis stigningen i CO2-koncentration og global temperatur skal bremses.
Hidtil har vurderingen fra FN’s klimapanel været, at i-landene skal reducere deres CO2-udledninger med 25-40 pct. inden 2020, målt i forhold til 1990-niveauet, for at muliggøre en opbremsning ved to graders opvarmning.
På basis af den seneste udvikling og de forventede udledninger fra u-landene de kommende år, når Michel den Elzen og hans kolleger frem til, at i-landene er nødt til at reducere deres CO2-udledninger med hele 50 pct. inden 2020, hvis der stadig skal være en vis chance for at holde sig under de to grader.
»Det vil blive en barsk opgave, men ikke umulig,« mener den Elzen.
»Vigtigst af alt indebærer det, at vi er nødt til at holde op med at afbrænde så meget kul og begynde at bruge vind, sol og andre vedvarende energikilder.«
»Jo længere vi forbliver i farezonen – over 350 (ppm CO2, red.) – desto mere sandsynligt er det, at vi kommer til at se katastrofale og irreversible klimapåvirkninger,« lyder advarslen.
 

