Portugal får hjælpepakke for 580 mia. kroner fra EU og IMF
Men aftalen er ifølge den fungerende premierminister, José Socrates, betinget af, at Portugal får nedbragt sit underskud fra 9,1 til 5,9 procent i år


 Portugals overgangsregering bekendtgjorde sent tirsdag, at den har forhandlet en krisepakke til 78 milliarder euro (580 milliarder kr.) på plads med Den Europæiske Union og Den Internationale Valu- tafond. Afgørende for, om aftalen kan træde i kraft, er dog, om landets oppositionspartier vil bakke op om den efter det umiddelbart forestående valg.
Landets fungerende premierminister, José Sócrates, oplyste, at aftalen er betinget af, at Portugal nedbringer sit budgetunderskud fra 9,1 til 5,9 procent allerede i år  og derpå reducerer det yderligere til 3 procent i 2013.
»Regeringen har i dag indgået en aftale med de internationale institutioner om finansiel støtte til vores land,« sagde Sócrates i en tv-tale.
»Der findes selvsagt ikke økonomiske støtteprogrammer, som ikke er krævende,« tilføjede han. »De tider, vi lever i, nødvendiggør, at vi yder en stor indsats, og der ligger mængder af hårdt arbejde forude. Lad ingen være i tvivl om det.«
'En god aftale'
Sócrates sagde, at spareprogrammet, som hurtigt skal nedbringe dette års underskud, i store træk vil bygge på den plan, som blev forkastet af det portugisiske parlament i marts, hvilket fik præsident Aníbal Cavaco Silva til at udskrive nyvalg den 5. juni. To uger senere indrømmede Sócrates omsider, at Portugal så sig nødsaget til at følge to andre eurolande, Grækenland og Irlands eksempel, og anmode om en hjælpepakke.
Han sagde, at Portugal havde »fået en god aftale«, og at yderligere sænkninger af de offentlige lønninger ikke bliver nødvendige.
»Vi vil afværge denne krise,« sagde han.
Sócrates betonede også, at Portugal nu får bedre tid til at nå de mål, som regeringen har sat for, hvor stort landets underskud må være.
En portugisisk regeringstalsmand sagde til Associated Press, at hjælpepakken også vil omfatte hjælpepenge til Portugals banker, der kæmper med likviditets- kriser. Ifølge avisen Público vil spareprogrammet omfatte beskæringer i nogle statslige pensionsordninger på højt niveau, mens folkepensionen vil forblive uforandret. Det samme vil den offentligt finansierede sygesikring og det gratis grundskolesystem.
Renterne på lånet til Portugal bliver efter alt at dømme fastsat på et møde mellem eurozonens finansministre i midten af maj. Portugal skal sige god for lånevilkårene senest den 15. juni, hvor landet skal have fornyet lån for 4,9 milliarder euro.
Skepsis
De umiddelbare reaktioner på hjælpepakken er præget af skepsis.
Den er ifølge Greg Salvaggio, chef for kapitalmarkeder i Tempus Consulting, simpelthen ikke god nok. Til nyhedsbureauet Reuters siger han:
»Det minder meget om situationen i Grækenland sidste år, hvor det blot var et plaster på såret. Hvis man kigger på planerne for Grækenland, Irland og nu Portugal, så adresserer ingen af dem de underliggende strukturer, der skabte problemerne.«
I de seneste to uger har repræsentanterne fra Den Europæiske Centralbank, EU og IMF forhandlet om betingelserne for den milliardstore hjælpepakke i Portugals hovedstad, Lissabon.
Og selv om den nu er i hus, og selv om Portugals kommende parlament godkender pakken, kan man ikke på forhånd vide sig sikker på, om den bliver til noget. De 17 eurolande skal også godkende hjælpepakken.

