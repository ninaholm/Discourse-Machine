Da græsk stats-tv gik i sort
Lukningen af ERT, Grækenlands statslige radio-tv-selskab, var et af de få øjeblikke under eurokrisen, der egnede sig til tv. I Thessaloniki har ERT’s tidligere ansatte besat redaktionen, dog gratis fortsat deres arbejde i over 10 måneder og opdaget, at de spiller en hovedrolle for demokratiet 
’Jeg ikke acceptere en sort skærm,’ siger Eleftheria Farantaki, som her viser et klip fra dokumentarfilmen om regeringens dramatiske lukning af Grækenlands DR som led i statens spareplaner. Minderne om chokket får tårerne til at trille ned ad hendes kinder. Hun har arbejdet på ERT’s afdeling i Thessaloniki i 20 år.


 
	Man skal prøve at forestille sig Danmark uden DR eller Storbritannien uden BBC. Så kan man begynde at danne sig et begreb om det chok, der ramte den græske befolkning, da regeringen i Athen den 11. juni 2013 meddelte det statslige radio- og tv-selskab ERT’s øjeblikkelige lukning. Samme aften gik ERT i sort efter 78 års udsendelser, som hverken var blevet afbrudt under Anden Verdenskrig eller under militærdiktaturet. Billederne af grædende musikere under det nationale symfoniorkesters sidste koncert skabte et af de få øjeblikke under eurokrisen, hvor grækernes situation blev forståelig for andre europæiske tv-seere:

	»Jeg elsker mit arbejde. Derfor kan jeg ikke acceptere en sort skærm,« siger Eleftheria Farantaki.

	Vi sidder i en nedslidt redigeringssuite på ERT’s afdeling i Thessaloniki, Grækenlands næststørste by.

	Farantaki var produktionstekniker for ERT i 20 år – her mødte hun sin mand, som hun har to børn med. Beslutningen om at standse alle udsendelser fik ERT’s ansatte til at besætte bygningerne og fortsætte arbejdet i protest. Men i november gennemtvang regeringen lukningen af hovedsædet i Athen med politimagt. Thessaloniki er et af de få steder i landet, hvor de tidligere ansatte ikke har givet op. De kan stadig trække på et netværk af frivillige korrespondenter og får tilbudt gratis produkter fra kolleger over hele landet. Farantaki og hendes mand er blandt dem, der sørger for, at stationen stadig sender. Før var der 375 ansatte, omkring 100 holder stand – selvfølgelig uden at få løn:

	»Vi arbejder meget mere end før. Vi er nødt til at være her hele tiden for at forhindre, at politiet beslaglægger lokalerne. Jeg udfører alle mulige opgaver, som journalist, producer og tekniker,« siger Farantaki.

	Farvel, venner

	På vej til ERT støder vi på en anden gruppe af krisens ofre. Det er bygningsarbejdere fra metroen i Thessaloniki, som nu er blevet arbejdsløse. Arbejdet blev påbegyndt i 2006, tre år inden den græske krises begyndelse. Undergrundsbanen skulle efter planen ligne den i København og stå færdig i 2018. Men et stort antal arkæologiske fund har været med til at forsinke og fordyre arbejdet: »Det er ligesom at bladre i en historiebog,« udtaler en begejstret arkæologiprofessor, Michalis Tieverios, til avisen Kathimerini.

	Men nu er kassen bare tom, og de ledige metroarbejdere ser ikke entusiastiske ud, mens de demonstrerer blandt ufærdige og nedrivningsmodne bygninger på byens bredeste boulevard.

	For mange grækere er piratudsendelserne fra ERT i Thessaloniki, som også kan følges på hjemmesiden ertopen.com, blevet et symbol på modstanden mod en økonomisk overmagt. Eleftheria Farantaki, hvis fornavn betyder frihed, viser os nogle af alle de tilkendegivelser af støtte og sympati, som de får tilsendt. De har fået chokolade fra Frankrig, breve fra grækere over hele verden og et postkort fra en kvinde på Kreta, som er stilet til »smukke fru Frihed«:

	»Vi føler os meget heldige,« siger Farantaki, »vi har truffet et valg, som vi ikke behøver at skamme os over. Vi er de eneste, der taler om f.eks. miljørisikoen i forbindelse med de guldminer, som et canadisk selskab vil åbne her i området. Så vi er nødt til at kæmpe for Grækenland, demokratiet og vores børns fremtid.«

	Farantaki fortæller om en kvindelig kollega, der begik selvmord to måneder efter regeringens beslutning om at lukke ERT. Hun havde været ansat i 35 år. Universitetet i den sydengelske by Portsmouth har regnet ud, at for hver procents nedskæringer i de offentlige budgetter er selvmordsraten blandt grækerne steget med 0,43 procent. Stigningen er mest markant blandt mænd. Af de 508 selvmord i 2012 kan omkring halvdelen tilskrives nedskæringernes konsekvenser, vurderer forskerne.

	»Farvel, venner« – sådan lød de sidste ord på det officielle ERT, fortæller Farantaki, som viser os klip fra dokumentarfilmen The Lost Signal of Democracy om den dramatiske lukning af ERT. Pludselig får minderne om chokket og 10 måneders modstandskamp tårerne til at trille ned ad den spinkle kvindes kinder:

	»Der findes ikke længere public service i Grækenland. I dag har vi kun kommercielle medier, der hjælper regeringen. Selvfølgelig er krisen ikke slut, når 30 procent af befolkningen og 60 procent af de unge er arbejdsløse.«

	Vi laver bedre nyheder end før

	»Vi har forvandlet os fra byzantinske malere, der ser på dig fra Guds perspektiv, til renæssancemalere, der beskriver verden fra menneskenes perspektiv,« siger Athanasios Vikopoulos, en af stationens politiske journalister, i et radiostudie:

	»Før var jeg en, der gik på arbejde for bagefter at kunne holde fri. Nu har arbejdets betydning ændret sig radikalt, det samme har forholdet til kollegerne og til samfundet. Vi må ikke glemme, at ERT som statsligt medie var den siddende regerings talerør, ligesom alle andre steder i verden. Det er vi nu sluppet for, så vi i stedet kan fungere som samfundets talerør.«

	Ligesom sine kolleger lever Vikopoulos nu for en beskeden understøttelse, omkring 500 euro om måneden, og har ikke længere råd til sociale aktiviteter. Han er afhængig af hjælp fra sin mor og sine svigerforældre. Alligevel tøver han ikke med at betegne de sidste 10 måneder som sit livs største professionelle eventyr:

	»Jeg er blevet en bedre journalist,« siger han, »som statsansat journalist har man normalt en stor sikkerhed i sit job, hvis man holder sig inden for de afstukne rammer. Den sikkerhed kan også lulle dig i søvn i forhold til noget af det, som sker uden for døren. Man kan hurtigt komme til at tænke, at verden jo ikke går under, hvis 500 skolelærere mister deres arbejde. Nu hvor bølgen også har ramt os, forstår vi bedre, hvad det vil sige. Jeg står ikke længere kun op for at forsvare min egen arbejdsplads, men for at kæmpe for samfundet. Det har ændret min personlighed. Før kom nyhederne til mig, nu finder jeg og analysere dem selv. Før skulle jeg også stå til regnskab over for politikerne, nu skal jeg kun stå til regnskab over for mig selv, kollegerne og lytterne. Jeg kan rigtig godt lide, at jeg nu kun selv har ansvaret for det, jeg siger og skriver.«

	Under vores besøg fejrer ERT’s tidligere ansatte, at de har holdt stand i præcis 10 måneder. Det foregår med et sammenskudsgilde i et tilrøget mødelokale. Midt i rummet sidder en mand og drikker vin af et plasticbæger, mens han nynner med på melodien til et gammel græsk hit om en kvinde, der kræver store gaver af sin mand, mens hun er ham utro:

	»Entusiasme er ikke nok,« understreger Vikopoulos, »man er nødt til at få entusiasmen og en organiseringsstrategi til at gå op i en højere enhed. Men de redaktionelle beslutninger kan vi nu træffe i større frihed, hvilket betyder meget. Tag f.eks. den store nyhed fra i går om, at staten nu igen udbyder statsobligationer. Før lukningen havde vi helt sikkert fulgt regeringens ønsker og beskrevet det som noget meget positivt. Men enhver, der ved bare lidt om politik og økonomi, kan se, at man blot graver et dybere hul, når man trods en kæmpe gæld låner penge. Derfor valgte vi at beskrive den gode nyhed som en stor løgn.«

	Private ejere er tæt på magten

	Om pressens vilkår generelt i Grækenland skriver den amerikanske demokratiorganisation Freedom House, at »mange ejere af medierne har et tæt forhold til regeringen«. En repræsentant for de internationale organisationer, som skulle reformere den græske økonomi, har betegnet forholdet mellem medier, virksomheder og politikere i Grækenland som »ekstremt incestuøst«:

	»Hævdvundne interesser modsætter sig de reformer, som er nødvendige for at kunne gøre økonomien konkurrencedygtig,« lød vurderingen.

	Det er et lille netværk bestående af forbindelser mellem landets skibsrederfamilier og bankerne, der kontrollerer næsten hele den græske mediesektor. Men i stedet for at reformere det kommercielle tv-marked med henblik på at undgå monopoldannelser og interessekonflikter, benyttede regeringen situationen til at lukke det statslige radio- og tv-selskab. ERT var blevet »et typisk tilfælde på uigennemsigtighed og spild af offentlige midler«:

	»I en tid, hvor det græske folk må bringe ofre, er der ikke plads til forsinkelser og tøven. Ligesom der heller ikke er plads til hellige køer,« sagde regeringens talsmand, Simos Kedikoglou, da han meddelte, at selskabet skulle lukkes og ville blive erstattet af »en moderne og offentlig, men ikke stats- eller partikontrolleret medievirksomhed«.

	På et hotel i Athen møder vi Nikos Michalitsis, som tidligere var leder for ERT’s tekniske afdeling. Afviklingen af ERT og oprettelsen af det nye selskab, NERIT, sker samtidig med afviklingen af det analoge signal:

	»Regeringen har valgt at give et konsortium, DIGEA, som består af ejerne af seks kommercielle kanaler, kontrol over de digitale sendefrekvenser. De er alle sammen skibsredere på nær en enkelt, som ejer motorvejene og lufthavnene. Det er sket efter en udbudsrunde med kriterier, som kun DIGEA kunne leve op til, så der var kun én ansøger. Før havde de kun kontrol over indholdet, nu ejer de også signalet,« forklarer Michalitsis og fortsætter:

	»Da ERT’s signal blev afbrudt sidste år, begyndte en privat kanal at vise udsendelserne fra medarbejdernes ERT. Men så skiftede DIGEA denne kanal ud med en, der sender tegnefilm. Samtidig har de kommercielle kanaler fået bedre økonomiske vilkår. Før skulle de betale to procent af deres omsætning for at sende på statens frekvenser, nu skal de kun betale 0,1 procent. DIGEA består af problematiske virksomheder med stor gæld, så staten har sat sig selv i et svært dilemma.«

	Der var 100 ansatte i Michalitsis’ afdeling i ERT, mens den tekniske afdeling i NERIT kun består af fem personer. Det betyder, at NERIT ikke har teknisk kapacitet til overgangen til digitale udsendelser over hele landet.

	»Det er en katastrofe,« siger Michalitsis.

	»Det betyder, at DIGEA kan lukke for signalet, hvis de er utilfredse. Når vi skal til valg næste gang – jeg ved ikke, hvornår det bliver, men forhåbentlig bliver det snart – vil de have installeret digitale sendere 156 steder i landet. Så hvis en ny regering skulle vælge at opsige kontrakten, som løber i 50 år, kan de bare lukke for signalet i hele Grækenland. På den måde vil de også kunne afpresse fremtidige regeringer.«

