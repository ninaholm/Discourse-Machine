Japanske miljøaktivister dømt for tyveri af hvalkød
Med et konfiskeret parti hvalkød mente to hvalfangstmodstandere at kunne dokumentere, at de hvaler, som Japan fanger i forskningsøjemed, i stor stil sælges - i modstrid med forbuddet mod kommerciel fangst


 TOKYO - To aktivister, der er modstandere af hvalfangst,  er blevet fundet skyldige i tyveri og ulovlig indtrængen under deres forsøg på at afsløre bedrageriske metoder i Japans stærkt statsstøttede hvalfangstindustri.
De to Greenpeace-medlemmer Junichi Sato og Toru Suzuki blev mandag idømt et års betinget fængselsstraf på år - anklagerne havde ellers begæret en halvandet års fængsel til de to hvalforkæmpere fra Tokyo.
Sato og Suzuki opsnappede en 23 kg tung kasse med hvalkød fra et varedepot i den nordjapanske by Aomori i 2008. De hævdede, at det var stjålet og sat til salg af et medlem af landets såkaldt videnskabelige hvalfangerbesætninger.
Kødet, som kunne have indbragt omkring 60.000 yen (ca. 4.500 kr.), var angiveligt en del af en langt større mængde hvalkød, som rutinemæssigt tages fra Nisshin Maru, moderskibet i den japanske hvalfangerflåde, og sælges med personlig profit for øje, hævdede de.
»Dommen er ude af proportioner og uretfærdig,« udtalte Suzuki som reaktion på kendelsen fra byretten i Aomori. »Vi satte os for at afsløre sandheden om regeringens hvalfangstprogrammer. I stedet var det os, som blev straffet, mens misbrugere af offentlige midler kan gå fri.«
Instituttet for Hvalforskning, der er et halvstatsligt organ, der har til huse i Tokyo og som organiserer Japans årlige hvaljagter. Instituttet insisterer på at det har rent videnskabelige formål og at der er tradition for, at medlemmer af hvalfangerbesætningerne kan beholde små mængder kød som gaver til deres familier efter at have tilbragt måneder på havet.
950 hvaler fanges årligt
Den Internationale Hvalfangstkommission tillader Japan at fange og dræbe ca. 950 hvaler om året »af forskningsmæssige grunde«, skønt der i 1986 blev vedtaget et forbud mod al kommerciel hvalfangst. Alligevel sælges kødet fra hvalerne på det åbne marked i Japan.
Den 43-årige Suzuki og den 33-årige Sato, som fik nys om det påståede bedrag efter et tip fra et medlem af hvalfangerbådens besætning, henvendte sig selv til myndighederne i maj 2008, efter at japansk Greenpeace havde brugt tre måneder på at verificere deres meddelers påstande.
Nogle hvalfangere medbringer så meget som 10 kasser hvalkød fra et fangsttogt, hvilket kan indbringe dem omkring 20.000 yen (1.500 kr.) pr. kilo, når de sælges på markedet, hævder meddeleren, der kun kendes som Kujira-san ('Hr. Hval') i et interview med The Guardian.
Men den japanske anklagemyndighed besluttede ikke at forfølge sagen og lod i stedet aktivisterne arrestere. De blev anholdt og tilbageholdt i 23 dage uden sigtelse.
I det tidsrum blev de afhørt fastbundet til stole, mens forhørslederne drog sammenligninger til de medlemmer af 'dommedagskulten' Aum Shinrikyo, som stod bag det dødbringende giftgasangreb i Tokyos undergrundsbane i 1995. »I den internationale opinion blev Junichi og Toru frikendt for lang tid siden,« udtalte Kumi Naidoo, direktør for Greenpeace International til reportere i byen Aomori.
»Deres handlinger har ikke kriminel karakter. De handlede i offentlighedens interesse for at påvise et massivt tyveri af japanske skatteyderes penge.«
»Vi appellerer til den japanske regering om at iværksætte en uafhængig undersøgelseskommission, der kan afdække, hvor meget hold der er i Junichis og Torus oprindelige beskyldninger.«
© The Guardian og Information Oversat af Niels Ivar Larsen

