Situationen i Hongkong kan ’komme ud af kontrol’
Spændingerne stiger i Hongkong, hvor regeringen kræver demonstranterne væk fra gaderne inden i dag. Samtidig optrapper Kinas statslige medier deres angreb på dem


 Dagen i dag lader til at blive afgørende for, om de nu mere end en uge lange protester i Hongkong skal ende fredeligt eller i sammenstød mellem politi og demonstranter. Regeringschefen i Hongkong, Leung Chun-ying, advarede hen over weekenden demonstranter om at det vil få »alvorlige følger«, hvis de ikke ophæver deres besættelse af centrale områder i byen i løbet af i dag mandag, og sagde, at regeringen var klar til at »gennemføre alle nødvendige tiltag for at genoprette den sociale orden«. Samtidig advarede han om, at situationen kan »komme ud af kontrol«.
Demonstrationsgrupperne sagde i går aftes, at de ville trække sig tilbage fra nogle af de områder, de har besat, men dog tilsyneladende ikke det største område, i det centrale forretningsdistrikt, hvor de har omringet regeringsbygningen. Demonstranterne, som kræver Leung Chun-yings afgang og frie demokratiske valg, fortsatte hen over weekenden deres protester i stort antal. Lørdag aften gik endnu engang titusinder af demonstranter på gaden – det store opbud var en reaktion på fredagens voldelige angreb på demonstranterne fra antidemonstranter, der ville have en ende på protesterne, der ifølge mange utilfredse borgere har store negative konsekvenser for økonomien og stabiliteten i Hongkong.
Borgere angreb demonstranter
Mange demonstranter anklagede deres angribere for at være betalte regeringsstøtter, og samtidig var der udbredt utilfredshed med, at politiet var meget tøvende overw for at gribe ind over for de voldelige angreb på de ellers fredelige demonstranter. Lørdag meddelte politiet, at 18 mænd var blevet anholdt for vold mod demonstranter fredag aften i Mongkok-distriktet – otte af dem havde forbindelser til Hongkongs mafiøse triader. Det har ført til anklager om, at Hongkongs regering og/eller centralstyret i Beijing har allieret sig med byens kriminelle syndikater i et forsøg på at slå demonstrationerne tilbage.
James To, en prodemokratisk politiker og medlem af bystyrets sikkerhedsudvalg, sagde ifølge South China Morning Post, at regeringen »brugte og organiserede styrker og selv triadebander i et forsøg på at få borgere til at forsvinde«.
Lai Tung-kwok, Hongkongs sikkerhedschef, afviser imidlertid beskyldningerne om et sådan samarbejde.
Blot en dagdrøm
Det kommunistiske styre i Beijing har hele tiden afvist demonstranternes krav. Men efter at have haft travlt med at censurere kinesiske medier og internettet for enhver beskrivelse og diskussion af protesterne i Hongkong, så har regeringen tilsyneladende givet de statslige medier besked på at gå verbalt til angreb på demonstranterne. Flere dage i træk har Folkets Dagblad, kommunistpartiets talerør, haft kommentarer med fordømmelser af protesterne på forsiden af avisen.
Det er tydeligt i den kinesiske dækning af protesterne, at Beijing er nervøs for, at demonstrationerne skal inspirere andre kinesere i resten af Folkerepublikken Kina til også at kræve politiske reformer. En kommentar i Folkets Dagblad fredag anklagede lederne af Hongkongs demokratidemonstrationer for i virkeligheden at være motiveret af et ønske om at udfordre styret i Beijing ved at ville vælge ledere, som vil »konfrontere« centralregeringen. Og lørdag skriver Folkets Dagblad: »Protesterne vil aldrig sprede sig til resten af Kina. For den lille andel af folk, som vil skabe en ’farverevolution’ på fastlandet via Hongkong, er det blot en dagdrøm.«
Der er dog næsten ikke billeder af protesterne i de kinesiske medier, og det forklares ikke tydeligt, hvorfor folk demonstrerer. Fokus er i stedet på de negative økonomiske konsekvenser af protesterne. »Kan Hongkong fortsætte med at nyde stabilitet, når folk tyer til konfrontation, besættelse af gader og skaber irritation, hver gang de er utilfredse?« blev der spurgt i Folkets Dagblad.
Det statslige nyhedsbureau Xinhua kunne også glædeligt rapportere, at »partifunktionærerne og folkemasserne over hele landet« støtter centralregeringens håndtering af Hongkong og »på det bestemteste modsætter sig« demonstrationerne.

