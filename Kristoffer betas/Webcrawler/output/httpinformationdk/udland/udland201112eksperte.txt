Eksperter: Dansk opbakning til eurozone er solidarisk
Det vil være et solidarisk skridt for Danmark at tilslutte sig den nye eurozoneerklæring, vurderer EU-eksperter. Enhedslisten og EU-skeptiker kalder det derimod stærkt usolidarisk


 Et nødvendigt skridt i Danmarks EU-politik eller et stærkt problematisk samarbejde? Eksperter kalder det uomgængeligt, at Danmark går med i arbejdet om den nye eurozoneerklæring, der har til formål at skabe en ny finanspolitisk pagt.
»Danmark har en dyb interesse i, at eurozonen fungerer. Vi skal bidrage til, at det kører, fordi vi hænger stærkt sammen med euroen. Vores eksport går til eurolande, vores vigtigste handelspartner er Tyskland, og det er kun rimeligt, at vi bidrager til at få eurozonen på fode igen,« siger Peter Nedergaard, der er professor i statskundskab på Københavns Universitet med speciale i EU.
Han vurderer, at Danmark ved at gå med i arbejdet om en ny finanspolitik kun bidrager økonomisk til EU og dermed IMF med de midler, som den danske regering allerede har lovet væk.
»Det vil ikke have andre konsekvenser, end at vi udøver det, der gammeldags hedder solidaritet, og at vi så skæpper i kassen som aftalt,« siger Peter Nedergaard.
Professor i EU Marlene Wind vurderer, at en tilslutning til erklæringen vil give Danmark større indflydelse og på den måde gavne den danske økonomi.
»Det er i Danmarks interesse at få så meget indflydelse som muligt på europæisk politik, og derfor vil det være i dansk interesse at medvirke til samarbejdet, hvor man i forvejen kan sige, at vi er de facto-medlem af den fælles møntunion,« siger Marlene Wind.
Eurozoneerklæringen skal tages op i Europaudvalget i Folketinget på tirsdag, og Enhedslisten er forud for forhandlingerne kritiske over for Helle Thorning-Schmidts (S) formodede ønske om at tilslutte sig arbejdet med en finanspolitisk pagt.
’Vi tager det mulige’
»Helle Thorning-Schmidt burde klart have sagt fra over for den nye aftale. Danmark skal ikke binde sig til en finanspolitisk union. Danskerne har gentagne gange sagt nej til euroen, og hvis man tilslutter sig denne erklæring, er det en ekstremt vidtgående beslutning,« siger Nikolaj Willumsen, der er EU-ordfører for Enhedslisten.
Han mener, at Danmark bør blive helt uden for det nye økonomiske samarbejde i EU.
»Der er ikke noget solidarisk i den aftale. Den kommer til at gå ud over almindelige mennesker. Hvis en eurozoneerklæring kan opfattes som solidarisk, så er det over for bankerne,« siger Nikolaj Willumsen.
Holdningen deles af euroskeptiker Jens-Peter Bonde, der er tidligere medlem af Europaparlamentet for Junibevægelsen.
Han mener, at en økonomisk krisepakke til EU kan virke i en periode, men at regeringen ved at indgå i et eventuelt samarbejde med de 17 eurolande om en finanspolitisk pagt skyder sig selv i foden.
»Der er ikke nogen grækere, der kommer til at se de penge. De kommer til at gå til tyske og franske banker,« siger Jens-Peter Bonde.
Regeringspartiet SF ser frem til en drøftelse af aftalen i Folketinget og stiller sig ikke kritisk over for, at det kan blive dansk politik at gå med i den finanspolitiske aftale, der kommer ud af eurozoneerklæringen.
»Vores euroforbehold står ved magt. Det er et faktum. Så kan der være andre ting, vi skal diskutere, men vi har det fint med, at statsministeren er gået videre i processen og har deltaget i de relevante møder,« siger Lisbeth Bech Poulsen, der er EU-ordfører for SF.
Lars Barfoed (K) udtrykte torsdag skepsis over for eurozoneaftalen, men efter topmødeforhandlingerne er afsluttet, stiller Konservative sig som oppositionsparti positive over for resultatet.
»Vi erkender, at når vi ikke kan få det bedste i form af samarbejde mellem 27 lande, så tager vi det mulige. Vi har ingen problemer med at indgå et samarbejde om en finanspolitisk disciplin for det europæiske samarbejde, men vi ønsker ikke, at EU skal regulere, hvordan man bliver inden for de overordnede rammer,« siger den konservative EU-ordfører, Lene Espersen.

