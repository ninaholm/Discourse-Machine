Danmark missede chance for at påvirke verdens CO2-udslip
Verdensnaturfonden anklager i ny rapport Verdensbanken for at øge investeringer i de store C02-udledere olie og kul. Danmark var i 2004 med til at godkende og bakke op omkring bankens investeringer
Verdensbanken anklages i en ny rapport fra Verdensnaturfonden for omfattende støtte til fossile energiprojekter. Det sker, til trods for at banken siden 2004 blev anbefalet at udfase støtten til fossile brændstofprojekter.


 Verdensbanken er sat i verden for gennem investeringer og lån at forbedre vilkårene i verdens fattige udviklingslande. Derfor er det - ifølge Verdensnaturfonden - problematisk, at Verdensbanken stadig investerer en stor del af sine midler i fossile brændstofsprojekter. For netop fossile brændstoffer som olie og kul er de største kilder til CO2-udledning, og dem, der lider mest under CO2-skabte klimaforandringer er verdens fattige. Verdensnaturfonden mener også, at Danmark bærer en del af ansvaret for de klimafjendtlige investeringer.
Verdensbanken har ellers udarbejdet en særlig klimastrategi og etableret en række klimainvesteringsfonde, der alene er sat i verden for at støtte klimavenlige projekter.
Om klimainvesteringsfondene har Verdensbankens formand, Robert Zoellick, tidligere sagt til nyhedsbureauet Associated Press, at "klimainvesteringsfondene er et konkret skridt i forhold til tidens klimaudfordringer".
Mod al logik
Alligevel investerer Verdensbanken som aldrig før i energiprojekter baseret på fossile brændstoffer. 
Verdensnaturfonden har netop offentliggjort en rapport, der viser, at Verdensbanken i 2007 procentuelt øgede bankens investeringer i fossile brændstofprojekter med fire procent. Af de penge Verdensbanken sidste år satte af til klima og miljø, gik 26 procent til fossile brændstofsprojekter. Til sammenligning var gennemsnittet i perioden 1990-2007 22 procent, viser rapporten.
Leder af Verdensnaturfonden Danmarks Klimaafdeling, John Nordbo, kalder de stigende investeringer i fossile brændstoffer, for "investeringer, der går stik imod al logik".
"Med den viden, vi har i dag, burde det være helt logisk, at Verdensbanken ikke støtter fossile energiprojekter, der skader klimaet. Det giver simpelthen ingen mening at gøre de fossile brændstoffer billigere for statspenge ud fra en forestilling om, at stigende olieproduktion i for eksempel Tchad er til fordel for den fattige del af befolkning. 
Dansk tilbageholdenhed
John Nordbo peger på, at USA's store indflydelse på Verdensbankens investeringsprofil og landets prioritering af olie før klima også har haft en afgørende betydning for, at banken i dag slet ikke investeringsmæssigt er fulgt med behovene i de globale klimaudfordringer. 
"Det er ikke lykkedes Verdensbanken at investere mere i klimavenlige projekter, fordi banken simpelthen ikke har viljen. Det har den ikke, fordi USA helt overordnet er optaget af strategiske hensyn for at sikre sig adgang til fossile brændstoffer, først og fremmest olie". 
USA alene bærer dog ikke skylden. Også Danmark og det danske udenrigsministerium har været meget tilbageholdende med at kræve, at Verdensbanken ændrer sin investeringsprofil og udfaser støtten til anvendelse af fossile brændstoffer. Dansk politik er kun at øge støtten til vedvarende energi. 
"I 2004 kom en uafhængig kommission, nedsat af Verdensbanken selv, frem til den konklusion, at banken skulle udfase støtten til fossile brændstofprojekter. Det blev bare aldrig til noget, fordi blandt andet Danmark ikke bakkede op om forslaget. Udenrigsministeriet mente, at det var udbudspolitik, og at det var tilstrækkeligt blot at øge støtten til vedvarende energi."
Geert Aagaard, Kontorchef i Udenrigsministeriets kontor for miljø og bæredygtig udvikling, mener ikke, tingene kan stilles helt så simpelt op. Danmark stod den gang i en vanskelig situation, hvor flere ting spillede ind i forhold til den politik, man endte med at anbefale.
"Nu ved man jo i dag mere, end man gjorde dengang. Dertil kommer, at Danmark, og de andre nordiske lande, under alle omstændigheder ikke ville have kunnet skaffe et flertal for helt at udfase investeringerne i fossile brændstoffer. For et flertal i bankens bestyrelse med mange udviklingslande i spidsen var imod. Det, som Danmark gjorde i stedet, var at bakke op om en mere selektiv investeringspolitik med fokus på miljø og klima, og så støttede vi oprettelsen af en fond for vedvarende-de energi," siger Geert Aagaard. 


