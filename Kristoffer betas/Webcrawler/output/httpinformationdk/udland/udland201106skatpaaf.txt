Skat på finansspekulation skal hjælpe EU-kassen
EU's version af Tobinskatten skal styre den finansielle sektor og muliggøre, at EU-landenes direkte betaling til EU kan sættes ned, siger Barroso. Forslaget deler vandene i Europa


 En Tobin- eller Robin Hood-skat på finansielle transaktioner samt en ny EU-moms på varer skal sikre, at medlemslandenes direkte indbetalinger til EU-kassen kan mindskes, samtidig med at landbrugets støtteniveau opretholdes, og klimaindsatsen opprioriteres.
Det er hovedpunkter i et forslag til nyt EU-budget på 7.400 milliarder kroner for perioden 2014-20, som EU-Kommissionen nåede intern enighed om og præsenterede i Bruxelles sent onsdag.
Budgetforslaget, der rummer en forhøjelse på knap fem pct., har allerede mødt hidsige protester fra en række medlemslande og EU-politikere og kommer med sikkerhed ikke igennem i den fremlagte form i de forhandlinger, de 27 lande nu indleder, og som ventes at vare op til to år, bl.a. under dansk EU-formandskab.
Skatten på finanstransaktioner ønsker Kommissionen indført »senest fra 2018« med et forventet provenu til EU-kassen i 2020 på 275 mia. kr. Forslaget er beslægtet med den internationalt længe diskuterede Tobin- eller Robin Hood-skat  med den forskel at provenuet fra EU-skatten skal gå til EU selv, ikke til u-landsbistand.
Parlamentet er for
Den finansielle skat synes at være en mærkesag for kommissionsformand José Manuel Barroso.
»Ti medlemslande har allerede systemer til beskatning af finanstransaktioner,« og uden et fælles EU-system »risikerer vi at ødelægge det indre marked for finansiel service,« sagde Barroso ved præsentationen af forslaget.
Foruden mangeårig støtte fra internationale ngo'er og markant opbakning i EU-meningsmålinger har forslaget om finansskatten tilslutning fra Europa-Parlamentet samt store medlemslande som Frankrig og Tyskland. Til gengæld er bl.a. Storbritannien lodret imod.
»Komplet urealistisk,« lød i går meldingen fra Downing Street 10 ifølge The Guardian. Den britiske regering frygter, at en skat på finansielle transaktioner og spekulationer vil få bank- og børsfolk til at flytte aktiviteter i City of London til markeder i New York eller Fjernøsten.
»Vi vil miste arbejdspladser og indtægter,« lød meldingen fra britiske regeringskilder.
Også Holland, Sverige og den danske regering er kritiske.
Til gengæld har 1.000 socialdemokratiske politikere fra parlamenterne i de forskellige EU-lande netop underskrevet en appel om at indføre skatten.
»Det kan sætte en stopper for den formålsløse finansielle spekulation,« siger Dan Jørgensen, gruppeformand for Socialdemokraterne i Europa-Parlamentet.
»Det var ekstrem spekulation i alverdens værdipapirer, der fik det finansielle korthus til at vælte. Og det er spekulation imod landenes statsfinanser, der har sendt Grækenland, Irland og Portugal til tælling. Hvis vi skal undgå nye kriser, skal vi have sat en stopper for det,« siger Dan Jørgensen.
Dansk rabat ude
Det foreslåede EU-budget siger, at landbrugsstøtten kun skal skæres en anelse og modtage 2.800 mia. kr. i tiden 2014-20, men at 30 pct. af den direkte støtte skal fremme et grønnere landbrug.
Klimaindsatsen skal 'mainstreames', dvs. integreres i alle politikområder, og en større andel af budgettet skal også målrettes klimabeskyttelse.
»Kommissionen har til hensigt at øge andelen af klimarelaterede udgifter til mindst 20 pct.,« hedder det.
Danmark bliver ansvarlig for at koordinere budgetforhandlingerne under det kommende formandsskab i første halvdel af 2012. Den nuværende regerings hovedambition synes at være at sikre Danmark en rabat på EU-betalingen på én milliard kr.
»Det er som bekendt afgørende for regeringen, at vi får en rabat på vores EU-bidrag, så den negative særbehandling af Danmark bringes til ophør. Det er ikke rimeligt, at Danmark skal finansiere andre velhavende landes rabatter uden selv at opnå en,« siger finansminister Claus Hjort Frederiksen (V), der samtidig kalder det samlede udgiftsniveau i budgettet »alt for højt«.
Det danske rabatkrav er imidlertid ikke medtaget i Kommissionens udspil.
»Claus Hjort har hjemme i Danmark givet en garanti for, at han kan få en milliard om året i rabat. Det er nu hældt af brættet af EU-Kommissionen,« siger Dan Jørgensen.
»Hjort har virkelig dummet sig. Der bliver selvsagt ikke taget godt imod et land, som inden forhandlingerne starter, stiller ultimative krav om, at man vil have flere penge tilbage til statskassen.«


