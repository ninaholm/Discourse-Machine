Hospitaler i Syrien er mål i krigen
Angreb på hospitaler og drab på læger og sygeplejersker bliver brugt som en bevidst strategi for at vinde krigen, konkluderer FN i en ny rapport om krigen i Syrien. Det gør det til en blandet ’velsignelse’ at have et felthospital i sin baghave


 
	Da flyene var forsvundet fra himlen over al-Bab, kunne de tililende grave 11 lig ud af ruinerne af byens improviserede felthospital. Alle var civile, to af dem læger, resten patienter. Mindst to af dem børn.

	Og mens det improviserede felthospital efter at have fjernet murbrokker så småt kunne begynde at tage imod patienter igen, måtte man undvære intensiv- og røntgenafdelingen, der var blevet smadret af fly fra den syriske regeringshær.

	Angrebet på hospitalet 30 kilometer fra Aleppo og dybt inde i de oppositionskontrollerede områder skete for præcis en uge siden, men det er langtfra det første angreb på et hospital og næppe det sidste i Syriens to et halvt år lange borgerkrig, hvor angreb efter angreb på hospitaler og lægepersonale er blevet dokumenteret.

	Og angrebene er ikke tilfældige. En ny FN-rapport konkluderer, at det syriske regime og dets tilknyttede militser »bevidst målretter deres angreb« mod hospitaler, sundhedspersonale og ambulancer, og at regimestyrkerne og deres paramilitære militser »forstyrrer og bruger lægehjælp som et instrument til at fremme militære og strategiske mål«. Konklusionen i rapporten, der er lavet af en uafhængig kommission, er usædvanlig klar:

	»Regeringsstyrker udelukker lægehjælp til folk fra oppositionskontrollerede områder og områder, der er associeret med oprøret som en generel strategi. Denne gennemføres med angreb på lægeenheder, ved at gøre hospitaler til farlige steder at opholde sig, ved at gøre lægepersonale til mål og ved at blande sig i patienters behandling,« lyder dommen fra undersøgelseskommissionen, der samtidig også kritiserer oprørssoldater for heller ikke altid at tage hensyn til hospitaler i kampe mod regeringsstyrker.

	Fra 5.000 læger til 36

	Læger uden Grænser (MSF) er en af de organisationer, der er mest aktive i Syrien med seks klinikker i Nordsyrien, mobile lægeenheder og hjælp til forskellige andre lokale felthospitaler, og rapportens konklusioner kommer ikke netop som en overraskelse for organisationen.

	»Vi oplever konsekvenserne af, at læger og hospitaler er blevet mål i sig selv. Både i kraft af selv af at være mål, men også på den måde, at det betyder, at kapaciteten er helt nede, fordi så mange hospitaler er blevet ødelagt, og så meget medicinsk personale enten er blevet slået ihjel eller er flygtet. Folk strømmer til, fordi de ikke har andre steder at gå hen og ikke har haft det længe. Det betyder f.eks. også, at mange kroniske patienter, der tidligere klarede sig fint, har det meget dårligt, fordi de i lang tid ikke har haft adgang til medicin eller behandling,« siger Jesper H.L. Jørgensen, formand for organisationens danske afdeling.

	Samtidig er hjælpen til civilbefolkningen en velsignelse, der har sine ulemper.

	»Lokalbefolkningen er lykkelig, fordi vi kommer med lægehjælp, men samtidig er de også bange, fordi vores ankomst også pludselig betyder, at deres landsbyer risikerer at blive til bombemål, og det kan skabe usikkerhed,« forklarer han.

	Blandt andet derfor er det da også hele tiden en overvejelse, hvordan og hvor meget organisationer som MSF skal engagere sig.

	»Vi har ikke problemer med at finde folk, der gerne vil til Syrien og hjælpe, og det er især de sikkerhedsmæssige, lokale og logistiske forhold, der forhindrer os i at komme ind nogle steder. Men det handler også om at holde tungen lige i munden. For os er det afgørende, at vi bliver set som upartiske i konflikten, ellers kan vi ikke arbejde,« siger Jesper H.L. Jørgensen, hvis organisation sammen med en række andre har skrevet under på et åbent brev til parterne i Syrien og eksterne organisationer om at respektere menneskeretskonventionerne og lade læger arbejde uhindret med syge i Syrien.

	Konsekvensen af krigen og den målrettede ødelæggelse er ifølge verdenssundhedsorganisationen WHO, at det syriske sundhedssystem er i en katastrofal forfatning. 57 procent af alle offentlige hospitaler er ramt af ødelæggelser, 37 procent er ude af drift og 20 pct. delvist ude af drift – men mange er forment adgang til de eksisterende hospitaler eller risikerer fængsling og tortur, hvis de møder op. Allerværst står det til i det nordlige, oprørskontrollerede Nordsyrien, som konstant er udsat for luftangreb.

	Som et af de værste eksempler nævner organisationen i en nylig gennemgang af situationen i Syrien storbyen Aleppo og omegn. Engang var der her 5.000 læger. I dag er der ifølge organisationen 36 tilbage.

Dokumentation: Assault on medical care in Syria



