Wikileaks vil lække nye CIA-dokumenter
Grundlæggeren af den omstridt hjemmeside WikiLeaks har hyret kendt svensk forsvarer, og truer nu med at slippe flere hemmelige CIA-papirer ud


 Den omstridte whistleblower-hjemmeside WikiLeaks, der har vakt harme i Pentagon ved at offentliggøre tusindvis af hemmeligtstemplede militære dokumenter, vil lægge et nyt antal hemmelige rapporter ud på nettet onsdag. 
WikiLeaks skriver selv på hjemmesiden, at det vil offentliggøre nye CIA-dokumenter onsdag uden at angive nærmere tidspunkt (twitter status). 
Websitet har tidligere sagt, at 15.000 sider med hemmeligstemplede, militære dokumenter vil komme ud på internettet inden for kort tid. 
WikiLeaks har tidligere offentliggjort opsigtvækkende materiale om blandt andet krigen i Afghanistan. Det amerikanske forsvarsministerium har krævet, at alle dokumenter leveres tilbage til Pentagon og slettes fra internettet. 
Grundlæggeren af hjemmesiden WikiLeak, Julian Assange, blev i sidste uge beskyldt for to voldtægter i Sverige og sigtet i sit fravær. 
Sigtelserne blev senere trukket tilbage, men det er uklart om der vil rejst tiltale mod Assange for "forulempelse" eller "blufærdighedskrænkelse". 
Den 39-årige Assange, der er australier, har hyret en af Sveriges mest kendte forsvarere, mens han afventer en mulig retssag. 
Assange, som siger, at beskyldningerne mod ham er falske og led i en smædekampagne, har hyret forsvareren Leif Silbersky, som blandt andet er kendt som medforfatter til en række kriminalromaner.  
- Jeg kan bekræfte, at jeg vil repræsentere ham, siger Silbersky til flere svenske aviser.
Ifølge den svenske statsanklagemyndigheds informationsdirektør Karin Rosander er der indgivet to forskellige anmeldelser af Assange fra to kvinder i Stockholmsområdet. 
De påståede lovovertrædelser skal være sket i Sverige, men Rosander er ikke helt sikker på, at om begge kvinder er svenske. Assange har været i Sverige i den seneste tid for at holde forelæsninger om Wikileaks, der blev stiftet i 2006.

