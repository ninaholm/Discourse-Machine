Mens vi venter på et nyt Srebrenica
NATO har lagt alle sine æg i Den Arabiske Ligas turban, men hvad kan Syriens vrede arabiske naboer egentlig gøre for at standse det nu ni måneder lange blodbad med over 5.000 ofre?
Tusinder af Assad-tilhængere samledes i går i Damaskus’ centrum ved indvielsen af en statue kaldet ’Syriens soldat’, der er blevet skabt af kunstnere på kun syv dage til ære for landets hær og dens indsats for landets sikkerhed og stabilitet, som det hed.


 15, 20, 100 dræbte. Mænd, kvinder og børn. Demonstranter, menneskeretsaktivister, oppositionspolitikere og desertører. Hver eneste dag indløber de tragiske meldinger fra Syriens belejrede opposition. Op mod 5.000 hovedsageligt civile meldes dræbt, men reelt aner ingen, hvor mange der har livet de sidste ni måneder.
USA, EU og Den Arabiske Liga har indført sanktioner, men ingen er villige til at gribe ind militært.
På Asiatisk Plads og i resten af NATO-landenes hovedstæder sætter regeringer deres lid til Den Arabiske Liga, som i går sendte de første af i alt 150 observatører til det hermetisk lukkede land.
Men hvad kan den saudiskdominerede organisation egentligt stille op over for Syriens præsident, Bashar al-Assad, og hans tilsyneladende ubøjelige regime?
Det har Information spurgt to af landets mest vidende Mellemøstforskere om.
En ny Liga
Den Arabiske Liga er ikke kendt som verdens mest handlekraftige organisation — for nu at sige det mildt.
Tværtimod har ligaen, der domineres af det konservative Saudi-Arabien, indtil for ganske nylig haft ry for at bruge både måneder og år på at barsle med selv den mindst mus.
Men sådan er det ikke mere, siger seniorforsker Daniel Korski, der til daglig leder af Mellemøst-programmet hos den ansete tænketank European Council on Foreign Relations i Bruxelles.
»Det er en historisk skridt, at Den Arabiske Liga har sendt observatører til Syrien. Det er anden gang på bare et år, at ligaen åbenlyst blander sig i et medlemslands indre anliggender,« siger han.
Første gang var, da ligaen opfordrede til oprettelsen af en flyforbudszone i Libyen og dermed affyrede startskuddet til krigen mod Muammar Gaddafi.
Også Jørgen Bæk Simonsen, professor i Mellemøstens historie på Københavns Universitet, mener, at Den Arabiske Liga har udviklet sig til en stadigt vigtigere spiller.
»Det er grænseoverskridende for ligaen at blande sig seriøst i en suveræn stats forhold på denne måde,« siger han.
Dæmper på volden
Ligaens 150 observatører, som ventes at være på plads i Syrien inden årets udgang, har til opgave at rapportere om bl.a. overgreb på civilbefolkningen. Men hverken Korski eller Simonsen tror på, at deres tilstedeværelse vil standse Assad-regimet.
»Observatørernes tilstedeværelse vil formentlig lægge en dæmper på overgrebene« siger Daniel Korski.
»Det vil bl.a. begrænse mulighederne for at sætte hæren ind mod civilbefolkningen.«
Jørgen Bæk Simonsen tvivler meget på, at observatørerne får fri adgang til at rapportere om tingenes tilstand.
»De vil formentlig kun få lov at se de steder og de personer, som regimet ønsker, de skal se« siger han og mener, at Assad-regimet blot forsøger at vinde tid, i håb om at opstanden vil gå i sig selv.
De færreste tror dog på, at det vil ske. Tværtimod ventes observatørernes tilstedeværelse at give oppositionen fornyet vind i sejlene.
Et nyt Srebrenica
Både Simonsen og Korski understreger, at observatørernes rapport fra Syrien kan blive få stor betydning for, hvordan den syriske konflikt udvikler sig.
»Hvis observatørerne kommer med en stærk rapport, vil det formentlig føre til endnu flere arabiske sanktioner og en total isolering af Syrien,« siger Korski.
Men en opfordring til krig, som den ligaen kom med i forbindelse med Gaddafi, regner han ikke med. Dertil er situationen i Syrien alt for kompliceret, først og fremmest fordi den syriske opposition indtil videre ikke udgør et samlet alternativ til Assad. Indtil den gør det, tror Korski ikke på, at det internationale samfund vil gribe ind.
»Der skal formentlig en ny Srebrenica-massakre til, før det internationale samfund går fra militær passivitet til handling,« siger han med henvisning til bosnisk-serbiske styrkers massakre på 7-8.000 muslimske ubevæbnede mænd og drenge i 1995.
Jørgen Bæk Simonsen er enig.
»Det, tror jeg, desværre er rigtigt. De nuværende 15-20 dræbte om dagen udløser i hvert fald ingen større reaktion fra det internationale samfund,« konstaterer han.
 

