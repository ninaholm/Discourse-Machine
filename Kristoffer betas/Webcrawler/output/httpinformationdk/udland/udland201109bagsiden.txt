Bagsiden: Luksusliv - for nogen - i de russiske fængsler
Russiske fangelejre er normalt ikke nogen fornøjelse. Hvis fangen da ikke har godt med rubler på lommen


 Russiske fængsler er berygtede for at være overfyldte, sygdomsbefængte og grusomme. Men det holder ikke, hvis den indsatte ellers har penge nok. Hvis du har rubler, kan du leve et sødt VIP-liv i frihed og luksus.
Det beretter en tidligere indsat i en opsigtsvækkende artikel i dagbladet Moskovskij Komsomolets. Andrej, tidligere stedfortræder for et parlamentsmedlem, et eftertragtet job, fordi det giver gode muligheder for at modtage bestikkelse og blive rig, fik fire år for svindel og kom ud fra fængslet i maj i år.
Han beretter om et liv i luksus i de fangekolonier i Brjansk-distriktet syd for Moskva, hvor han måtte afsone sin straf. Det første, han gjorde ved ankomsten til fangekolonien i den lille by Klintsy, var at drysse om sig med 500-rubelsedler (ca. 100 kr.) til vagter og ledere. Det fik hurtig ankomsten forvandlet til en fest, hvorefter han fik tildelt en VIP-celle på 50 kvadratmeter og lov til at beholde sine to mobiltelefoner.
Lejren i Klintsy viste sig at være et herligt sted: »Den første aften gik jeg ud i zonen. Det lignede en hovedgade i en by i syden. Folk spadserede rundt, drak, sang og råbte og havde det skægt. Som en folkefest. Vagterne så roligt til, men bad om, at vi ikke kom for tæt på de forbudte områder. Hvis en eller anden styrtede om, så sagde de bare: læg ham hurtigt ind for at sove«.
Langvarig festmiddag
På dette herlige sted sad Andrej i næsten et år, og det var som »en langvarig festmiddag«. Det skortede ikke på alkohol, mobiltelefoner og cigaretter, som det nærliggende landbrug havde specialiseret sig i at forsyne fangerne med. »Vi havde alt, hvad vi behøvede,« siger Andrej, som med et foto af ham og andre fanger med sushi, champagne og whisky som bevis påstår, at han fik sushi hver dag, idet en af medfangerne var tidligere kok fra en japansk restaurant i Moskva.
Andrej blev selvfølgelig ved med rundhåndet at dele 500-rubelsedler ud, og da han på et tidspunkt blev sendt til en anden og ringere lejr, kom lejrkommandanten fra den gode gamle lejr og købte ham tilbage. De, der havde penge, fik VIP-behandling, de, som ingen penge havde, måtte leve som fanger plejer. Skidt.
På ferie i Italien
Endnu en ny lejr, hvor man havde hørt rygter om Andrejs rundhåndethed, bød ham velkommen med en banket med vodka og alskens lækkerier. Her behøvede han ikke engang at bo i selve fængslet, men indlogerede sig på et hotel med egen bar, fladskærm og rigeligt med kvinder.
Når det blev for kedeligt i lejren, betalte Andrej sig simpelthen til ture 20 gange i løbet af fire år til Moskva, hvor han indlogerede sine to vogtere på et billigt hotel med masser af vodka, hvorefter han selv tog på besøg hos venner og familie.
Da det også blev for ensformigt, fik han mod betaling, naturligvis lejrkommendantens tilladelse til at foretage en smuttur på besøg hos en ven i Italien. Vennen har bekræftet dette overfor Moskovskij Komsomolets, og Andrej har også vist fotos fra turen.
Hoveder vil rulle
Lejrkommandanten tjente godt på Andrejs og andres 'ferie' i Brjansk-området, men efter at avisen har fået nys om forholdene, har myndighederne iværksat en grundig undersøgelse og lover, at der kommer til at rulle hoveder.
Forhåbentlig har kommandanten sparet nok op til at kunne betale sig fra en så grusom skæbne, som et ophold i en anden kommandants lejr.
 

