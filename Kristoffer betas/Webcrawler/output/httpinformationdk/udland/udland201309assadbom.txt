Assad skal bombes til forhandlingsbordet
Præsident Obama kritiseres for at gå uden om FN’s Sikkerhedsråd. Det blev Bill Clinton også klandret for inden angrebet på Serbien i 1999. Men nu som dengang kan formålet med en luftkrig være at opbløde diktatorens holdning til en fredelig løsning på borgerkrigen


 
	Mener den amerikanske præsident det alvorligt, når han søger Kongressens bemyndigelse til en snarlig militært aktion mod Syrien, eller er det et forsøg på at presse Kina og Rusland til at give indrømmelser?

	Den mulighed rumsterede bag kulisserne på G20-mødet i går i Skt. Petersborg.

	Diskussionen om, hvorvidt USA’s trussel mod Syrien er bluff eller ej, fik fornyet aktualitet, da Ruslands præsident tilsyneladende åbnede døren på klem for en godkendelse af en straffeaktion i Sikkerhedsrådet, såfremt beviserne på Assad-styrets ordre til giftgasangrebet 21. august viser sig at være nagelfaste.

	At der stadig hersker forhåbninger om, at en amerikansk-fransk aktion kan afværges, blev tydeliggjort, da FN’s generalsekretær, Ban Ki-moon, gav sin Syrien-mægler, Lakhdar Brahimi, ordre til at haste til Skt. Petersborg for at briefe statsoverhoveder og regeringschefer. Hjemme i USA er nogle mellemøstiagttagere skuffede over Obamas afvisning af at bringe spørgsmålet om Syriens angivelige anvendelse af giftgas mod civile til debat og afgørelse i FN.

	Bush gik til FN

	Det gjorde hans republikanske forgænger, George W. Bush, f.eks. under optakten til Irak-krigen i 2002. Beviserne, som udenrigsminister Colin Powell fremlagde for Sikkerhedsrådet dengang, skulle senere vise sig at være falske, men Bush forsøgte i det mindste at overtale Sikkerhedsrådet til handle.

	»Under valgkampen i 2008 talte Obama varmt om FN’s rolle. Nu vil han gå udenom Sikkerhedsrådet. Når det kommer til stykket, er der grund til at have mere respekt for Bush, som i det mindste var konsekvent og forudsigelig,« siger Trita Parsi, leder af National Iranian American Council i Washington, D.C.

	For Obama-regeringen er det imidlertid tvivlsomt, hvor meget legitimitet USA ville kunne opnå ved at inddrage Sikkerhedsrådet, når det på forhånd synes givet, at Kina og Rusland vil nedlægge veto mod et militært indgreb, mener udenrigspolitisk kommentator James Traub fra magasinet Foreign Policy:

	»Man kan ikke sige, at Bush og Powell sikrede legitimitet til at gribe til våben mod Irak ved at gå til FN’s Sikkerhedsråd. Tværtimod. Det er svært at se, hvilket formål det tjener at gå til FN lige nu.«

	Det nærmeste, man kommer en sammenlignelig situation, er præsident Bill Clintons beslutning om at gå uden om Sikkerhedsrådet, da han i 1999 støttede sig til NATO frem for FN under bombekampagnen i Kosovo og Serbien. Også dengang truede Rusland med at nedlægge veto.

	Hvis man læser de seneste dages udtalelser fra amerikanske kongresmedlemmer indenad og dertil lægger de mere åbenhjertige forklaringer fra franske diplomater, tegner der sig et billede af en omvendt form for kanonbådsdiplomati. Syrien og dets allierede skal ikke trues til forhandlingsbordet. De skal bombes til forhandlingsbordet.

	Tirsdag sagde Frankrigs udenrigsminister, Laurent Fabius, til tv-kanalen France 2: »Vores holdning er, at vi først straffer og dernæst forhandler. Frankrig er overbevist om, at Assad ikke vil forhandle uden straf. Kun sanktioner vil bringe ham til bordet, men det bliver selvfølgelig ikke let.«

	Den tidligere tyske fredsforhandler i Bosnien-konflikten Wolfgang Ischinger peger i en artikel i det tyske udenrigspolitiske selskabs tidsskrift på parallellen til USA’s og NATO’s bombninger af Serbien i 1995, som sammen med en kroatisk og bosnisk hæroffensiv tvang Slobodan Milosevic til forhandlingsbordet og skabte grundlaget for fredsaftalen i Dayton. I Syrien er antagelsen, at Assad ikke har noget incitament til at komme den væbnede opposition i møde og afslutte borgerkrigen, medmindre hans nyligt styrkede stilling på slagmarken bliver svækket af amerikanske bombardementer. Det er den eneste måde, hvorpå man kan stoppe brugen af kemiske våben og slagtningen af civile, lyder argumentet.

	Ifølge gårsdagens Wall Street Journal har Obama og hans udsendinge således i private samtaler med politikere i Kongressen antydet, at en militær intervention vil have et bredere sigte end blot at nedkæmpe styrker med ansvar for kemiske våben.

	Magtbalancen skal forskubbes til fordel for den sekulære opposition. Det vil betyde, at Syriens flyvevåben, artilleri, antiluftskyts, kommando- og kontrolcentre samt efterretningsenheder og sågar forsvarsministeriet vil blive mål for bombardementet. Målene var de samme under luftkrigen mod Serbien i 1999. »Udenrigsminister Kerry siger det ret tydeligt. Assads dræbermaskine skal ødelægges, og oppositionen bygges op,« siger Traub og tilføjer: »Uden disse intentioner ville en militær intervention i en borgerkrig være umulig at retfærdiggøre. Formålet må være at tilvejebringe en fredelig løsning.« Men det forudsætter naturligvis, at den syriske diktator og hans allierede i Kina og Rusland bløder op og ikke står stejlt efter bombeangrebene, der kan vare lige så længe som i Kosovo-konflikten. I går sagde den russiske udenrigsminister, Sergej Lavrov, at en straffeaktion vil være enden på de fredsforhandlinger, der blev lanceret i Genève i 2012, og som efter planen skulle have båret frugt i indeværende år.

