Bagsiden: Kinas Mr. Soft Power og det udenlandske affald
Er det udtryk for fremmedhad at kalde udlændinge for ’affald’? Nej, da
Den kendte kinesiske tv-vært, Yang Rui, har påkaldt sig vrede ved at udtrykke sit mishag ved udlændinge på en kinesisk mikroblogservice.


 Den kendte kinesiske tv-vært Yang Rui holdt sig ikke tilbage, da han sidste uge udtrykte sin foragt for udlændinge i Kina. Mange af dem er menneskesmuglere og spioner, erklærede han. Kinas politi skal »rydde op i det udenlandske affald«, og beskytte Kinas »uskyldige piger« mod »udenlandske bøller«. Samtidig skal »alle, der dæmoniserer Kina, holde kæft og skride ad helvede til,« tilføjede han og beskrev en amerikansk journalist, som sidste måned blev smidt ud af landet for sin kritiske Kina-dækning, som en »udenlandsk kælling«.
Mange kinesere har tilsyneladende set myndighedernes igangværende 100 dages-kampagne mod illegale udlændinge som en kærkommen anledning til at lufte deres generelle vrede mod fremmede på internettet.
Men at Yang Rui tilslutter sig koret via Sina Weibo, en kinesisk mikroblogservice a la Twitter, er bemærkelsesværdigt. Den 49-årige tv-vært arbejder for kinesisk stats-tv’s engelsksprogede kanal, CCTV-9. Her er han vært for programmet Dialogue, der dagligt har udenlandske gæster i studiet og har som sit erklærede mål at skabe forståelse mellem Kina og omverdenen. Samtidig er programmet flagskib for Beijings forsøg på at styrke landets såkaldte bløde magt og give udenlandske seere et positivt indtryk af Kina.Og Yang Rui er sædvanligvis sin rolle bevidst. I 2008 sagde han:»Jeg minder mig selv om, at jeg ikke kun repræsenterer mig selv, men også mit lands image.«
Fremmedhader eller ej?
Men har han nu gjort skade mod sit eget og sit lands image? Fra kinesere har han modtaget masser af både ros og ris for sin grove generalisering af udlændinge.
»Det var sådan, Bokseropstanden startede,« skrev en kineser på Sina Weibo med henvisning til den nationalistiske revolte i Kina i år 1900, hvor tusinder af udlændinge blev myrdet.
Yang Rui har også formået at få mange udlændinge i Kina til at reagere og spørge, hvordan kineserne selv ville have reageret, hvis hans ord var ytret om kinesere af en vestlig tv-vært.
At værten på et program, som har udlændinge som sin målgruppe, »tilsyneladende er en racistisk fremmedhader, er formentlig et varsel om, hvor mislykket Kinas forsøg med blød magt vil blive,« skriver Charlie Custer, en amerikaner i Kina på sin blog chinageeks.org.
Men er Yang Ruis udfald udtryk for fremmedhad? Nej, bestemt ikke – mener han selv. Han truer nu med at sagsøge Charlie Custer for injurier, da det har »skadet hans omdømme« at blive kaldt ’fremmedhader’.
Nu er spørgsmålet så blot, hvor mange udlændinge det i fremtiden vil lykkedes Yang Rui at få med i sit program. Og om han vil tiltale dem som bøller, spioner eller affald.

