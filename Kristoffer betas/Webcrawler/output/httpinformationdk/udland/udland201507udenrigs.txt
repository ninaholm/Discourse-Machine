Udenrigsministeriet advarer om bomberisiko i Tyrkiet

Tyrkiske betjente tjekker bilister i Ankara.


 Den tiltagende uro i Tyrkiet kan føre til angreb mod offentlig transport, understreger Udenrigsministeriet, der nu opdaterer sin rejsevejledning til Tyrkiet efter de seneste dages og ugers uro i landet.
»Der er meldinger om mulige angreb mod den offentlige transport i Istanbul,« understreges det i den opdaterede rejsevejledning.
»Vi gengiver de forlydender, der er i Tyrkiet, om mulige angreb på metro og andre former for trafikanlæg,« siger chefen for Udenrigsministeriets Borgerservice, Ole Egberg Mikkelsen, til Ritzau.
»Det er ikke sådan, at vi fraråder rejser til Tyrkiet, men vi gør opmærksom på de forlydender, der er.«
»Det, vi ser i Tyrkiet i øjeblikket – og den uro, vi har set i de senere dage – det er primært langt fra de områder, hvor der er danske turister,« siger Ole Egberg Mikkelsen.
»Men når der er de her forlydender, så gør vi selvfølgelig opmærksom på det.«
Opdateringen kommer kort efter, at det tyske udenrigsministerium har lavet en lignende justering af rejserådene til tyskerne.
Rejsevejledningerne er opdateret efter den seneste uges tiltagende konflikt mellem Tyrkiets regering og Kurdistans Arbejderparti, PKK. I sidste uge blev flere politibetjente dræbt, og tyrkisk militær har bombet flere PKK-mål i både Tyrkiet og Irak.
I den detaljerede rejsevejledning på det tyske udenrigsministeriums hjemmeside oplistes en række voldelige begivenheder i landet den seneste tid.
Ministeriet skriver, at der er risiko for PKK-angreb, og man må udvise stor forsigtighed ved rejser i Tyrkiet.
Iraks regering fordømte i går Tyrkiets angreb på kurdiske styrker i det nordlige Irak, hvor tyrkerne i sidste uge indledte en bombekampagne. Bomberegnen tog til natten til i går.
I en skriftlig udtalelse sagde præsident Haider al-Abadis kontor, at det er en “farlig eskalering og et angreb på Iraks suverænitet”.
Irakerne, som har inviteret en koalition af lande til at bekæmpe Islamisk Stat (IS), får omfattende hjælp fra kurderne til kampen mod netop IS.
Abadi beder tyrkerne om at indstille bombetogterne og i stedet søge en diplomatisk løsning på konflikten.
Ritzau/Reuter

