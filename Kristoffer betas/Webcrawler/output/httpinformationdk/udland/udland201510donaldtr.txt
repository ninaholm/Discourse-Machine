Donald Trumps populistiske budskab har før virket
Byggematadorens vælgere støttede i sin tid racisten George Wallace, populisten Pat Buchanan og Texas-milliardæren Ross Perot. Inden aftenens tv-debat spørger man i det kriseramte republikanske parti, om disse vælgere vil være tabt uden Trump som partiets kandidat i 2016
Donald Trump er kendt for sin ligefremme værtshusstil og rabiate udtalelser om bl.a. indvandrere. Alligevel – eller måske netop af samme grund – er han gået fra at være outsider til i stigende grad at ligne republikanernes præsidentkandidat.


 Endnu en gang viste byggematadoren Donald Trump sin evne til at veje folkestemningen, da han under et valgmøde mandag gjorde grin med sin rival, Jeb Bush, som har været i Texas og »rådføre sig med Mama og Papa« om sin afsporede valgkampagne.
I aften får Jeb Bush, søn af en tidligere præsident og bror til en anden, en chance for at tage til genmæle, når de republikanske præsidentkandidater mødes til den tredje tv-debat i denne valgkamp. Debatten finder sted i den venstreliberale universitetsby Boulder i bjergstaten Colorado.
Men de fleste politiske iagttagere tipper på, at Jeb Bush, tidligere guvernør i Florida, vil få ekstremt svært ved at kæmpe sig tilbage til en førerposition. Indtil Donald Trump meldte sig på banen i juli, blev Bush ellers anset for at være favorit. Det var ikke alene i kraft af hans navn, men også fordi komiteer, der formelt set er uahængige og ikke må koordinere deres budskab med Bush, havde indsamlet 100 mio. dollar fra det politiske dynastis netværk af donorer.
»Det er næsten utænkeligt, at Jeb Bush vil få et comeback. Vælgerne kender ham allerede; de synes, han er dødsenskedelig, uartikuleret, utilstrækkelig, for tæt på partiets lederskab og Wall Street og uden berøring med folks virkelighed,« siger Todd Domke, konsulent for republikanske kandidater.
Læs også: Trump: Verden var meget bedre med Saddam og Gaddafi
John Zogby fra Zogby Analytics, der har stor erfaring med meningsmålinger, peger på den negative holdning til Jeb Bush.
»Da vi i foråret spurgte vælgerne, hvem de aldrig ville ønske som præsident, lød svaret: Trump. Nu siger de: Bush. I et fragmenteret parti som det republikanske nytter det ikke at føre en konventionel valgkampagne, som Bush gør,« siger Zogby.
Jeb Bushs beslutning om at sammenkalde familien til et møde i Texas lignede et krampagtigt forsøg på at bekræfte dens støtte til Jeb og derved overtale donorer til at undlade at skifte hest. Inden sammenkomsten måtte kandidaten afskedige medarbejdere og skære i lønnen.
Trumps retorik
Tiden synes således at være løbet fra Bush-dynastiet. De republikanske vælgere leder efter en kandidat, der kan ruske op i Washington, D.C. og få partiets konservative politik gennemført. Den opskrift passer ikke til Bush.
Men Trumps afslørende udtalelser om Bush har også bidraget til præsidentsønnens vanskeligheder og bratte fald i vælgertilslutningen. I flere måneder har han scoret under 10 pct. i meningsmålinger.
Trumps styrke er uomtvistelig. Han taler et sprog, som frustrerede og vrede amerikanere instinktivt forstår. Hans sætninger er korte. Stilen svarer til den, der bliver brugt af gæster på et værtshus. Indholdet består mest af konstateringer og slogans.
Trump ses desuden som en succeshistorie – en mand, der i kraft af sin stålsatte vilje og sit lederskab kan bibringe vedvarende forandringer – et tiltalende talent for dem, der er rede til at smide lovgiverne i Washington, D.C. overbords til fordel for en autoritær populist.
Men der er også en anden og mere dybtliggende forklaring på Trump-fænomenet, siger den amerikanske journalist og forfatter John Judis.
I et nyligt essay i magasinet National Journal fortalte Judis, at han havde genlæst en bog af en næsten ukendt amerikansk professor fra 1970’erne: Donald Warren havde i en meningsmåling med 1.500 amerikanere og efterfølgende interviews med nogle af dem identificeret en vælgergruppe, der af og til stikker hovedet frem og tiltvinger sig indflydelse i præsidentvalg.
»Warren kaldte denne vælgergruppe for middle american radicals. Demografisk og ideologisk svarer de præcist til den typiske Trump-vælger i dag. Dengang udgjorde de en fjerdedel af alle vælgere. I dag er andelen noget mindre,« fortæller John Judis.
Professor Warren fandt, at disse vælgere kun havde færdiggjort high school, socioøkonomisk befandt de sig i middelklassen eller på et lavere trin, og de var enten faglærte arbejdere eller ansat i servicesektoren.
Ideologisk kunne de hverken rubriceres som konservative eller liberale. De følte sig negligeret af en forbundsstat, som i deres øjne begunstigede de rige, selskaberne og de fattige. De var mistænkelige over for big business og finansverdenen, men de støttede til gengæld forbundsstatens velfærdsprogrammer – herunder universel sygesikring.
Og måske vigtigst af alt opdagede professor Warren, at denne vælgergruppe var villig til at støtte en autoritær skikkelse som Trump, der lover at få sat skik på politikerne i Kongressen. Gennem årene har de stemt på sydstatsracisten George Wallace, højrepopulisten Pat Buchanan samt Texas-milliardæren og demagogen Ross Perot.
»Engang var de negativt indstillet over for sorte amerikanere. Nu vender de sig imod muslimer og immigranter,« siger John Judis.
Fragmenteret parti
Potentielt er nogle af disse vælgere, middle american radicals, tiltrukket af den demokratiske præsidentkandidat og selverklærede socialist Bernie Sanders’ budskab – at den amerikanske middelklasse er blevet klemt økonomisk, og at forklaringen er finans- og forretningsfolk, som i kraft af kampagnebidrag til politikere får indflydelse på lovgivning af relevans for deres virksomheder.
»Jeg har mødt Trump-vælgere i New Hampshire, der overvejer at stemme på Sanders, hvis Trump falder bort og Sanders nomineres af demokraterne. Men jeg ville ikke overdrive antallet af disse vælgere,« fortæller John Judis.
Det republikanske partis store hovedpine kan blive at motivere vælgerne til at stemme på den kårede kandidat næste efterår, hvis hverken Trump eller den anden politiske outsider, den dybt religiøse kirurg Ben Carson, klarer skansen. Tilsammen opnår de for tiden tilslutning i meningsmålinger fra mere end 50 pct. af partiets vælgere.
Opmærksomheden rettes derfor i stigende grad mod de to senatorer, Marco Rubio fra Florida og Ted Cruz fra Texas. De er unge og kan i kraft af deres aner tiltrække støtte fra traditionelt demokratiske latinovælgere. Spørgsmålet er så, om én af dem kan overtage Trumps middle american radicals og Carsons evangeliske kristne vælgere.
Carson, hvis udtalelser om abort, jøder og muslimer er mere outrerede end Trumps racistiske beskrivelse af mexicanske indvandrere, antages for at være den første, der falder, når partivalgene begynder til februar. Byggematadoren fra New York forventes at overleve længere, og få tør nu udelukke, at Trump faktisk går hen og vinder partidysten.
»Hvis Trump taber, er det svært at se, hvor hans vælgere flygter hen. Vi må gå ud fra, at de bliver hjemme på valgdagen til november (2016, red.),« siger John Zogby.
Den republikanske konsulent Todd Domke er bekymret for de indre spændinger i hans parti.
»Engang var vi forenet imod kommunismen. Nu er vi kun enige om at være imod Barack Obama og Hillary Clinton. Partiet er fragmenteret i religiøse konservative, nykonservative, partilederskabet, probusinessfløjen, Trump-populister og dem fra Tea Party,« siger han.
»Republikanerne kan stadig vinde i 2016, men det kræver en kandidat, der kan samle alle fløjene, og at Clinton samtidig begår en masse fejl og anses for uærlig og utroværdig.«

