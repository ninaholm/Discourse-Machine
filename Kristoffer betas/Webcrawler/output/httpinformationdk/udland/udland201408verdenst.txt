Verden står i flammer
Aldrig før har FN registreret så mange katastrofer på samme tid. Ikke siden Anden Verdenskrig har der været så mange flygtninge, hvilket lægger et massivt pres på nødhjælps-organisationerne. Men selv om kloden brænder og de globale magtstrukturer er i opbrud, er verden ikke ved at falde fra hinanden, vurderer to eksperter
 Regeringshærens granater slår ned i en bygning i den syriske by Raqqa – en by som ellers kontrolleres af Islamisk Stat. Syrien er blot et af mange brændpunkter i denne tid, som sender millioner i døden eller på flugt.


 For første gang siden FN blev stiftet i 1948, har organisationen defineret fire humanitære kriser på samme tid som såkaldte ’Level 3-katastrofer’, organisationens højeste alarmberedskab. Det er borgerkrigene i Irak, Sydsudan, Syrien og Den Centralafrikanske Republik, der presser FN’s ressourcer til det yderste.
Over hele verden er 50 millioner mennesker lige nu drevet på flugt fra krige, epidemier og madmangel, hvilket søndag fik den 77-årige amerikanske senator John McCain til at udtale til CNN, at han ’aldrig i sin levetid har oplevet så megen uro i verden’.
De mange humanitære katastrofer får nu UNICEF og Røde Kors til at slå alarm:
»Jeg har aldrig før oplevet så mange kriser på samme tid i mine 19 år i UNICEF. Det strækker vores menneskelige og økonomiske ressourcer til det aller-alleryderste. Vi har været nødt til at nedprioritere vores langsigtede udviklingsarbejde i mange lande. Vi er i bogstaveligste forstand i undtagelsestilstand i UNICEF,« siger UNICEF Danmark’s generalsekretær Steen M. Andersen.
Han får opbakning af Anders Ladekarl, der er generalsekretær i Røde Kors Danmark:
»Jeg har aldrig oplevet, at så mange katastrofer er opstået på en gang, og det sætter et kolossalt pres på vores ressourcer. I Syrien mangler vi 50 procent af vores finansiering, så når vi uddeler nødhjælp, der normalt skal vare en måned, må vi nu fortælle folk, at den skal vare i to måneder. Verden er virkelig presset,« forklarer Ladekarl.
 Regeringshærens granater slår ned i en bygning i den syriske by Raqqa – en by som ellers kontrolleres af Islamisk Stat. Syrien er blot et af mange brændpunkter i denne tid, som sender millioner i døden eller på flugt.
Scanpix
De mange kriser lægger et massivt pres på økonomien for de nødhjælpsorganisationer, der er dybt afhængige af donormidler fra verdenssamfundet. Ifølge Informations optælling har World Health Organization (WHO) i 2014 anmodet om 420 millioner dollars til at afhjælpe humanitære kriser i 14 lande, men i skrivende stund har WHO kun modtaget 186 millioner, svarende til 44 procent af beløbet. De store finansieringsproblemer går igen blandt alle FN-organer og store nødhjælpsorganisationer i verden.
»Vores appel er, at den humanitære del af udviklingsbistanden må og skal stige dramatisk i de kommende år. Så må man skyde nogle af de langsigtede udviklingsprojekter. Det er godt nok lidt som at tisse i bukserne, men vi er nødt til først at sørge for, at mennesker overlever,« lyder det fra Anders Ladekarl.
En ændret verdensorden
De mange krige lige nu er kendetegnet ved, at den teknologiske udvikling er med til at trække regionale konflikter i langdrag.
Det forklarer Mikkel Thorup, der er lektor i politiske idéhistorie ved Institut for Kultur og Samfund på Aarhus Universitet og forfatter til bogen Sårbarheder om verdens sikkerhedspolitiske udvikling efter murens fald i 1989:
»En af Vestens nye erfaringer er, at militær intervention ikke skaber afgørelser i krige – de kan højst transformere dem. Der er opstået en global økonomi, som gør det muligt for oprørsgrupper at skaffe finansiering til at fortsætte konflikter på lavt blus i meget lang tid. Derudover oplever vi, at civile grupper i dag kan få adgang til militært udstyr, der kan udfordre og ligefrem bekæmpe staters militær. Det er i et europæisk perspektiv overraskende, fordi vi har vænnet os til, at man kun kan dø af at udfordre statens militær. Men tiden, hvor stater har haft det ’militære monopol’, er en parentes i historien, som vi måske er på vej væk fra nu,« vurderer Mikkel Thorup.
Ole Wæver, der er professor i International Politik ved Københavns Universitet, køber dog ikke helt idéen om, at vi er på vej mod en ’Ny Middelalder’ uden staten som den stabile enhed:
»Det spørgsmål stillede vi også hinanden for 30 år siden. Det er nemt midt i de aktuelle kriser at overdrive det lidt, for den suveræne stat var aldrig så suveræn, som den selv påstod. Ligeledes er statens død også lidt overdrevet. Men det er korrekt, at teknologien hele tiden gør mindre og mindre grupper i stand til at lave større og større ødelæggelse. Det er et problem, som i sidste ende vil blive et indenrigspolitisk problem, som vi allerede ser det nu med skoleskyderier i USA,« forklarer Ole Wæver.
Ingen supermagt
De mange og langvarige kriser særligt i Mellemøsten har fået flere republikanere i USA til at kritisere præsident Barack Obama for manglende globalt lederskab.
Over sommeren har senator Lindsey Graham (R) fra South Carolina således kaldt Obama for ’Kongen af Ubeslutsomhed’. Men det er fejlagtigt at tro, at USA’s tidligere rolle som ’global politibetjent’ skabte mindre krig og elendighed i verden, fastslår Ole Wæver:
»Summen af elendighed er ikke nødvendigvis større end tidligere, der var også rimeligt mange problemer i Bush-æraen. Men verden kan godt fremstå mere forvirrende og urovækkende, fordi vi ikke længere har et naturligt centrum i verden med et USA, der tager styringen. Dermed kan vi ikke skabe en fortælling om, at det er ’de gode mod de onde’ eller civilisationernes sammenstød, og derfor virker konflikterne lige nu mere forvirrende,« forklarer Wæver.
»Republikanerne holder fast i et ideal om, at USA kan diktere verdens gang, men den tid er forbi. Omvendt har de en pointe i, at USA stadig er den globale hegemon, og hvis ikke amerikanerne griber ind over for en konflikt, så er der ikke andre til at gøre det.«
»Men historisk set har USA jo utroligt sjældent været i stand til at afslutte de konflikter, de har involveret sig i, og det har Obama indset,« siger Mikkel Thorup.
Han fremhæver, at verdensordenen er nogenlunde stabil, de mange kriser til trods:
»De nuværende kriser er et udtryk for nogle forskydninger i den eksisterende verdensorden, men det er ikke et sammenbrud. De grundlæggende strukturer og institutioner er forholdsvist stabile – folk handler stadig, og international ret fungerer nogenlunde. Der er heller ingen af de nye stormagter, der grundlæggende udfordrer den amerikanske orden, selv om de prøver at spille en større rolle. I det ’globale skakspil’ er verdensordenen nok blevet mere skizofren, men spillereglerne er stadig de samme,« lyder det.
Ikke så ringe endda
Trods de mange humanitære kriser lige nu, fremhæver både Røde Kors og UNICEF dog, at verden på den lange bane bevæger sig i den rigtige retning.
»Der er langt færre fattige mennesker i verden, end der har været før. Flere børn går i skole, og flere mennesker er dækket af sundhedspleje. Det her er akutte kriser,« fastholder Anders Ladekarl fra Røde Kors og følges op af UNICEF’ws Steen M. Andersen:
»UNICEF’s præmieopgave er det langsigtede udviklingsarbejde, hvor vi har opnået store fremskridt for alle verdens børn de sidste år. Men det langsigtede perspektiv i mit arbejde forsvinder lige nu, fordi vi er nødt til at tage penge fra udviklingsprojekter og bruge dem på nødhjælpsarbejdet.«
Ifølge Mikkel Thorup skyldes den nuværende frustration, at mennesker har svært ved at se udviklingen i et større perspektiv, når bomberne springer omkring os:
»Vi mennesker har det problem, at vi bliver ’nutidsblinde’, hvilket er meget naturligt og forståeligt, når børn og voksne bliver dræbt. Der er en tendens til at fokusere på aktuelle kriser, som noget fuldstændigt afgørende – men i det store perspektiv er det groft sagt krusninger på overfladen.«

