Tysk-fransk euro-redningsplan klar om tre uger
Inden en måned kommer Tyskland og Frankrig med en generalplan for at stabilisere eurozonen. Der skal findes en løsning på den økonomiske krise, som bider sig mere og mere fast


 Krisen kradser mere og mere i eurozonen. Men inden udgangen af oktober fremlægger Tyskland og Frankrig et forslag til en generalplan for at stabilisere euroen og få bugt med gældskrisen i en række eurolande.
Det sagde Frankrigs præsident, Nicolas Sarkozy, i går efter et møde med Tysklands forbundskansler, Angela Merkel, i Berlin.
»Vi er bevidste om, at Frankrig og Tyskland har et specielt ansvar for at få stabilisere euroen,« sagde Sarkozy ved et pressemøde sammen med Merkel.
Tyskland og Frankrig er de to største økonomier i eurozonen.
»Vi skal levere et svar, der er både er omfattende og bæredygtig. Vi har besluttet at komme med et forslag i slutningen af måneden, fordi Europa skal have løst sine problemer inden G20-topmødet i Cannes,« fortsatte Sarkozy.
De to ledere antyder, at deres plan kommer til at indeholde en styrkelse af europæiske bankers kapitalgrundlag, forstærke koordineringen af euro-landenes økonomier og få bugt med den mest akutte fare for euroen, Grækenlands gældskrise.
Angela Merkel forsikrede, at de to landes regeringer er parat til at gøre det nødvendige for at håndtere krisen.
»Vi er fast besluttet på at skabe et sikkert kapitalgrundlag for vore banker,« sagde Merkel og understreger, at Frankrig og Tyskland ønsker ensartede kriterier, som alle parter accepterer, siger hun.
Merkel og Sarkozy vil ikke gå i detaljer i går, men de lovede at fremlægge »en komplet plan« inden månedens udgang.
Europæiske toppolitikere og ledende finansfolk har hele weekenden været i gang med intense samtaler om, hvordan en ny bank- og finanskrise i Europa kan afværges.
Store banker i fare
Lederen af Den Internationale Valutafond (IMF), Christine Lagarde, havde lørdag i Paris et møde med den franske præsident, Nicolas Sarkozy, om den europæiske gældskrise og banksektoren.
Christine Lagarde ville ikke sige noget om indholdet af samtalerne med den franske præsident, da hun kom ud fra mødet.
Efter mødet med Lagarde rejste Sarkozy til Berlin for at tale med Tysklands forbundskansler, Angela Merkel. Men de to store europæiske landes regeringer ser forskelligt på, hvordan man bedst kan styrke de europæiske banker og imødegå spekulationer på finansmarkederne.
Fredag gav EU-Kommissionen medlemslandene 10 dage til at nå til enighed om en plan, der kan skabe stabilitet gennem en kapitalindsprøjtning til de trængte europæiske banker.
Christine Lagarde og IMF mener, at en redningsplan skal indeholde garantier for et sted mellem 750 og 1.500 milliarder kroner for at dække bankers eventuelle tab.
Hvor alvorlig situationen er, og hvor hurtigt de politiske ledere skal handle, blev yderligere understreget af, at kreditvurderingsinstituttet Moody's nedgraderede snesevis af britiske banker, mens kreditvurderingsinstituttet Fitch nedgraderede Italien og Spaniens kreditværdighed med flere skalatrin. Navnlig de franske banker har fået store problemer som følge af gældskriserne i Grækenland, Italien og Spanien, og der er frygt for, at krisen i middelhavslandene kan udløse en finanskrise på hele kontinentet. Arbejdsgiverforeningerne i Frankrig, Tyskland og Italien appellerede lørdag for større europæisk integration.

