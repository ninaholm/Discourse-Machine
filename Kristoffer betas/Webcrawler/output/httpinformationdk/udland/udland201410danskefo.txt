Det danske forsvar er mere lukket end vore allieredes
Amerikansk militærs centralkommando var åben om, hvor der blev bombet, og hvilke koalitionspartnere der hjalp til med at bombe Islamisk Stat i Irak. Indtil de danske F-16-fly kom med
 Olieraffinaderiet i Bayji har tidligere været centrum for voldsomme kampe mellem IS og den irakiske regeringshær, og nu er området også bombemål for den internationale koalition.


 Det danske forsvar er indtil videre langt mere lukket end flere af vore vigtigste allieredes i kampen mod Islamisk Stat (IS).
Danske F-16-fly bombede i slutningen af sidste uge IS i Irak for første gang, og Flyvevåbnet gav dermed sit første bidrag til den amerikansk-ledede koalitions bombekampagne. Den amerikanske centralkommando, CENTCOM, har været påfaldende åben om den nye Irak-krig, men netop ved den danske deltagelse holder amerikanerne igen med at sætte navn på det land, der har hjulpet med bombardementerne.
Siden luftkrigen begyndte den 8. august, har CENTCOM i daglige pressemeddelelser offentliggjort detaljer om de seneste bombardementer, herunder hvor bomberne er landet, og hvad de umiddelbart har ramt. Når andre vestlige nationers kampfly har bidraget med bombardementer, har landenes navne fremgået af pressemeddelelsen.
I den seneste pressemeddelelse skriver amerikanerne eksempelvis, at de har bombet en række IS-stillinger i Fallujah og Bayji i Irak, og at »Den Franske Republik og Storbritannien deltog i disse angreb«.
Mønstret går igen i de øvrige pressemeddelelser – med undtagelse af fredag i sidste uge, hvor CENTCOM tog det mere uspecifikke udtryk »partnernation« i brug:
»I Irak udførte en partnernation et luftangreb vest for Bayji, hvor de første meldinger indikerer, at de tilintetgjorde både en ISIL-artillerienhed og et ISIL-ammunitionsdepot. Et andet luftangreb fra en partnernation nordøst for Bayji ramte en lille ISIL-enhed og beskadigede et ISIL-køretøj. Alle fly forlod området sikkert.«
Tre dage senere lagde Forsvaret i Danmark en kort pressemeddelelse ud på sin hjemmeside – indtil videre den første og eneste, der omtaler bombardementer i Irak. Meddelelsen er så kort, at Information har spalteplads nok til at bringe den i sin fulde længde:
»De danske F-16-fly, der den 16. oktober første gang var indsat under den internationale koalition mod ISIS/ISIL, har frem til i dag fløjet 11 missioner i Irak.«
»Missionerne, som Danmark har deltaget i, har været offensive operationer, og de danske fly har i forbindelse med nogle af missionerne anvendt bomber.«
Derfor har Danmark ifølge Informations oplysninger stået bag mindst ét, sandsynligvis to af de angreb, som amerikanerne omtaler i pressemeddelelsen og er dermed den omtalte »partnernation«. Pressemeddelelsens længde og fraværet af detaljer om bombningerne står i kontrast til både amerikanske og britiske tilsvarende, der som nævnt giver detaljer om, både hvor og hvad målene var.
Tømmermænd fra jægerbogen
Forsvarets lukkethed om angrebene i Irak undrer Jens Ringsmose, institutleder for Statskundskab på Syddansk Universitet.
»Når amerikanerne står for næsten alle bombningerne og i øvrigt er helt åbne omkring det, er det underligt, at Forsvaret ikke er mere åbne om, hvad der foregår,« siger Jens Ringsmose. Han har sammen med generalmajor Hans-Christian Mathiesen og Information-journalisten Charlotte Aagaard for nylig skrevet bogen Frontlinjer om forholdet mellem medier og militæret.
»Helt overordnet er det vores oplevelse – baseret på at have beskæftiget os med emnet i lang tid – at Forsvaret åbnede op i starten af 00’erne,« siger han.
Men i slutningen af 00’erne fik en række ’møgsager’ Forsvaret til at lukke i igen, vurderer han.
»Især jægerbogssagen gjorde stor skade på Forsvarets villighed til at være åben,« siger Jens Ringsmose og uddyber:
»Forsvarets rygmarvsrefleks er at være lukket, og nogle gange kan der være gode grunde til det. Oplysninger kan være et strategisk aktiv, der i yderste tilfælde kan betyde forskellen på liv og død. Derfor er der en tendens til hemmelighedskræmmeri og til at operere på en need to know-basis. Det vil ikke ændre sig, medmindre nogen i toppen af Forsvaret driver en større dagsorden om åbenhed frem,« siger Jens Ringsmose.
Lukkede luftkrige
Forholdet mellem medier og militæret har siden Vietnam-krigen, hvor journalister havde større adgang end i nutidens krige, været anspændt. Den kontroversielle krig i Indokina fik ifølge medieforskningen det politiske etablissement i USA til at indse vigtigheden af at vinde vælgernes hearts and minds – som de tabte i tilfældet Vietnam.
Pressen blev i de følgende årtiers krigseventyr pålagt langt flere restriktioner. Med Vestens invasioner af Irak og Afghanistan genopstod debatten, særligt om embedding, hvor journalister er ’indlejret’ i vestlige forsvarsenheder og underlagt deres beskyttelse, men også pålagt en række begrænsninger.
Den manglende adgang til alle krigens parter og territorier er endnu mere udtalt i luftkrige, siger Jens Ringsmose.
»Forskning peger på, at det er notorisk svært for medierne at dække luftkrige, fordi der er meget stor risiko forbundet med at befinde sig i de områder. Og det er i sagens natur svært at komme tæt på dem, der udøver magten, fordi de flyver meget højt oppe i luften,« siger han.
»Det gør det meget vanskeligt for medierne at stille meget præcise spørgsmål. Man har det, som Donald Rumsfeld kaldte unknown unknowns,« siger Jens Ringsmose med reference til et berømt citat fra den forhenværende amerikanske forsvarsminister.
Her gav Rumsfeld et kækt svar til en journalist, der spurgte ind til de manglende beviser på, at Saddam Hussein havde forsynet terrorgrupper med masseødelæggelsesvåben. Altså – hold fast, kære læser – de aspekter af krigen, som man ikke ved, at man ikke kender til.
Det var i går ikke muligt at få svar fra forsvarschef Peter Bartram eller viceforsvarschef Per Ludvigsen på, hvorfor Danmark er mere tilbageholdende med oplysninger end sine allierede. Jens Ringsmose har dog en teori:
»Jeg kan godt forestille mig, at man fra dansk side er tilbageholdende med informationer, fordi man helst ikke vil påkalde sig for megen opmærksomhed i Kuwait (hvor de danske F-16-fly har base, red.),« siger han.
 

