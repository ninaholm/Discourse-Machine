399.730 elbiler fra målet
Omstillingen af den danske bilpark til elbiler står stille. De rigtige elbiler kommer først på markedet i år, forklarer fagfolk. Spørgsmålet er, om politikerne nu vil sikre den infrastruktur, der vil gøre det tillokkende for bilister at skifte til de nye grønne biler. Klima- og energi-ministeren mener, det private initiativ må klare det
Danmarks samlede bestand af indregistrerede elbiler er nu ifølge De Danske Bilimportører nået op på 270.


 Den er lettere at køre. Den er lydløs. Den accelererer hurtigt. Den har intet udstødningsrør og udsender ingen CO2. Den har gratis parkering. Og så er den fritaget for registreringsafgift.
Elbilen er fra alle sider udråbt som svar på transportproblemet i en tid, hvor olieprodukter bliver stedse dyrere, og klimaet ikke tåler udledning af mere CO2.
»Vi forventer, at vi vil have omkring 20 pct. af bilmarkedet med op mod en halv million elbiler inden 2020,« sagde Anders Eldrup, administrerende direktør i DONG Energy, til Jyllands-Posten i marts 2008.
»Jeg er overbevist om, at der vil være 400.000 elbiler i Danmark i år 2020,« sagde daværende direktør hos el- biloperatøren Better Place, Jens Moberg, i 2009.
»Brancheforeningen Dansk Elbil Alliance vurderer, at der - alene i Danmark - vil være i omegnen af 400.000 elbiler i 2020,« gentog Videnskabsministeriet sidste år.
I denne uge kom der så tal for det danske personbilsalg i 2010: Der blev solgt 153.512 nye benzin- og dieselbiler - og 50 elbiler. Det er 28 færre end året før. Den samlede bestand af indregistrerede el- biler er nu ifølge De Danske Bilimportører nået op på 270. Ud af en samlet bilbestand på 2.163.118 personbiler. Det går rigtig langsomt.
»Der har været talt og skrevet utrolig meget om elbiler, men det er ikke hver gang, der er blevet talt om elbiler, at der også er blevet solgt én,« lyder den lakoniske konstatering fra chefkonsulent Tejs Laustsen Jensen, De Danske Bilimportører.
Hvorfor går det så langsomt? Er elbilen måske alligevel et flop? Eller hvad skal der til for, at den slår igennem - ikke bare falder igennem?
»Det er ikke et spørgsmål, om elbilen kommer. Det er et spørgsmål om hvornår,« fastslår civ.ing. Per Jørgensen Møller, formand for Dansk Elbil Komité og selv elbil-ejer gennem 15 år.
Kommer elbilen for langsomt, bliver det et stort problem for evnen til at nedbringe transportsektorens CO2-udledninger så meget og så hurtigt, som Danmark har forpligtet sig til. Ved udgangen af 2009 var transportens CO2-udledninger 22,6 pct. højere end i 1990 og udgjorde godt 30 pct. af Danmarks samlede udledninger - heraf halvdelen fra personbiler.
For langsom introduktion bliver samtidig et problem for stabilitet og forsyningssikkerhed i et nyt grønt el- system, hvor vindmøller og elbiler skal fungere i en delikat balance.
Branche- og fagfolk peger på tre barrierer for realisering af elbil-visionen:
Bilerne
Infrastrukturen
Bilisterne
Årets bil
»Elbilerne har været for dyre i forhold til, hvad man fik for pengene,« siger Susanne Tolstrup, kommunikationschef hos Better Place.
»Indtil nu har der reelt ikke været et rigtigt produkt på markedet. Det har virkelig været niche-niche-produkter,« siger bilimportørernes Tejs Laustsen Jensen.
Enten har elbilerne været ombyggede benzinbiler som den, der brændte på Oslofærgen i november. Eller små elbiler med en beskeden rækkevidde på omkring 100 km pr. batteriopladning og en tophastighed på højst 100 km i timen. Eller en decideret luksus-elbil i form af supersportsvognen Tesla Roadster, der kører 400 km på en opladning, accelererer til 100 km på under fire sekunder, har en topfart på 200 km i timen - og koster derefter. I 2010 blev der solgt otte Tesla'er i Danmark - ifølge forhandleren nok til at gøre den til den bedst sælgende elbil herhjemme sidste år.
Familiebiler, der kører langt nok, hurtigt nok, er komfortable nok og til at betale, har næsten ikke været til at få via danske bilforhandlere. Men det ændrer sig nu.
I november kårede europæiske motorjournalister Car of the Year 2011, årets nye bil i Europa, og den prestigefulde titel gik til Nissans dugfriske elbil Leaf, foran 40 konventionelle benzinmodeller fra Alfa Romeo, Ford, Volvo, Citroën, Jaguar, Mercedes etc. Leaf står for
Leading, Environmentally friendly, Affordable, Family carog kaldes den første masseproducerede eldrevne familiebil fra en af de store bilproducenter. I bytrafik er den testet til at kunne køre 169 km på en opladning, og tophastigheden er over 150 km i timen.
I december begyndte Leaf at rulle ud til forbrugerne i USA og Japan, hvor der var 26.000 forhåndsreservationer, og i denne måned introduceres den i Portugal som første europæiske land. Til sommer når den angiveligt Danmark.
I Japan kører allerede 3.000 nye elbiler kaldet iMiEV fra Mitsubishi, og de første 2.500 til det europæiske marked meldtes forleden ankommet. Nogle af dem går til Danmark, hvor de første 90 er bestilt af den nye elbiloperatør ChoosEV, der både vil sælge og udleje elbiler samt ladestandere til bilens batteri.
Peugeot og Citroën introducerer netop nu hver deres masseproducerede elbil - kaldet henholdsvis iOn og C-Zero - der er næsten identiske med Mitsubishis iMiEV. De første ca. 200 Peugeot'er skulle nå Danmark i første kvartal, de første Citroën'er formentlig samtidig.
Til efteråret sender Renault den første af flere nye elbiler, Fluence, på det danske marked. Den får udskifteligt batteri og lanceres i samarbejde med den private el- biloperatør Better Place, der er ved at planlægge et net af batteriskiftestationer.
Ikke forberedt
De masseproducerede el- biler fra de store producenter er altså omsider på vej.
»Vi befinder os midt i et paradigmeskifte. De moderne elbiler er fuldt ud konkurrencedygtige på pris, ydelse og køreglæde,« siger Susanne Tolstrup.
Men bilerne alene gør det ikke. Spørgsmålet er, om infrastrukturen kan følge med. Elbilerne skal kunne lade batterierne op - eller skifte dem - uden ekstra besvær, for at brugerne vil tage dem til sig. Samtidig skal det kunne ske, uden at elnettet over- belastes og bryder sammen.
»Nu kommer elbilerne, og det rejser spørgsmålet, om vi er klar til at modtage dem. Det forfærdelige svar er: Nej, Danmark er slet ikke for- beredt,« siger Martin Lide- gaard, formand for den grønne tænketank Concito.
»Infrastrukturen er i en række sammenhænge en barriere,« medgiver Per Jørgensen Møller, Dansk Elbil Komité.
»Til en vis grad er strukturen til stede - de fleste parcelhuse har jo en udvendig kontakt, hvor stikket til bilen kan sættes til. Men bor man på tredje sal i en etageejendom, er der et problem.«
Det er derfor, der skal etableres strømstik - kaldet ladestandere - i bybilledet. Og også fordi de fleste af de nye elbiler trods alt kun kører 130-160 km på én opladning af batteriet og derfor skal have adgang til genopladning ved længere ture.
En arbejdsgrupperapport, der er udarbejdet af Energistyrelsen, Dansk Energi, Energinet.dk, KL, Forbrugerrådet m.fl., og som i dag offentliggøres af Klima- og Energiministeriet, fortæller, at der frem til nu kun er installeret 150 ladestandere til elbiler i Danmark, og heraf er blot 100 offentligt tilgængelige.
Forberedelserne herhjemme foregår i dag uden overordnet plan og i en konkurrence mellem elbiloperatørerne Better Place, ChoosEV og Move About i varierende samarbejde med interesserede kommuner eller virksomheder.
»Better Place samarbejder allerede med over 30 danske kommuner om rådgivning, planlægning og etablering af infrastruktur til elbiler. Vi har som mål at opstille 800 ladestandere i 2011,« fortæller Susanne Tolstrup.
Better Place går samtidig efter batteriskiftestationer til den kommende Renault Fluence og er stadig i gang med at bygge sin første station i Herlev.
Samfundsopgave
Ifølge den ny rapport fra Klima- og Energiministeriet koster det 40-80.000 kroner at opstille en enkelt ladestander, der kan oplade et elbilbatteri på seks-ni timer. Prisen er så høj, fordi der bl.a. skal nedgraves og fremføres nye kabler. Ifølge arbejdsgruppen skal der i årene 2011-13 etableres 1.000-2.000 standere på landsplan, hvis man skal kunne betjene det antal elbiler, der håbes på de nærmeste år.
»Der vil være tale om en investering (og dermed risiko) på ca. 100 mio. kr.,« angiver rapporten.
På sigt skal antallet af standere og dermed investeringen være meget større, og det er mere, end nogen af de private operatører kan klare økonomisk.
»Vi går derfor ud fra, at politikerne ser logikken i, at en elbilinfrastruktur også er en samfundsopgave,« siger Susanne Tolstrup.
Arbejdsgruppen peger på tre mulige modeller for organisering og finansiering af den nye infrastruktur til el-bilerne:
Opgaven overlades til de private, kommercielle operatører, suppleret med en tilskudsordning.
Der oprettes et nationalt driftsselskab til opgaven, evt. som et pålæg til elsektorens netselskaber der får lov til at lægge en del af udgifterne på elregningen - det må de ikke i dag.
Netselskaberne påtager sig en del af opgaven i et samarbejde med kommercielle operatører.
Hos Dansk Energi, der er brancheorganisation for el- og netselskaberne, står man på spring.
»Vi vil gerne være med til at løse opgaven på vegne af netselskaberne,« siger konsulent Anders Foosnæs, Dansk Energi.
»Men politikerne bliver nødt til at lave om på de økonomiske regler, netselskaberne arbejder under. I dag investerer de i elnet og tager sig betalt over elregningen, men det må de ikke, hvis de investerer i andre ting såsom ladestandere.«
Såvel Better Place's Susanne Tolstrup som Concitos Martin Lidegaard er enige i, at netselskaberne via en lovændring bør gives mulighed for at lægge kablerne til standerne og tage sig betalt for det.
»Men forudsætningen er, at man pålægges at udforme en samlet national plan, så ikke hvert enkelt elselskab laver sin egen plan. Dette skal jo være del af Danmarks nye bæredygtige og intelligente elsystem,« påpeger Lide- gaard.
Rapporten til klima- og energiminister Lykke Friis (V) understreger, at der under alle omstændigheder skal skydes statslige midler i projektet.
»Uden subsidier vil der ikke være samme sikkerhed for en ønskelig udbredelse af ladestandere til elbiler og garanti for, at elbilernes ladning sker 'intelligent',« hedder det i rapporten.
Ministerens første kommentar til rapporten tyder ikke på en hurtig beslutning fra regeringen.
»Det står klart, at udbredelsen af ladestandere er som hønen og ægget: Uden ladestandere i det offentlige rum bliver det mindre attraktivt for forbrugerne at købe elbiler, og dermed taber vi tempo i arbejdet med at gøre os fri af olien. Men omvendt risikerer vi ved at investere i ladestanderne at kaste penge efter en forkert teknologi - penge som kunne være brugt klogere i vores grønne omstilling. Vi skal derfor tænke os overordentlig godt om, før vi tager beslutninger, der rækker så mange år frem i tiden,« siger Lykke Friis.
»Jeg kan allerede nu godt sige, at jeg hælder mest til en model, hvor det fortrinsvis overlades til det private initiativ at sikre ladestandere i det offentlige rum eventuelt suppleret med en tilskuds- og støtteordning. Dermed sikrer vi større fleksibilitet, og at udbredelsen af ladestandere afpasses med udviklingen for elbiler,« påpeger ministeren.
Altså tommelfingeren op for model ét, hvor operatører som Better Place og ChoosEV påtager sig hele ansvaret og løber hele risikoen.
Den melding vækker ikke begejstring blandt arbejdsgruppens medlemmer.
»Det er et godt initiativ, ministeren har taget med rapporten, men desværre peger hun med model 1 på den næstbedste løsning. Både vi og Forbrugerrådet mener, at netselskaber og operatører må rulle denne infrastruktur ud sammen, dvs. model tre. Model 1's brugerbetaling kan ikke klare det,« siger Lærke Flader, branchechef i Dansk Elbil Alliance under Dansk Energi.
Hvis politikerne ender med at finde en bæredygtig model og sætter gang i etablering af infrastrukturen til de nye elbiler, der nu er på vej til forhandlerne, tilbagestår spørgsmålet: Vil forbrugerne købe dem? Og hvor hurtigt? Er målet stadig 400.000 biler i 2020?
»Som sådan er vores forretningsvision uændret. Men vi synes ikke, det giver mening at sætte konkrete tal på forventningerne så langt frem. Dertil er der alt for mange ubekendte i form af regulatorisk uafklarede forhold,« siger Susanne Tolstrup og nævner det åbne spørgsmål om infrastrukturmodellen og om den frem- tidige afgiftsstruktur.
400.000 elbiler om knap 10 år ville indebære 40.000 nye pr. år fra nu af. I 2010 blev der som nævnt solgt 50.
Rapporten til Lykke Friis taler om 15.000 elbiler på vejene i 2015. En kraftanstrengelse i forhold til den aktuelle situation. Og alt for lidt i forhold til det, klimaet kalder på.

