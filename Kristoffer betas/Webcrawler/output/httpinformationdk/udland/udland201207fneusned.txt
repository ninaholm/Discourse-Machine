FN: EU’s nedskæringer kaster nye millioner ud i arbejdsløshed
Der må hurtigst muligt gøres op med eurozonens sparestrategi, som er dikteret af EU-Kommissionen, Den Europæiske Centralbank og IMF, siger FN’s arbejdsorganisation, ILO. Jo flere job, der ryger med nedskæringspolitikken, desto større er risikoen for social uro
Arbejdsløsheden har nået historiske højder i flere europæiske lande, men er allerhøjest i Spanien, hvor 24,6 procent af arbejdsstyrken er uden job. Det er blandt de unge spaniere, at arbejdsløsheden er størst.


 Hvis landene i eurozonen fortsætter den hidtidige spare- og nedskæringspolitik, som er dikteret fra centralt hold, kan det indebære tab af yderligere 4,5 mio. arbejdspladser de næste fire år.
Sådan lyder advarslen fra FN’s Internationale Arbejdsorganisation, ILO, i en netop udsendt rapport, der opfordrer til et hurtigt kursskifte i den internationale økonomiske krisepolitik.
»Den seneste negative udvikling på eurozonens arbejdsmarkeder falder sammen med skiftet til finansielle nedskæringsstrategier. Især i Grækenland, Irland og Portugal – de tre eurozone-lande, som er underlagt tilpasningsprogrammer aftalt med EU-Kommissionen, Den Europæiske Centralbank og Den Internationale Valutafond – er tabet af arbejdspladser accelereret«, hedder det i rapporten Eurozone Job Crisis.
Siden oktober 2008 er arbejdsløsheden i eurozonen vokset fra 7,9 pct. til 11,1 pct. med størst ledighed i de økonomisk mest krisetyngede lande.
»Arbejdsløsheden har nået historiske højder i Grækenland, Irland og Portugal«, men er allerhøjest i Spanien, hvor 24,6 pct. af arbejdsstyrken nu er uden job. Mest foruroligende er den særlig høje arbejdsløshed blandt EU’s unge, påpeger ILO.
»Den var (i april, red.) på mere end 30 pct. i Italien, Portugal og Slovakiet og var på over 50 pct. i Grækenland og Spanien«.
»Unge mennesker er i stigende grad i fare for en førstegangserfaring med arbejdslivet, der giver ar på sjælen, som kan påvirke dem resten af livet«, vurderer FN-organisationen.
Mod hensigten
Ifølge ILO virker de barske spareprogrammer i eurozone-landene mod hensigten. Senest spillede den spanske regering onsdag ud med, hvad der kaldes de mest omfattende økonomiske indgreb i landet i 35 år. Den såkaldte genopretningsplan, der er en betingelse for EU’s aktuelle hjælpepakke til Spanien, fik bl.a. strejkende minearbejdere på gaden i Madrid, hvor det onsdag eftermiddag kom til blodige sammenstød med politiet. Den slags bliver der mere af, hvis nedskæringsstrategien fastholdes, advarer ILO: »Hvis den nuværende politiske kurs ikke hurtigt ændres, er det muligt, at ekstra 4,5 mio. arbejdspladser vil gå tabt i løbet af de kommende fire år. Det vil indebære en risiko for yderligere at nære social uro og undergrave borgernes tillid til nationale regeringer, det finansielle system og europæiske institutioner,« hedder det i rapporten.
Nedskæringspolitikken duer ifølge ILO ikke, fordi den undergraver mulighederne for vækst og dermed jobskabelse.
»Den finansielle sparepolitik har omfattet skarpe beskæringer i offentlige investeringer og i beskæftigelsesprogrammer og har dermed påvirket den indenlandske efterspørgsel direkte. Den hast og det omfang, hvormed disse tiltag blev gennemført, har elimineret enhver positiv efterspørgselsfaktor og dermed medført en overordnet recessionsfremmende effekt. I takt med at flere og flere lande har skiftet til finansielle nedskæringsstrategier, er muligheden for at anvende eksport som middel til at opveje det nedskæringsbetingede fald i indenlandsk efterspørgsel blevet meget begrænset «, påpeger FN-organisationen.
ILO kritiserer også de arbejdsmarkedsreformer, som 13 ud af 17 eurozone-lande har indledt eller gennemført, ikke mindst efter pres fra Den Internationale Valutafond, IMF. De såkaldte strukturreformer har skullet skabe større fleksibilitet på arbejdmarkederne i håb om at forbedre virksomhedernes økonomi og konkurrenceevne, men virker ifølge ILO ikke efter hensigten.
»I en underdrejet makroøkonomi vil disse reformer mest sandsynligt føre til flere afskedigelser uden at give noget løft til jobskabelsen, i hvert fald ikke før en økonomisk genopretning tager fart«.
Skift kurs
»Sagt i al korthed: Al dokumentation peger på risikoen for en forlænget arbejdsmarkedsrecession, der truer levedygtigheden af den fælles valuta«, fastslår ILO.
FN-organisationens centrale besked til EU-lederne er, at de bør gøre op med de ensidige sparestrategier, der blot synes at forværre krisen.
»Uden en prompte ændring af politikken – for at håndtere krisen og genskabe tillid og støtte fra arbejdstagere og virksomheder – vil det blive svært at gennemføre de reformer, der kan bringe eurozonen tilbage på sporet af stabilitet og vækst«, hedder det.
Et hovedpunkt i en fornyet strategi bør være at fremme investeringer, dels i form af direkte offentlige investeringer, dels ved at sikre bedre lånevilkår eller lånegarantier for små virksomheder. Det er et punkt, som Hans Martens, chef for den uafhængige tænketank European Policy Center, er enig i:
»Arbejdsløsheden er en personlig tragedie for mange mennesker, og man skaber ikke nye job uden at skabe vækst. Men der skal nødvendigvis findes en balance mellem besparelser og vækstskabelse. Jeg kan ikke erklære mig enig med dem, der udelukkende taler for en ekspansiv politik, for det giver den offentlig gæld og underskuddet ikke mulighed for,« understreger han.
»Jeg mener, der er store perspektiver i at introducere såkaldte projektobligationer i eurozonen i massivt omfang. Brugt til at finansiere projekter på infrastrukturområdet – transport, energi og det digitale område – så giver det job i de sektorer, der har brug for det nu, men skaber samtidig arbejde i følgeindustrier og langsigtet forbedret konkurrenceevne,« siger Hans Martens og fortsætter: »De projektobligationer, der er resultatet af det seneste EU-topmøde, er blot et begrænset pilotprojekt og garanteret af EU’s budget, som er et lille budget. Jeg mener, projektobligationer bør garanteres af regeringerne.«
Skat på boliger og finans
ILO finder, at pengene til offentlige investeringer og jobskabelse bl.a. bør sikres via skattepolitikken. Organisationen peger specifikt på boligbeskatning og en skat på finansielle transaktioner som brugbare redskaber.
Foruden øgede offentlige investeringer er »en reparation af den finansielle sektor« akut påtrængende, mener ILO. Det betyder ny lovgivning og kontrolsystemer, der kan forhindre gentagelsen af de udskejelser, der udløste krisen. Og det betyder en indsats for at forbedre bankernes finansielle situation, så de kan genoptage långivning til bl.a. erhvervsvirksomhederne.
»Aktionærerne, som sammen med de direktører, de valgte, bærer hovedansvaret for de giftige metoder, der herskede og gav store udbytter i gode tider, skal bidrage til at bære tabene« og bane vej for omstrukturering af de syge banker, mener ILO.
Hvis en forværring af den økonomiske og dermed sociale og politiske krise i EU skal forhindres, er det afgørende, at eurozonens ledere handler hurtigt og skifter kurs med det samme.
»Mulighedernes vindue er ved at lukkes,« noterer FN-organisationen.

