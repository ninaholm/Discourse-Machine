Mexicos politi får ram på narkoboss
'Krystalkongen' alias Ignacio Coronel var en højtstående leder af et af Mexicos største narkokarteller - det tomrum, han efterlader, kan bringe nye voldseskalationer


 Det er det største stik, som Mexicos præsident, den borgerlige Felipe Calderón og hans Nationale Handlingsparti hidtil har hjemtaget i kampen imod landets magtfulde narkokarteller: Ignacio Coronel Villareal - alias  'Iskongen' (ice er amerikansk slang for amfetamin, red.)  - en af de fire ledere for Sinaloa-kartellet (i det vestlige Mexico) og en af de narkobaroner, som de mexicanske og amerikanske myndigheder har jagtet med størst iver, blev torsdag dræbt af mexicanske soldater angiveligt under en større skudveksling, da han modsatte sig arrest
'Nacho' Coronel havde ry for at være en narkogangster af den gamle skole, der  respekterede traditionelle æresbegreber blandt kriminelle, men det var ikke desto mindre under de senere års forbitrede gangsterkrige om territorialt herredømme, at han svang sig op til sin position som en af de tre ledere af Sinaloa-kartellet. I nogle mexicanske medier kaldes han en lige så betydningsfuld skikkelse som gruppens mest berømte figur, Joaquín 'El Chapo' Guzmán.
Sinaloa-kartellet er et de største af de fem store karteller, som bekriger hinanden i Mexico. Alene i sidste måned blev 1.000 personer dræbt i de interne fejder eller i aktioner fra de mexicanske politi- og hærstyrker for at slå ned på de narkokriminelle.
Kartellet er opkaldt efter Stillehavsdelstaten af samme navn, som har frembragt generationer af narkosmuglere, der strækker sig tilbage til opiumproducenterne for over 100 år siden.
Ifølge FBI, som havde udlovet en dusør på fem millioner dollar for oplysninger, der kunne føre til Coronels pågribelse, kontrollerede han ikke blot de traditionelle kokainsmuglerruter mod nord, men havde tillige åbnet nye korridorer til Europa, og som en af de første iværksat en storstilet produktion og smugling af det syntetiske designerdrug, amfetamin (kendt som speed).
Coronels karriere tog fart i den tid, hvor han var en protegé for Amado Carrillo  Fuentes, leder af Juárez-kartellet i grænsebyen Ciudad Juárez. Da Funtes døde i 1997 gik Coronel sammen med de tre Beltrán Levya-brødre. og sammen med 'El Chapo' stiftede de Sinaloa-forbundet, da det var lykkedes for sidstnævnte at flygte fra fængslet i 1997.
Et alvorligt stød
Kartellet fik en dominerende stilling inden for mexicansk narkokriminalitet, hvilket betød, at det kom til at lægge sig ud med de såkaldte zetaer, en paramilitær gruppe af narkosmuglere, hvis magt også var voksende. Rivaliseringen mellem disse to grupper er fortsat en afgørende dynamo i de aktuelle voldsudgydelser. I 2008 fik en splittelse mellem El Chapo og Beltrán Levy-familien, de tre brødre til at slå sig sammen med zetaerne. Da Coronel valgte at blive hos El Chapo, blev han stemplet som forræder og truet på livet. Brødrene menes også at stå bag mordet på hans 16-årige søn i april.
Coronel svarede igen ved at kidnappe hustruen til en af Beltrán Levy-brødrene. Hun blev siden sat uskadt på fri fod medbringende følgende budskab: »Vi skal lære jer at være rigtige mænd, barnemordere. For os er familien hellig.«
Sådanne værdier var med til at afstive Coronels ry, det samme var hans talenter som forhandler og hans beredvillighed til at dræbe. I årevis kunne han leve i Guadalajara-området i forståelse med de lokale politistyrker, som bidrog til at holde hans fjender væk. Ifølge The Guardians korrespondent, Jo Tuckman, var han endog i stand til at indgå en ikke-aggressionspagt med sine  rivaler, der gjorde det muligt for ham at bevæge sig rundt i relativ sikkerhed i dette område.
For at holde lav profil betjente han sig af flere aliaser og undgik at omgive sig med hele det sikkerhedsberedskab, som narkobaroner har for vane.
Hans død er et alvorligt stød for Sinaloa-kartellet, og mange forventer, at den vil føre til en yderligere eskalation af volden, når rivaler forsøger at overtage de strukturer, som han kontrollerede.


