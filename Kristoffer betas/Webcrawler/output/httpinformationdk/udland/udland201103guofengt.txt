Guo Feng blev tvunget til at skrive selvkritik fem gange
En ung migrantarbejder døde på A.P. Møller-Mærsks containerfabrik i januar. Hans enke anklager fabrikkens ledere for at chikanere og udelukke ham på grund af en banal fejl


 Den 29-årige kinesiske arbejder Guo Feng blev udsat for grov chikane af sine overordnede på A.P. Møller-Mærsks containerfabrik i Dongguan i Kina, fordi han lavede en simpel fejl i sit arbejde. Han skulle blandt andet skrive selvkritik flere gange.
Sådan lyder anklagen fra flere af hans kolleger og fra Guos enke, Ding Yanmai.
Guo Feng mistede livet den 10. januar i år, da han sprang eller faldt ned fra fabrikkens tag klokken fem om morgenen. I dagene forinden blev Guo Feng straffet for at have lavet fejl i sit arbejde, fortæller hans enke. Hun forklarer, at fejlen var særlig slem, fordi den blev opdaget af en kunde, der var på besøg for at kontrollere kvaliteten på fabrikken.
»Den 5. januar bad arbejdslederen ham om at skrive selvkritik på grund af kvalitetsproblemer i hans arbejde. Men lederen var stadig ikke tilfreds, efter at Guo havde skrevet fem stykker selvkritik,« siger Ding Yanmai.
Guo Fengs supervisor, Shi Pinhong, har bekræftet over for Information, at han bad den nu afdøde arbejder om at skrive selvkritik, men vil ikke kommentere forløbet yderligere.
En anden mellemleder, Li Pingbo, fortæller også, at Guo Feng skulle skrive selvkritik, fordi han havde lavet fejl. Han er dog kun bekendt med, at arbejderen skulle skrive selvkritik to gange.
'Giv mig en chance til'
Guo Fengs enke bor i Henan-provinsen i det centrale Kina med to sønner på seks og otte år. Hendes mand arbejdede i fire år med at pudse containeres overflader og male rustbeskyttelse på Mærsks containerfabrik i det sydlige Kina, som en af mange millioner tilrejsende arbejdere i regionen.
Information har fået forelagt kladden til Guo Fengs selvkritik. Han skriver blandt andet: »Jeg ønsker, at I ledere vil give mig endnu en chance for at rette op  på mine fejl. Sådan en fejl vil ikke ske igen.«
Guo Fengs brøde var, at han havde glemt at pudse en dør på en container, fortæller hans enke, Ding Yanmai.
En anden arbejder på fabrikken, Hu Changqing, bekræfter, at Guo Feng skulle skrive selvkritik, fordi han blev taget i en fejl, mens der var besøg på fabrikken. Hu Changqing fortæller, at Guo Feng blev udelukket fra værkstedet.
Ifølge hans enke og en af hans kolleger havde Guo Feng i sin selvkritik  >beklaget at have skadet fabrikkens ære og økonomi ved at fejle i sit arbejde.
Guo Feng gik ud af skolen som 12-årig og var dårlig til at stave. Derfor hjalp en af hans kolleger ham med at skrive selvkritikken. Han fortæller:
»Først skulle han skrive en erklæring om, at han havde lavet fejl i sit arbejde. Bagefter fik han også en klar besked om at skrive selvkritik. Jeg hjalp ham med at skrive den ned for ham. Han dikterede blandt andet, at hans skødesløshed havde skadet fabrikkens ry, og han lovede aldrig at gøre det igen,« fortæller medarbejderen, der ønsker at være anonym af frygt for repressalier fra Mærsk.
Guo Fengs enke bekræfter, at hendes mand i sin selvkritik beklagede, at han have skadet fabrikkens ære og økonomi. A.P. Møller-Mærsk afviser, at selvkritik er en del af fabrikkens personalepolitik og henviser i stedet til, at de ansatte skal redegøre for sikkerhedsproblemer, så de undgås fremover.
Ignoreret i flere dage
Guo Fengs enke forklarer, at hendes mand blev antastet af sin afdelingsleder dagen efter episoden: »Han sagde: 'Hvor meget får du i løn? Tror du virkelig, at du vil være i stand til at kompensere for din fejl?' Det var ydmygende for Guo,« siger Ding Yanmai.
Ifølge Ding Yanmai fortsatte chikanen. I flere dage ignorerede lederne hendes mand. »Det var, som om han ikke eksisterede. Lederen bad ham hverken om at komme ind i værkstedet eller om at gå hjem, han stod der bare,« siger enken og forklarer, at Guo følte sig unfair behandlet. »Han sagde: 'De fejl, jeg har begået, er ikke særlig store, men lederen siger, jeg skal skrive selvkritik igen og igen. De har overdrevet sagen. Og de har ikke tilladt mig at komme ind på værkstedet, så jeg står bare udenfor.'«
Den 10. januar ringede den 29-årige arbejder til sin kone.
»Han sagde: 'Det er totalt uretfærdigt.' Så lagde han røret på. Jeg følte, at der var noget galt og tog ud til fabrikken, men sikkerhedsfolkene stoppede mig ved indgangen. Senere fik jeg at vide, at der var sket noget. At min mand var død.«
Ding Yanmai understreger, at hun ikke ønsker at skyde skylden for sin mands død på fabrikkens ledere, men forklarer, at hun er meget usikker på, hvorfor og hvordan hendes mand døde.
I timerne før dødsfaldet havde han talt om problemerne med den kollega, der havde hjulpet ham med at skrive selvkritik.
»Jeg foreslog, at han skulle gå til fagforeningen og bede om hjælp. Men Guo Feng svarede bare, at de andre arbejdere havde fortalt, at det var nyttesløst at bede fagforeningen om hjælp,« fortæller den anonyme medarbejder.
Information kender hans identitet.
Kræver erstatning
Hos A.P. Møller-Mærsk påpeger man, at Guos tilstedeværelse på fabrikkens tag ikke har været arbejdsrelateret.
»Politiet har hverken kunnet konkludere, at der var tale om mord eller selvmord. Det ligger dog fast, at han ikke havde nogen arbejdsrelateret grund til at befinde sig på fabrikkens tag,« fortæller fabrikkens danske direktør, Irving Hultengren.
Guo Fengs kontrakt med Mærsk udløb i januar, og han havde endnu ikke fået at vide, om den ville blive forlænget. Migrantarbejdere, der forlader deres hjem for at arbejde i andre dele af Kina, bliver frataget en række sociale rettigheder af staten og er derfor meget sårbare over for fyringer.
Familien står til at modtage 400.000 yuan (ca. 327.000 kr.) i erstatning fra statens sociale sikkerhedsbureau, fordi Guo Feng døde på arbejdet, men de efterladte kræver også erstatning af Mærsk.
»De danske direktører har sagt til os, at det vil være nyttesløst at sagsøge fabrikken. Men det kan vi ikke acceptere. Vi mener, at Mærsk skal betale erstatning,« siger Ding Yanmai.
Det krav afvises af den danske koncern:
»Kompensationen fastsættes af statens sociale sikkerhedsbureau i henhold til gældende lovgivning. Derudover yder vi lokal assistance til de efterladte, herunder blandt andet transport, hotelophold m.m.,« lyder svaret fra Irving Hultengren, direktør på Maersk Container Industry Dongguan.
Han har ikke ønsket at svare på, om afdøde Guo Feng havde begået sikkerhedsfejl. Direktøren ønsker heller ikke at kommentere, hvorvidt arbejderen blev udelukket fra værkstedet på grund af utilstrækkelig selvkritik.



