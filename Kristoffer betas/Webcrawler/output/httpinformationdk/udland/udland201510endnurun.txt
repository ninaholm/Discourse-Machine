Endnu en runde for klimaet: Ét skridt frem og to tilbage
Igen står verdens klimaforhandlere med et uhåndterligt dokument med alle uenigheder listet op som tikkende bomber. Der er ikke flere forhandlingsdage tilbage før klimatopmødet COP 21 i Paris, så nu er gode råd dyre


 Nogle ryster på hovedet ad hele processen og siger, at det overhovedet ikke er der, tingene sker. Andre tager aktivt del og er stærkt foruroligede over de manglende fremskridt. Atter andre mener, at det går lige efter bogen: Man skal være på sammenbruddets rand for at kunne præstere et gennembrud.
Det er the never ending story om de globale klimaforhandlinger. Sent i går sluttede i Bonn den sidste forhandlingsrunde forud for det store klimatopmøde i Paris til december, COP 21, hvor ambitionen er at vedtage en forpligtende global klimaaftale.
Da forhandlerne fra alverdens lande mødtes i Bonn i mandags, var stemningen tilsyneladende god. Forhandlingernes formandskab havde nedredigeret et uhåndterligt dokument på 84 sider fra forrige runde til blot 20 sider som muligt grundlag for en Paris-aftale. Men aldrig så snart var Bonn-mødet i gang, før landene begyndte på det, de gør hver gang: At forlange nye elementer ind i teksten.
Gruppen af u-lande, G77, beskyldte formandskabet for at have fabrikeret en tekst i i-landenes favør og insisterede på retten til at komme med tilføjelser og ændringsforslag, og når nogle vil, så vil alle.
Derfor sluttede Bonn-runden i går med et nyt papir på 63 sider, spækket med parternes alternative formuleringer i 1.490 kantede parenteser.
Et eksempel på formulerings-uenighederne fra formålsparagraffen i den nye tekst:
»Parterne (skal) (nå enighed om at) tage hurtige skridt og øge (samarbejdet) (støtten) for at: a. holde stigningen i den globale gennemsnitstemperatur (under 2 grader) (under 1,5 grader) (mærkbart under 2 grader) (under 2 grader eller 1,5 grader) (under 1,5 grader eller 2 grader) (så langt under 2 grader som muligt) i forhold til førindustrielle niveauer ved at sikre dybe reduktioner i (netto) udledningerne af globale drivhusgasser« – hvorefter følger alternative punkter b. og c. med to konkurrerende formuleringer af hele passagen ...
EU’s delegationsleder, Elina Bardram, sagde i går, at parterne »stadig er langt fra, hvor de er nødt til at være« for at kunne nå i mål i Paris. Et af EU’s problemer er f.eks., at nogle lande opretholder »en meget rigid og forældet retorik« ved at insistere på, at det, der var u-lande i 1992, da FN’s klimakonvention blev vedtaget, stadig er u-lande. EU vil ikke acceptere, at f.eks. rige mellemøstlige oliestater skal have samme status i aftalen som fattige afrikanske lande eller små, klimasårbare ø-stater.
Trods åbenlyse indre modsætninger holder G77-gruppen imidlertid sammen på dette punkt og forlanger for deres del en regulær garanti for, at i-landene kontinuert øger deres klimafinansiering fra et startniveau i 2020 på 100 mia. dollar pr. år. Svaret fra EU er, at dette hænger snævert sammen med spørgsmålet om, hvem der fremover skal være i modtagergruppen og hvem på donorholdet. Altså hvem der i dag er u-lande og i-lande.
Således er der en række dybe konfliktpunkter: Hvad er tidsramme og ambitionsniveau for reduktion af de globale CO2-udledninger? Hvordan og hvor ofte skal man gøre status over resultaterne med henblik på at skærpe de – i dag åbenlyst utilstrækkelige – nationale klimamål? I hvilken grad skal klimaramte u-lande have krav på erstatning for de tab og skader, rige landes historiske udledninger forvolder?
Konflikterne venter
Nogle internationale NGO’er talte i går lidt overraskende om fremskridt på Bonn-mødet. Det skal forstås sådan, at genåbningen af 20-sidersteksten for nye forslag også sikrede, at nogle af de mest ambitiøse formuleringer på ny fandt plads i dokumentet i dertil indrettede kantede parenteser og således atter kom i spil.
Dette samt det, nogle i Bonn kaldte konstruktivt samarbejde mellem landene, afspejler imidlertid kun, at man skubber alle reelle konflikter foran sig. Hver gang nogen forsøger at skære igennem – som da formandskabet skar fra de 84 til 20 sider – slår uenighederne ud i lys lue. Reelt er der endnu ikke ét af de vigtige punkter, hvor man har taget slagsmålet og er landet på en fælles formulering. Som Frankrigs chefforhandler Laurence Tubiana sagde ved mødets afslutning i aftes:
»Vi har ikke gennemført regulære forhandlinger i denne uge.«
Det var sent i aftes ikke ganske klart, hvordan man skal komme i land på COP 21, nu da de sidste reelle forhandlingsdage før topmødet er løbet ud. Mareridtsscenariet er at gentage kaosset på COP15 i København for seks år siden, hvor topmødets formandskab – Danmark – så sig nødsaget til at smide sin egen tekst på bordet i 11. time, hvorefter alting eksploderede i mistillid og beskyldninger om kup.
Selv om der er en vis følelse af deja-vu i luften, tror de fleste fortsat på, at Paris ender med en global klimaaftale. Dels fordi man netop i København har oplevet, hvor galt det kan gå, dels fordi ambitionsniveauet denne gang er lavere. På ét punkt bliver COP 21 som at være tilbage til COP15. De internationale NGO’er lovede i går at være massivt til stede på gaderne i Paris og de europæiske hovedstæder, både den 28.–29. november, når topmødet starter, og den 12. december, når det formentlig slutter.

