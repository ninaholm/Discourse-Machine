Nej til skrappere udlændingelove



 64 procent af de schweiziske vælgere har ved en folkeafstemning afvist at skærpe reglerne for at blive schweiziske statsborgere. Forslaget gik ud på, at det skulle være op til de enkelte lokalsamfund at beslutte, om de ville tillade udlændinge i deres område at blive statsborgere. Forslaget, der var fremsat af et højrenationalt parti, indeholdt også et forslag om, at det ikke skulle være muligt at appellere en afgørelse om statsborgerskab. I forvejen er det ikke så enkelt at blive schweizer. Man skal have boet 12 år i Schweiz, og derefter skal man igennem en længere procedure for at lære Schweiz at kende, herunder landets traditioner, historie og kultur.
 ritzau/AFP

