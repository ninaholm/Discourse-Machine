Tyskere ønsker græsk euro-exit
Seneste uges kaotiske forløb i den græske krise har fået Angela Merkel til at lufte muligheden af græsk udtræden af eurozonen. Dermed er et af de sidste tabuer faldet
I den tyske hovedstad har Occupy Berlin-bevægelsen demonstreret mod politikernes håndtering af gældskrisen.


 BERLIN — Det er værd at bide mærke i, når den tyske kansler taler åbent om en mulig græsk exit fra eurozonen. »Vi er forberedt,« erklærede Angela Merkel sent sidste uge.
Dermed har Merkel brudt et af de sidste tabuer i forsøget på at løse den grasserende eurokrise. Siden begyndelsen af den græske gældskrise har den tyske kansler trods højrøstede anklager om det modsatte bestræbt sig på at holde sammen på det europæiske valutafællesskab. I resolutte vendinger har hun igen og igen advaret om, at en græsk exit fra valutafællesskabet ville underminere euroen og true det europæiske projekt.
De nye signaler fra Berlin afspejler i vid udstrækning den tyske befolknings svigtende tillid til, at Grækenland har en fremtid som medlem af eurozonen. Ifølge en meningsmåling for tidsskriftet Focus mener 68 procent af tyskerne, at Grækenland bør forlade valutafællesskabet. I en tilsvarende måling i avisen Bild am Sonntag afviser 63 procent af tyskerne, at det gældsramte land kan reddes af EU. Kun hver tredje (32 procent) har tillid til, at Grækenland endnu kan vende krisen.
Merkel har været 'naiv'
Tallene kommer efter en kao-tisk uge, hvor den græske premierminister Papan- dreou ydmygede Merkel og Sarkozy ved at foreslå en græsk folkeafstemning om EU's anden krisepakke, hvis betingelser blev fastlagt onsdag i sidste uge. Inden Papandreous udmelding, der afstedkom voldsomme kursfald og stigende renter, havde Angela Merkel nået at præsentere udvidelsen af den europæiske krisefond EFSF til 1.000 mia. euro samt en stramning af de dertil hørende lånebetingelser som et afgørende livtag med krisen.
Som en reaktion på Papandreous udmelding lod en rasende Angela Merkel og Frankrigs præsident Sarkozy i klare vendinger forstå, at et græsk nej til hjælpepakkens nuværende betingelser ville medføre, at Grækenland må træde ud af eurozonen. Kort efter trak Papandreou i land og trak sit forslag om en folkeafstemning tilbage. I weekenden overlevede han med nød og næppe en afstemning i det græske parlament.
Over weekenden fik den græske premierminister imidlertid støtte til sit forslag om en afstemning fra uventet kant, da den tidligere tyske forbundskansler Gerhard Schröder lørdag ytrede forståelse for Papandreous forslag om en folkeafstemning. Ifølge Schröder har eurozonens regeringsledere været »naive«, hvis de ikke har taget højde for den politiske situation i Grækenland. Af samme grund burde Merkel have forudset Papandreous udmelding, lød Schröders kritik af kansleren.
'Slut med det bullshit'
Selv om den græske premierminister er blevet banket på plads af Merkel, har hans tilbagetog imidlertid ikke dæmpet den tyske diskussion om en græsk exit fra euroen.
»En nøgtern vurdering må nu være: Okay, slut med det bullshit. Vi har forsøgt, men det har ikke fungeret. Det store bluffnummer er slut,« lyder dommen i en kommentar i den tyske udgave af Financial Times, der udlægger de seneste ugers kaos som den endegyldige afsløring af manglerne ved EU's hidtidige redningsstrategi.
Samtidig har den fornyede usikkerhed om Grækenlands skæbne ligeledes givet yderligere vind i sejlene til den euro-skeptiske fløj i den tyske regering, som efterlyser større vilje blandt græske politikere til at gennemføre upopulære nedskæringer.
En af Merkels skarpeste kritikere i eget hus, Wolfgang Bosbach, langede ud efter kanslerens krisestrategi. Ifølge den konservative politiker fører den nuværende udvikling til, »at lande med stram finansdisciplin skal spare yderligere for i nødstilfælde at kunne redde andre«.
Også Alexander Dobrindt fra det bayriske regeringsparti CSU anklager den græske premierminister for at lege kispus med valutafællesskabets fremtid:
»Fra nu af må det gælde: Fremtidig hjælp sker kun mod modydelser. Grækenland har opbrugt sin tillids- kredit. Derfor kan fremtidige udbetalinger kun komme på tale, hvis Grækenland allerede hargennemført de relevante saneringstiltag.«

