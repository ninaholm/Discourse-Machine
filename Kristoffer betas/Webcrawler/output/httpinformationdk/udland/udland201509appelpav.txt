Appel til paven: Sælg fossile aktier
Den internationale kampagne for at afhænde investeringer i kul, olie og gas breder sig hastigt. Nu vil unge troende også have den klimabevidste pave Frans med på holdet


 Under sit aktuelle besøg i New York fik pave Frans forleden et fælles brev fra unge troende på 82 amerikanske universiteter og læreanstalter.
»Allerhelligste fader,« skrev de unge, »vi er inspireret af Deres appel om klimaretfærdighed og det katolske og globale samfunds erkendelse af klimakrisens systemiske årsager (...) Vi ser ’divestment’ som middel til at fratage den fossile energisektors særinteresser deres politiske magt, som indtil nu har været med til at hindre meningsfuld klimalovgivning (...) Vi appellerer om, at De fortsætter bestræbelserne på at gøre Deres eget ’campus’ fri af fossile investeringer, idet Vatikanet har samme ansvar som vore universiteter og institutioner for at bryde båndene til den fossile energiindustri.«
Kampagnen vokser
Med dette brev søger de unge troende amerikanere således at gøre den stærkt klimaengagerede pave til del af den såkaldte divestment-kampagne for afhændelse af fossile investeringer.
Kampagnen, der tager afsæt i, at klodens klima ikke kan tåle afbrænding af alle de kendte reserver af kul, olie og gas, spreder sig i øjeblikket med voldsom hast i USA såvel som globalt. En statusrapport fra konsulentfirmaet Arabella Advisors fortæller, at kampagnen på et år er vokset fra at omfatte 181 institutionelle investorer og 656 investerende enkeltpersoner til nu at have tilslutning fra 436 institutioner og 2.040 enkeltpersoner. Samlet repræsenterer disse investorer værdier for 2,6 billioner dollar, og de har altså alle besluttet at skille sig af med deres aktier i kul-, olie- eller gassektoren. Ved fortsatte investeringer ville de løbe risikoen for, at værdierne ’strandede’, dvs. at investeringerne aldrig gav udbytte, fordi en stor del af de fossile reserver på grund af klimavirkningen ikke vil kunne udvindes og omsættes til penge.
Blandt de store investorer, der nu dropper det fossile, er Californiens pensionsselskab for offentligt ansatte, Kirkernes Verdensråd, Statens Pensjonsfond i Norge, Rockefeller Brothers Fund, British Medical Association m.fl.
»Takket være stadig flere investeringsløfter samt spredningen af fossilfri produkter flyder mere kapital nu mod klimaløsninger. Globalt nåede investeringerne i ren energi 310 milliarder dollar i 2014,« noterer Arabella Advisors.
Hvad pave Frans og Vatikanet angår, vides det, at Vatican Bank forvalter værdipapirer for otte milliarder dollar. Det vides ikke, i hvilket omfang man via eksterne investeringsfonde har penge i den fossile energiindustri. I juli sagde Flaminia Giovanelli, medarbejder ved Det pavelige råd for fred og retfærdighed, til avisen The Guardian, at »jeg mener, at Vatican Bank overvejer initiativer, der berører kernen af dette forhold. Fremtiden vil vise (...) om Vatikanet vil overveje det (afhændelse).«

