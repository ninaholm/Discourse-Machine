Cyprioter: EU stjæler fra os
Åbningen af øens banker efter ugers nedlukning forløb roligt trods cyprioters vrede – sagesløse institutioner og læreanstalter undtages nu for EU-indgreb i deres indeståender
Cyprioter stod roligt i kø ude foran bankerne, da de åbnede for første gang efter to ugers lukning. Til trods for, at mange risikerer at miste en stor del af deres private opsparing.


 To britiske pensionister, der præsenterede sig som Ted og Maggie fra Kyrenia på den tyrkiske side af Cypern, tog torsdag ved middagstid turen til Nicosia og krydsede over til den græske del af byen, for – som Ted udtrykte det – »at se hvad der skete, når bankerne åbnede«.
Og Ted var nærmest forbløffet: »Cyprioterne var jo helt rolige og civiliserede som de stillede sig i kø for at få lov at hæve lidt penge« observerede han.
»Jeg havde ventet mere raseri. Jeg ville da selv blive meget sur, hvis min opsparing var blevet konfiskeret, ved hvad jeg vil kalde rent tyveri.«
Ted fortalte, at han personligt kender en pensionist, der nu vil miste tre fjerdele af en opsparing på 400.000 euro, som han havde placeret i Laiki Bank, den ’grimme’ af det græske Cyperns to største banker – og i øvrigt den jugoslaviske præsident Milosovics foretrukne bank.
I de to banker, der nu er udset som krisens syndebukke, kommer aktionærer, obligationsejere og indskydere med mere end 100.000 euro på deres konti til at bære milliardtab efter den såkaldte trojkas – EU-Kommissionen, Den Europæiske Centralbank (ECB) og Den Internationale Valutafond (IMF) – håndtering af Cyperns gældskrise.
De nøjere konsekvenser af krisen er stadig ukendte, da aftalen er en ramme, der skal fyldes ud med konkret lovgivning i det cypriotiske parlamentet, men i grove træk går de ud på, at øens næststørste og mest belastede bank, Laiki Bank, deles op i en ’sund’ del og en ’usund’ del. Den ’sunde’ del fusioneres med Bank of Cyprus, øens hidtil største bank, mens den ’usunde’ del likvideres i en proces, der har fået EU-jurister til at hæve øjenbrynene. Og har skabt panik på Cypern, ikke kun blandt investorer, der rammes af beskæringer, men i institutioner, læreanstalter og den cypriotiske kirke, der har betroet deres økonomiske midler til de to store banker.
’Vi er blevet forrådt’
I løbet af torsdagen blev der forhandlet en løsning for Cyperns universitet, der fra den ene dag til den anden kunne se et indestående i Laiki-banken på 40 millioner euro reduceret til fem millioner. Nu holdes universitetet uden for reduktionen af de indeståender, der rammes af aftalen med trojkaen.
Efter ugers tovtrækkerier i Bruxelles, hvor Cyperns 26 banker var lukket ned og pengemængden reduceret til 100 euro i de bankautomater, der stadig kunne spytte sedler ud, åbnede bankerne skærtorsdag klokken 12 middag, efter at varebiler fra sikkerhedsfirmaet G4S havde fragtet stabler af eurosedler til betrængte bankfilialer.
Folk kunne hæve op til 300 euro i bankautomaterne – en mand, Information mødte foran en filial i Nicosia, viste stolt sit udbytte frem: »240 euro«, sagde han, »mere kunne det ikke blive til.«
Checks kunne ikke indløses mod kontanter, men indsættes på modtagerens konto, og det blev forbudt at udføre mere end 1000 euro. I Larnaca lufthavn blev rejsende udspurgt om deres kontantbeholdninger af en toldbetjent, der var posteret umiddelbart efter paskontrollen. Sent torsdag kvitterede præsident Nicos Anastasiades med at udtrykke sin »taknemmelighed og dybfølte beundring for offentlighedens modne ansvarlighed i en kritisk og vanskelig situation for landet.« Præsidenten var tydeligvis lettet over, at bankerne ikke var blevet stormet af vrede kunder.
For det er den almindelige mening, at de cypriotiske bankkunder er ofre for et storstilet tyveri, at de kommer til at betale, hvor andre betrængte EU-landes bankkunder er sluppet. Og at gerningsmændene er trojkaen.
»EU har ikke ønsket at hjælpe os, men snarere at slå os ihjel«, sagde Andreani Odysseos, medlem af det socialdemokratiske EDEK-partis centralkomité, da Information mødte hende på vej til en demonstration foran EU’s Cypern-kontor onsdag aften.
»Det er en skandale, at EU nu tvinger os til at gå på hugst i folks privatøkonomi. Det havde jeg ikke ventet, da jeg i 2004 stemte for vores indtræden i EU og arbejdede for vores tilslutning til euroen fra 2008. Vi er blevet forrådt, og vi får nu lov at betale for vores naivitet to gange.«
Med den sidste bemærkning hentyder Andreani Odysseos til, at Cypern var med til at betale den første redningspakke til de græske banker tilbage i 2010.
»Vi krævede ikke beskyttelse af de cypriotiske banker i Grækenland, men var tværtimod med til at betale for den græske bankkrise. Og takken er, at vi nu kommer til at betale to gange.«
Prisen for et lån på 10 mia. euro til den gældsplagede cypriotiske republik er, at bankkunderne selv skal betale 5,8 mia. euro ved ’klipning’ af indeståender over 100.000 euro, hvilket ventes at koste indskydere mindst 40 procent – i visse tilfælde op til 75 pct.
Det er første gang et gældsramt EU-lands private bankkunder kommer til at medfinansiere redningspakker – det er ikke sket i de tidligere redningsaktioner for bankerne i Grækenland, Spanien, Portugal og Irland, og ifølge juridiske eksperter er fremgangsmåden på kanten af EU-lovgivningen. Og at Jeroen Dijsselbloem, den hollandske finansminister og formand for eurozonens 17 økonomi- og finansministre, i forbindelse med håndteringen af Cypern-gælden mere end antydede, at den kunne blive fremtidens model for gældsramte økonomier, skabte panik på finansmarkederne i en sådan grad, at han måtte skynde sig at forsikre, at hans bemærkning var »taget ud af en sammenhæng«.
Men der er ikke megen tvivl om, at den hårdhændede behandling af Cypern er et varsel om, hvad der er på vej i kommende finanskriser: Nemlig at EU’s stærke økonomier (læs: den tyske regering) ikke i længden vil lade deres skatteydere betale for kasinoøkonomier som den cypriotiske.
Har levet over evne
Der er ikke tvivl om, at Cypern har levet over evne. Mangelfuld eller ingen kontrol med de cypriotiske banker bevirkede, at de to største – Bank of Cyprus og Laiki Bank – vedblev med at opkøbe græske statsobligationer også i en lang periode efter det stod klart, at de var ’giftige’. Det er en årsag til krisen – en anden er republikkens offentlige overforbrug. En tredje årsag er, at der ikke blev grebet ind langt tidligere – hvilket ifølge neutrale diplomater på øen hang sammen med det offentlige overforbrug.
Cyperns præsident indtil for en måned siden, EU’s eneste kommunistiske statschef, Demetris Christofias, var imod at gennemføre de privatiseringer, IMF og EU stillede som betingelse for en nødvendig og højst påkrævet økonomisk hjælpepakke i begyndelsen af 2012. Men stod det klart, at de offentlige udgifter lå alt for højt – alene lønstigningerne i den offentlige sektor var på 20 procent på under 10 år, og ventelisterne til et job i den offentlige sektor var lange. Det kunne ikke blive ved.
Nicos Anastasiades er en konservativ politisk veteran, der som en af de få græsk-cypriotiske politikere støttede en sammenslutning med det tyrkiske Nordcypern efter den såkaldte Annan-plan i 2004, der blev forkastet af den græske side, og som kostede Anastasiades dyrt politisk. Men krisen har båret hans comeback, og han blev valgt på et løfte om, at han ville forhandle en økonomisk hjælpepakke med EU, der friholdt ’almindelige mennesker’ for omkostninger.
Problemet med at skære indestående på over 100.000 euro (750.000 kr.) er bare, at mange ’almindelige cyprioter’ har sparet mere op igennem et helt liv til selvpensionering. Som det hed i en cypriotisk avis: det er ikke kun sorte russiske penge, der rammes.
Ét erhverv har dog ifølge den cypriotiske presse haft glæde af krisen: Pengeskabsbranchen.

