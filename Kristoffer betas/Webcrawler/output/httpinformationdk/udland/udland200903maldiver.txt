Maldiverne vil overhale København
København vil være verdens første CO2-neutrale hovedstad om 15 år, men Maldiverne vil allerede være det allerede om 10 år. Det fortalte Maldivernes præsident i går


 En ny klimaplan fra Københavns Kommune skal gøre den danske hovedstad til verdens første CO2-neutrale hovedstad i 2025. Men måske når Maldiverne - inklusiv hovedstaden Male - at indhente København. For øriget i det Indiske Ocean har planer om at blive CO2-neutral allerede i 2020. Maldivernes præsident, Mohamed Nasheed, præsenterede i går en omfattende plan for en total omlægning til CO2-neutral energiforsyning. 
Ifølge planen - som to fremtrædende britiske forskere har hjulpet med at udarbejde - skal der bygges 155 vindmøller, en halv kvadratkilometer solpaneler til montering på hustage og et forbrændingsanlæg til kokos-nøddeskaller. Når solen og vinden ikke kan slå til, skal elektriciteten i stedet lagres i et batterianlæg. Den vedvarende energi skal også bruges til biler og både, og på længere sigt skal benzin- og dieselmotorer udskiftes med el-motorer.
Ekspert i klimaforandringer Chris Goodall, der har skrevet bogen Ten Technologies to Save the Planet (Ti teknologier til at redde kloden), har stået i spidsen for planen.
"Maldiverne kunne i princippet bare give op. Øgruppens befolkning kunne bare erklære sig som klimaflygtninge og bede om ophold et andet sted. Men den ny regering har i stedet taget det standpunkt at bede om en plan for en CO2-økonomi tæt på nul", siger Chris Goodall til den britiske avis The Observer.
I fare for at blive opslugt
Størstedelen af de knap 1.200 koraløer, som Maldiverne består af, er ikke mere end 1-2 meter høje. Derfor er øriget i fare for at blive opslugt af havet, hvis vandstanden stiger. Maldivernes plan for en CO2-neutral fremtid kommer da også få dage efter, at videnskabsfolk på klimakongressen i København kom med nye advarsler om, at en stigning i havenes vandstand som følge af klimaforandringer allerede i dette århundrede vil betyde, at Maldiverne og andre lavtliggende landområder bliver opslugt af havet, skriver The Observer. 
"Klimaændringer er en global nødsituation. Verden er i fare for at få hjertestop, og vi opfører os, som om vi havde en banal forkølelse. I dag har Maldiverne offentliggjort planer om at blive verdens mest miljøvenlige land. Jeg kan kun håbe andre nationer følger trop", sagde præsident Nasheed ifølge The Observer. 
Flere lande følger trop
Flere lande har allerede fulgt trop i kampen om at blive CO2-neutrale. Costa Rica prøver at nå målet i 2021, Norge i 2030, og New Zealand og Island vil også være helt CO2-neutrale. Costa Rica er allerede oppe på, at omkring 80 procent af energiforbruget kommer fra vedvarende energikilder, og i 2007 fortalte præsident Oscar Arias, at Costa Rica vil være et CO2-neutralt land på nationens 200-års fødselsdag i 2021.
Men det ændrer ikke ved, at Maldivernes plan er den mest ambitiøse - ikke kun i et 10-årigt tidsperspektiv, men også fordi planen går ud på at drive CO2'en helt ud af nationens økonomi. I modsætning til det tillader både den norske og københavnske plan, at det hjemlige udslip kompenseres med køb af CO2-kvoter i udlandet. 


