EU’s vigtigste valuta smuldrer: tilliden til projektet
Euro-projektet står næppe til at redde, mener fagfolk, der ser den økonomiske krise i EU overskygget af den politiske legitmitetskrise, som bare synes forstærket ved hver topmødebeslutning om strammere sparekrav og mere centraliserede EU-beslutninger
Tre af euroens grundlæggere på et EU-topmøde i 1993: Frankrigs François Mitterrand, Tysklands Helmut Kohl og bagest til højre, EU-Kommissionsformand Jacques Delors, som vedtog og satte skub i processen mod en fælles valuta i Maastricht i 1992. Den kom i omløb i EU i januar 2002. Forrest th. ses britiske John Major.


 Én ting er euroen, den europæiske valuta, der tidligt i går faldt til den laveste værdi i tre uger på grund af markedets frygt for udfaldet af det igangværende EU-topmøde. Der er en anden EU-valuta under massiv devaluering, som nu ifølge kyndige iagttagere er ved at rive tæppet væk under hele eurozonen: Tilliden til selve projektet. Sagt på en anden måde: EU’s krise er nu i højere grad en politisk legitimitetskrise end en økonomisk.
»Jeg er meget pessimistisk. Jeg kan ikke se nogen anden mulighed end at opløse eurozonen, hvis selve EU skal reddes. Vi har ikke tid til at vente fem-otte år på at få lavet den økonomiske, finans- og bankpolitiske union, som er forudsætningen for at bevare euroen. Hvis man prøver, er risikoen nærliggende, at tillidskrisen vokser til folkelige oprør,« siger EU-historikeren professor Uffe Østergaard, Copenhagen Business School, én af flere kyndige iagttagere, der er ved at miste troen på euro-projektet.
Østergaard er på linje med bl.a. tidligere nationalbankdirektør Erik Hoffmeyer, der forleden på DR’s P1 Business spåede eurosamarbejdets ophør inden fem år.
»Det kan ikke nytte noget at ofre den ene generation i arbejdsløshed efter den anden, på et prestigespørgsmål, som ikke har så vanvittig stor betydning,« sagde Hoffmeyer, der mener, at euroen har opnået det modsatte af det tilsigtede: Splid og strid i stedet for enhed i Europa.
Janis Emmanouilidis, senioranalytiker i tænketanken European Policy Centre peger på, at den dalende tillid til eurosamarbejdet og dermed til hele EU gør sig gældende på flere niveauer:
– Befolkningernes tillid er dalende.
– Markedets tillid er dalende.
– Andre nationer og regioners tillid er dalende.
– EU-landenes indbyrdes tillid til hinanden er dalende.
»Mere end to et halvt år efter krisens udbrud har EU og dets medlemmer ikke vist sig i stand til at komme på forkant med situationen. Tværtimod har krisen gradvist bredt sig fra eurozoens periferi til dens kerne,« anførte Janis Emmanouilidis i et oplæg til et EU-seminar i Athen i sidste uge.
»Det utænkelige er blevet tænkeligt: Et lands udtræden af eurozonen, eurozonens ophør – i hvert fald i dens nuværende form – og sågar EU’s opløsning er ikke længere tabu og kan ikke længere udelukkes,« mener han.
Et europæisk mareridt
Mark Leonard, direktør for tænketanken European Council on Foreign Relations, deler den dystre vurdering.
»Europas ledere er ved at se den kendsgerning i øjnene, at det nuværende EU hverken kan overleve denne krise eller forhindre den næste,« skriver han i en analyse op til topmødet.
»Det er ved at blive klart, at de tilsyneladende rationelle, sammenhængende politiske strategier, som europæiske ledere omhyggeligt har udformet de seneste måneder for at overvinde krisen, driver kontinentet i den modsatte retning af det tilsigtede.«
»Ved at forsøge at minimere omkostningerne på kort sigt driver kreditorlande i virkeligheden de langsigtede omkostninger op. Ved at påtvinge stive regler og true med sanktioner øger medlemslande reelt risikoen for snyd og afpresning fra de gældsramte lande. Og ved at udelukke nogle lande fra den europæiske beslutningsproces finder de store lande – og især Tyskland – sig låst fast af folkelig modstand og svækkelse på den globale scene,« fastslår Mark Leonard.
»Den utilsigtede konsekvens af de beslutninger, de europæiske ledere har taget de seneste to et halvt år, har været at drive Europa fra hinanden.«
Leonard taler om »den nuværende EU-reformstrategis tragedie« og siger, at »det, der nu er ved at blive synligt, er et europæisk mareridt.«
Tillidskrisen
Befolkningernes dalende tillid til eurozonen og til EU-lederne afspejles i flere meningsmålinger. En analyse fra Eurobarometer, EU’s statistiske kontor, viser, at tilliden til alle fire EU-institutioner – Det Europæiske Råd af stats- og regeringschefer, Den Europæiske Centralbank, EU-Kommissionen og Europa-Parlamentet – har været faldende gennem flere år med et særlig markant fald siden efteråret 2010 og med Rådet som den instans, der nyder allermindst tillid: Kun hver tredje EU-borger har nu tillid til stats- og regeringschefernes forum, det vil sige EU-topmøder som det igangværende.
»EU’s demokratiske legitimitet lider under den omstændighed, at borgerne har mistet tillid til nationale og europæiske politikere på grund af den manglende evne til at håndtere krisen,« noterer Janis Emmanouilidis. »Mange borgere, især i de lande, der er hårdest ramt af krisen, er i stadig mindre grad parat til at acceptere ’indblanding udefra’, idet de giver omverdenen skylden for deres nød«, og det »begrænser regeringers og parlamenters manøvrerum.«
Som en indirekte besked til topmødets forhandlinger om at starte processen frem mod endnu hårdere ’Bruxelles-styring’ og integration af landenes finanspolitik, banktilsyn m.m., fortæller en meningsmåling gennemført af Pew Research Center, at f.eks. 56 pct. af tyskerne, 54 pct. af spanierne, 75 pct. af grækerne og 75 pct. af briterne er imod øget EU-styring af landenes budgetter.
Topmødet har netop på dagsordenen at diskutere en finans- og bankunion omfattende et EU-finansministerium og Bruxelles-godkendelse og -kontrol med landenes budgetter og gældsniveauer samt en større overvågningsmagt til Den Europæiske Centralbank. Frankrig er skeptisk over for denne styrkede integration, der indebærer afgivelse af national suverænitet, mens Tyskland vil have den, men samtidig stiller som betingelse, at der på kort sigt gennemføres hårdere budgetdisciplin og spareøvelser i de gældsplagede lande.
Med Spanien som det seneste er nu fem eurozone-medlemmer – næsten en tredjedel af de 17 – ude af stand til at finansiere sig selv via låntagning på de finansielle markeder, hvorfor de har måttet bede om økonomiske hjælpepakker.
Tillid tager tid
Janis Emmanouilidis påpeger, at den stadig stigende afstand mellem EU-landenes position – med Tyskland som den »EU-hegemon« der bestemmer og betaler, og bl.a. Grækenland, Spanien, Portugal og Italien som dem der må lyde og lide – giver næring til beskyldninger om manglende solidaritet og »bærer kimen til ny europæisk splittelse.«
»Forskellige forståelser og tolkninger af eurokrisen skaber en farlig blanding, som ikke alene kan nære politisk turbulens og social uro internt i visse medlemslande, men også tiltagende politiske spændinger i Unionen og mellem EU-hovedstæder,« påpeger Emmanouilidis.
Han er på linje med professor Martin Marcussen, Institut for Statskundskab på Københavns Universitet, som forleden på Informations debatmøde om euroen beskrev, hvordan EU’s økonomiske krise har udløst en politisk krise og en social krise samt en deraf afledt »grundlæggende legitimitetskrise.«
Sidstnævnte er særlig alvorlig, fordi det tager længere tid at rette op på en tillids- og legitimitetskrise, end det gør på selv noget så vanskeligt som en økonomisk krise, betonede Marcussen.
Han citerede Tjekkiets tidligere præsident Vaclav Havel for udsagnet om, at man kan opbygge en markedsøkonomi på fire måneder og et repræsentativt demokrati på fire år, hvorimod det tager en hel generation at skabe tillid, i dette tilfælde troen på at man er borger i demokratisk selskab i Europa.
»Det, man har nedbrudt på så ganske kort tid, tager det ekstremt lang tid at bygge op igen. Det er dér, den grundlæggende krise er i Europa i øjeblikket. Vi har haft masser af økonomiske kriser i Europa, men hvis der er noget grundlæggende på spil som tilliden mellem folkene, så er det meget værre og sværere at komme over,« mener Martin Marcussen.
Incitamenternes Europa
EU-lederne er forsamlede i Bruxelles i den næsten umulige situation, at de på den ene side ud fra økonomiske krisebetragtninger må handle meget hurtigt og tage skridtet mod en endnu dybere integration og centralisering af finanspolitikken, endnu inden deres seneste kontroversielle beslutning om finanspagten er trådt i kraft, mens de på den anden side bør gå langsommere og mindre hårdhændet frem, hvis de skal have mindst chance for at opnå accept af vælgerne i deres egne lande og på tværs af EU.
Ifølge Mark Leonard fra European Council on Foreign Relations »forbinder man i dag hovedsagelig EU med trusler og straffeaktioner.«
Han ser den eneste tænkelige vej frem for det europæiske projekt i et skift fra den nuværende stramme nedskærings-, centralstyrings- og straffestrategi til en strategi, der giver de gældsplagede lande lempeligere vilkår og længere tidsfrister, belønner dem, når de gør fremskridt, samt stimulerer borgernes aktive deltagelse i den politiske proces. »Et Europa af incitamenter« kalder Leonard sin vision.
Om han anser den for realistisk, fremgår ikke af analysen. Uffe Østergaard gør det ikke. Tiden er forpasset, mener han.
»Skulle det aktuelle topmøde blive enige om at sætte processen mod en finansunion i gang, så begiver vi os ind i en lang proces, som vil ende med, at den bliver stemt ned ved folkeafstemninger,« spår han.
»Euroen var en velment idé, men man skulle have handlet meget hurtigere med at få den økonomiske union. Da vi ikke fik den, voksede økonomierne fra hinanden. Jeg er enig med Erik Hoffmeyer i, at vi for at redde EU må vende tilbage til det valutariske samarbejde fra før 1990-91, et samarbejde, som ikke var dårligt. Jeg tror ikke, det er det, EU-lederne vælger. Der er bundet en enorm politisk kapital op i det her, men jeg er bange for, at omkostningen ved at køre videre bliver forfærdelig høj,« siger professor Uffe Østergaard.

