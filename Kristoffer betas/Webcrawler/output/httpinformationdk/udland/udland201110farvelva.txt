Farvel til valmuerne
Khan Mohammed har udskiftet valmuer med safran. Men mange andre bønder tør ikke opgive opiumproduktionen, som Taleban har sat sig tungt på
Khan Mohammed dyrker safran, hvede og byg på sine marker. Mange bønder i det vestlige Afghanistan har droppet opiumdyrkningen til fordel for netop safran, der er verdens dyreste krydderi.


 »Nej, jeg har skam aldrig dyrket opium. Det er jo haram, ulovligt ifølge islam!«
Svaret fra den 54-årige bonde Khan Mohammed falder prompte. Hans naboer i den lille landsby Tuniyun i Herat-provinsen kigger ned i jorden og smiler lidt for- legent. Indtil for få år siden dyrkede de fleste af dem opiumvalmuer, men det er ikke noget, man praler af.
Her i det vestlige Afghanistan på grænsen til Iran er det ikke længere til at få øje på en opiummark. Hvis der stadig er bønder, som dyrker de forkætrede valmuer, sker det langt fra alfarvej.
Safranen sover
På Khan Mohammeds marker vokser der nu i stedet hvede og byg. Og under alt det grønne titter rækker af viltre safranplanter frem. Det er dem, Khan Mohammed og hans store familie skal leve af.
Safran er verdens dyreste krydderi og derfor et godt alternativ til opium. Om foråret ligner de små hårdføre planter nærmest tørre græstotter, men til efteråret forvandles de til et smukt, lyslilla blomsterhav, forsikrer Khan Mohammed.
»Lige nu sover safranen. Først høster vi de andre afgrøder, som vi bruger til mel og dyrefoder, og når det så bliver efterår, vågner safranen og blomstrer,« forklarer han.
35 munde at mætte
Ud over safranmarken, som Khan Mohammed har lejet af en storbonde, har han selv flere hvedemarker, 50 får og en ko, som han og familien lever af.
»Jeg har en kone, ni børn, flere svigerbørn og en mængde børnebørn. Vi er 35 personer i alt,« fortæller han stolt.
Det første år høstede han kun et halvt kilo safran og året efter kun 300 gram, hvilket indbragte omkring 1.500 kroner om året, men nu går det meget bedre. Både for Khan og for de 900 andre bønder i Herat-provinsen, som har fulgt hans eksempel og skiftet valmuerne ud med safran.
Indtægt fordoblet
Ifølge den danske hjælpeorganisation Dacaar, der har hjulpet bønderne i gang, tjente safranbønderne i Herat mere end 1,6 millioner kroner i 2010.
»Det er en fordobling af familiernes indtægt fra 2.500 til 5.350 kroner om året,« konstaterer direktør Arif Qaraeen tilfreds.
På grund af de afghanske familiers størrelse betyder det en markant forbedring af levestandarden for op mod 10.000 mennesker.
For bønderne i Herat er safran et godt alternativ til opium, men desværre er det ikke muligt at overføre succesen til hele landet.
I det sydlige Afghanistan, hvor størstedelen af de afghanske valmuer dyrkes, er klimaet for varmt. Og selv om safranprisen på verdensmarkedet ligger på omkring 20 kroner pr. gram, kan en af- ghansk bonde stadig tjene meget mere på valmuerne.
Bagmændenes magt
Desuden kan mange af de afghanske opiumbønder ikke selv bestemme, hvad de vil dyrke. De skylder ofte store summer til narkobagmændene, og ofte ejer de heller ikke selv den jord, de dyrker. De lever derfor udelukkende af den procentdel af opiums- høsten, som den lokale storbonde og opkøbere lader dem beholde.
Ligesom for alle andre varer er opiumpriserne desuden afhængig af efterspørgslen. I 2010 faldt den afghanske opiumproduktion fra 5.200 til 3.600 ton på grund af en plantesygdom, men gengæld steg kiloprisen på råopium så fra 350 kr. til næsten 900 kr. for et kilo.
Når Khan Mohammed vælger at dyrke safran, bliver det altså samtidig mere attraktivt for en anden bonde at fortsætte med opium.
Det blinde øje
Ud over bønderne, opkøberne og de kriminelle bagmænd har også de afghanske oprørere en stor interesse i at holde opiumproduktionen ved lige. Ifølge FN tager Taleban en del af udbyttet hele vejen fra mark til marked. De beskatter både den enkelte bonde, transporten af rå- opium samt heroinlaboratorierne i Afghanistan og på grænsen til Pakistan. I nogle områder tvinges bønderne til at betale tiende af deres indtægt til Taleban.
Til gengæld får bønderne beskyttelse fra den lokale Taleban-leder og kan regne med, at korrupte regeringsembedsmænd vender det blinde øje til den illegale produktion.
Talebans guldåre
Ifølge den amerikanske journalist Gretchen Peters, der har brugt fem år på at blotlægge den afghanske narkoøkonomi, har opium udviklet sig til Talebans vigtigste indtægtskilde. Hun anslår, at bevægelsen tjener mere end 2,5 milliarder kroner om året.
»Det er Talebans absolutte hovedindtægtskilde og hovedårsagen til bevægelsens styrke i dag,« siger hun.
Da britiske og amerikanske styrker i 2007 befriede Taleban-højborgen Musa Qala i Helmand, fandt de for eksempel 60 heroinlaboratorier og 12 ton råopium.
Vender ikke tilbage
Efter flere år som succesrig safranbonde har Khan Mohammed i den lille landsby Tuniyun næsten 400 km længere mod nordvest ingen planer om at vende tilbage til valmuerne, forsikrer han.
»Her er meget tørt, og safran passer godt til jorden her. Og så er safran ikke så arbejdskrævende som så mange andre afgrøder,« siger han.
»Og uanset hvad andre siger, kan jeg ikke dyrke opium og samtidig være en god muslim.«

