Tysklands socialdemokrater vil tøjle de amoralske banker
De har selv været med til at deregulere finanssektoren, men nu vil de tyske socialdemokrater sætte afgørende ind mod de banker, der har medvirket til at forværre både finans- og eurokrisen
Selvom Sigmar Gabirel (til højre), formanden for de tyske socialdemokrater, er kommet med et arbejdspapir, der angriber bankerne og de initiativer, der er blevet taget for at hindre en ny nedsmeltning i finanssektoren, må han stadig finde sig i at blive kædet sammen med regeringens upopulære finanspolitik.


 Bankerne og den internationale finanssektor spiller en afgørende rolle i krisen. Derfor er det på tide med nye og vidtrækkende reguleringstiltag, der skal kunne forhindre, at bankerne i fremtiden sender regningen videre til almindelige bankkunder og skatteydere.
Sådan lyder kravene fra den tyske socialdemokratiske formand Sigmar Gabriel i et nyligt arbejdspapir med titlen Et mindretal, der skader flertallet.
Og de tyske socialdemokrater er ikke i tvivl om karakteren af bankernes moralske adfærd. »Bankerne afpresser stater.« »Bankerne tjener fedt på bekostning af deres kunder«, »Bankerne manipulerer deres kunder.« Bankerne »yder bistand til skattekriminalitet«. »De bedriver den dag i dag risikable forretninger, som om finanskrisen i 2008 aldrig har fundet sted, og når det går galt, bestiller de redningspakker hos politikerne«, skriver Sigmar Gabriel i det omdiskuterede papir.
Gabriel sender samtidig en hilsen til Angela Merkel, der i løbet af eurokrisen har talt for nødvendigheden af at tilpasse de politiske beslutningsprocesser til finansmarkederne.
»Det er ikke demokratiet, der skal være konformt med markedet, men finansmarkederne, der skal være demokratikonforme«, skriver den socialdemokratiske politiker
Banker bør opdeles
Et hovedpunkt i Gabriels opråb er forslaget om, at bankerne selv skal spare penge op i en særskilt krisefond. Rammes bankerne af likviditetsproblemer i forbindelse med kriser, skal de dermed kunne betale for deres egen redning.
Fonden skal finansieres ved en europæisk bankafgift. Samtidig skal insolvente banker fremover ikke længere regne med politisk assistance. Dermed ønsker Gabriel ideelt set at modvirke de strukturelle problemer, der siden finanskrisen har besværliggjort en effektiv kriseforvalt-ning.
Samtidig ønsker Gabriel – som mange andre bankkritikere – at adskille udlånsbanker og sparekasser fra investeringsbanker for at undgå, at almindelige bankkunder betaler regningen for bankernes profitjagt og højrisikable investeringsinstrumenter.
Ifølge Henning Meyer, der er tilknyttet London School of Economics og er redaktør af Social Europe Journal, skal Gabriels forslag tolkes som et led i et socialdemokratisk forsøg på at omdefinere det borgerlige Europas perspektiv på krisen.
»Der er mange incitamenter og strukturelle problemer i selve finanssektoren. I kølvandet på finanskrisen – og det er en af grundene til, at eurokrisen er blevet opfattet som en gælds- og budgetkrise – er bankerne lykkedes med at omdefinere krisens årsager og modsætte sig større reformer. Der er kommet forslag på bordet, men de er ikke blevet omsat. Det burde være indlysende, at man eksempelvis adskiller forbrugsbanker og investeringsbanker«, siger Henning Meyer og peger på LIBOR-skandalen, som stadig er ved at blive udrullet, som et oplagt eksempel på det forstærkede behov for bankregulering.
»Den skandale har været med til at udløse krav om yderligere regulering i Storbritannien. Her er et tydeligt eksempel på, at banktilsynet British Bankers Association ikke har været tilstrækkelig effektiv med reguleringen. Emnet har simpelthen været forsvundet fra dagsordenen.«
Tysk valgkamp er åbnet
Noget tyder på, at Gabriels forslag har ramt en klangbund i den tyske befolkning. I den konservative avis Frankfurter Allgemeine betegnes Gabriels forslag som en »fuldtræffer« med henblik på den forestående tyske valgkamp.
Hos det tyske venstrefløjsparti Die Linke kritiserer man den socialdemokratiske partiformand for at plagiere Linke-politik. Andre igen mener, at Gabriels forslag svinger i takt med voksende behov for at tackle både finans- og eurokrisens egentlige rødder.
»Enten kan man se det som om Gabriels forslag kommer for sent. Eller også kan man se det som et højaktuelt forslag på et tidspunkt, hvor fokusset på reformer af finanssektoren er ved at forsvinde. Krisens rødder skal findes i finanssektoren. Der er tale om strukturelle problemer, ’too big to fail’ og lignende historier«, siger Henning Meyer.
Adskillige repræsentanter for Merkels CDU afviser imidlertid Gabriels opråb som et udslag af rendyrket populisme. Ikke mindst fordi forslaget om yderligere regulering af bankerne kommer kort efter den tyske forbundsdags beslutning om at lade de spanske banker modtage nødhjælp for milliarder af euro. En beslutning, der fandt tilslutning blandt størstedelen af socialdemokratiske forbundsdagsmedlemmer. Af samme grund betegner den tyske finansminister, Wolfgang Schäuble, Gabriels forslag som ’populistisk’ og peger på, at SPD i Gerhard Schröders regeringstid selv medvirkede til at deregulere finanssektoren.
Flertallet af tyske medier er også enige om at læse Gabriels krav om regulering af finanssektoren som et startskud til næste års valg i Tyskland.
»Forbundsdagsvalget 2013 er et valg om kontrol af bank- og finanssektoren», skriver Sigmar Gabriel selv.
Rige franskmænd skal betale
Mens SPD indtil videre kun kan drømme om regeringsmagten, har Frankrigs socialistiske præsident François Hollande som den første europæiske regeringschef i sidste uge gjorde alvor af ideen om en skat på finanstransaktioner.
En skat på 0,2 pct. vil fremover gælde for handel med aktier i 109 franske virksomheder, der hver især omsætter for mere end en milliard euro om året. Skatten vil også ramme finansielle transaktioner, der anvendes til højfrekvenshandel med derivater.
Hollande har samtidig hævet topskatten til 75 pct. på indtægter for de rigeste franskmænd med indtægter, der overstiger mere end 1 mio. euro årligt.
Den britiske premierminister David Cameron afviser fortsat at medvirke til en europæisk finansskat og har reageret på Hollandes skat ved at hilse eventuelle franske skatteflygtninge velkomne.
Flere økonomer har med samme begrundelse advaret Frankrig mod europæisk enegang i spørgsmålet om en finansskat. En isoleret fransk skat på finanstransaktioner have potentielt katastrofal indvirkning på den franske konkurrenceevne.
Hollande insisterer imidlertid på at indfri sine valgløfter om at indføre den kontroversielle skat:
»Hvis det er nødvendigt med reformer, vil vi gennemføre dem på baggrund af retfærdige skatteinitiativer«, sagde den franske præsident i et nyligt tv-interview.

