Greenpeace bremser olieboring ved Grønland
Fire aktivister gik i går i gang med at fastgøre små telte under en skotsk olieboreplatform ved Grønlands kyst. Grønlands Politi har meddelt Greenpeace, at aktivisterne har brudt en sikkerhedszone omkring en olierig. Det er strafbart efter grønlandsk lov


 Selskabet Cairn Energys boreplatform i havet ud for Grønlands vestkyst har indstillet sine boringer som følge af den aktion, Greenpeace gennemførte i går formiddag, dansk tid.
»Fire af vores folk er lige nu i gang med at fastgøre telte under selve platformen, hvilket formentlig tager en times tid, og de har forsyninger med til flere dage,« sagde Jon Burgwald, klimamedarbejder hos Greenpeace. Han opholder sig på organisationens skib Esperanza (Håb). Herfra satte tre gummibåde kurs mod boreplatformen med aktivisterne og deres udstyr, og det skete ifølge Jon Burgwald uden nogen reaktion fra inspektionsskibet Vædderen og det grønlandske politis fartøjer. »Vædderen satte ganske vist en gummibåd i vandet, men først efter at vores folk var begyndt at klatre op ad platformen,« tilføjer han.
Ifølge Burgwald kontaktede Greenpeace boreplatformen og politiets fartøjer, før aktionen gik i gang i Baffinbugten ud for Diskoøen i Vestgrønland.
»Vi understregede, at der ville blive tale om en fredelig aktion, hvor vi ikke bringer nogens sikkerhed i fare. De svarede med at fortælle os, at den var ulovlig, men ellers ved vi ikke, hvad de eventuelt har tænkt sig at gøre for at stoppe os,« beretter Jon Burgwald.
Grønlands Politi og søværnet holder foreløbig de fire Greenpeace-aktivister under opsyn på boreriggen Stena Don. Ved at nærme sig boreriggen har aktivisterne overskredet en 500 meters sikkerhedszone, og det er forbudt efter grønlandsk lov.
Greenpeaces Jon Burgwald understreger, at der er tale om fire rutinerede klatrere med erfaring i denne type aktioner. De telte, som de forsøger at fastgøre, er mindre telte af den slags, som vandrere placerer på bjergvægge, dog justeret en smule til det aktuelle formål. Det skotske selskab er i gang med den anden af fire planlagte boringer, og Greenpeace satser på, at den aktion, som er i gang, kan forhindre, at Cairns nogen sinde kommer så langt.
»Vi ved, at selskaber som Shell, Mærsk og Dong i spænding afventer resultaterne af prøveboringerne ved Grønland. Derfor er det nu, at omverdenen skal reagere i en situation, hvor det sidste, vi alle har brug for, er flere fossile brændstoffer,« siger talsmanden.
Grønlands politimester, Bjørn Bay, vil ikke fortælle, hvordan eller hvornår politiet og søværnet vil skride ind over for aktivisterne.
Søværnet har for en sikkerheds skyld lagt gummibåde ud lige i nærheden, så man hurtigt kan komme til hjælp, hvis aktivisterne skulle falde i det iskolde vand. Davis Strædet, hvor aktionen finder sted, er et stort åbent polarhav.
Ifølge Bjørn Bay er vejret lige nu forholdsvis roligt, men i Grønland kan vejrforholdene ændre sig med meget kort varsel, siger han.
ritzau


