McCains bror kritiserer kampagnestrategi
I en harmdirrende e-mail kritiserer John McCains lillebror den republikanske kampagnestab for at have anlagt en dårlig strategi i den amerikanske valgkamp


 - Lad John McCain være John McCain. 
 Sådan lyder opfordringen fra en irriteret bror til den republikanske præsidentkandidat i USA, John McCain.
 Frustrationerne i den republikanske lejr over en mulig fejlslagen kampagne er kogt over umiddelbart inden, at han i nat tørner sammen med demokraten Barack Obama i en tredje og sidste debat før valget den 4. november. 
 Joe McCain, som er lillebror til den republikanske kandidat, sendte ifølge avisen The Baltimore Sun mandag kort før midnat en vred e-mail til McCains toprådgivere, som han beskylder for en kampagne, der "virker stik modsat" hensigten. 
 - I skal ikke vise John som en skrøbelig gnavpotte - men som en stor leder af sin tid, tordner Joe McCain i e-mailen.
 McCains bror kritiserer i skarpe vendinger unavngivne kampagnerådgivere for at "kontrollere budskabet så stramt", at de forhindrer journalister i at tale med dem, der - som ham selv - kender kandidaten bedst. 
