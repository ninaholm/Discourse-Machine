Dødt løb efter valg i Zimbabwe



 Zimbabwes oppositionsbevægelse MDC og det regerende parti ZANU-PF lå side om side, da valgkommissionen mandag offentliggjorde de første delresultater fra landets valg lørdag.
 De første resultater blev tilbageholdt til tidligt mandag, hvilket fik oppositionen til at beskylde præsident Robert Mugabe for at ville svindle med stemmeoptællingen for at blive ved magten. 
 De første seks valgkredse til parlamentet blev delt ligeligt mellem
Mugabe's ZANU-PF og Morgan Tsvangirais Bevægelse for Demokratisk forandring, oplyste valgkommissionen.
 Der var udkommanderet en større politistyrke i gaderne i Zimbabwes hovedstad natten til mandag, og den statsstyrede avis Herald beskyldte oppositionen for at have planer om voldelige aktioner og falske påstande om, at have vundet valget inden stemmeoptællingen var afsluttet. 
 Oppositionen erklærede sig allerede søndag som vinder, og der var mange spekulationer om, at præsident Robert Mugabe og hæren holdt krisemøder for at finde ud, hvordan de skulle reagere på en sejr til oppositionen.
 Oppositionsbevægelsen MDC sagde søndag morgen på et pressemøde, at de første valgresultater viste, at partiet var i front. 
 Den 84-årige Mugabe står over for den største udfordring af hans 28 år gamle regime på grund af et økonomisk sammenbrud og et flersidet angreb fra oppositionsgrupper. Han er både under pres fra veteranrivalen Tsvangirai og tidligere finansminister Simba Makoni fra hans eget parti ZANU-PF. Begge mænd beskylder Mugabe for at have kørt Zimbabwes engang så stærke økonomi i sænk og have ført befolkningen ud i armod.
 Mugabe har lagt skylden for Zimbabwes økonomiske krise på EU og USA, som har indført sanktioner mod landet i forlængelse af valget i 2002, som var præget af omfattende valgsvindel. 
 Iagttagere vurderer imidlertid, at Mugabe måske stadig har landet i et jerngreb i kraft af sin støtte fra de væbnede styrker.
Vælgerne i det afrikanske land stemte lørdag til præsident- og parlamentsvalg.
 USA kalder Mugabe for en "skændsel" for sit folk og for Afrika, og Washington betvivler, at valget har været frit.
To sydafrikanske valgobservatører har nægtet at underskrive en foreløbig rapport, som erklærer, at valget er foregået regelmæssigt.
- Forsinkelsen af resultatet understreger frygten for, at der har fundet valgsvindel sted, fortæller de to observatører til Reuters.
Mugabes hårdhændede regeringsførelse og en katastrofal økonomisk politik, der har udløst en inflation på over 100.000 procent, har hos oppositionen skabt forhåbning om, at hans dage som præsident er talte.
 Valgkommissionen sagde, at det er bekymrende, at oppositionen allerede nu erklærer sig som vinder.
 - Kommissionen noterer med bekymring, at nogle deltagere er gået ud med resultater, der foregiver at være resultater af valget, når resultaterne i virkeligheden er ved at blive verificeret og indsamlet. Disse resultater er ikke officielle resultater, hed det.
 Ifølge valgkommissionen vil der tidligst foreligge et delresultat af valget mandag morgen, 35 timer efter at valgstederne lukkede.
 MDC mener, at valgkommissionen er upålidelig, fordi den ledes af folk udpeget af Mugabe.
 Vælgerne i det afrikanske land stemte lørdag til præsident- og parlamentsvalg. Præsident Robert Mugabe stod over for to kandidater ved lørdagens valg, Tsvangarai og hans tidligere finansminister Simba Makoni.

