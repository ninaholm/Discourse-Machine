Det er svært at gøre hovedrent i Haiti
Haiti gør sig klar til anden valgrunde, der skal give det havarerede land en leder og kickstarte genopbygningen.  Men det er et åbent spørgsmål, om valget vil bringe den forandring, alle sukker efter


 PORT-AU-PRINCE  »100 procent uddannelse, 100 procent genopbygning, 100 procent udvikling  stem Manigat,« står der på banneret, der er spændt ud over gaden.
»Det er et løfte, der i hvert fald ikke bliver indfriet,« konstaterer en mand tørt, mens en lastbil farer larmende forbi med et billede af Michel Martelly, madame Maginats modkandidat ved præsidentvalget på søndag, monteret på en pink baggrund.
Valgplakaterne fra første valgrunde hænger stadig rundt om i Port-au-Princes gader. Nogle af plakaterne er forkullede, efter at en rasende folkemængde protesterede i gaderne over den tilsyneladende uretmæssige diskvalificering af folkefavoritten Martelly, som efterfølgende blev tildelt en plads i anden valgrunde. Mange iagttagere frygter, at protesterne vil blive endnu mere heftige, hvis ikke valget på søndag får den rigtige vinder.
Der synes i hvert fald at være grobund for protester, når man ser på gaderne i den jordskælvsramte by, hvor valgkampens temaer er åbenlyse. Kun få steder er ruinerne blevet ryddet, og i udkanten af slumkvarteret Bel Air vidner en håndfuld nyopførte kulørte træhuse om, hvad genopbygningen gerne skulle føre til.
Men stort set alle andre steder ligner Port-au-Prince sig selv. Ruinerne af de kollapsede huse ligger der stadig, og på Port-au-Princes centrale paradeplads, Champ Mars, var én gruppe garanteret førsteklasses siddepladser til sidste uges store karnevalsoptog: beboerne i teltlejren på pladsens midte.
»Man burde have aflyst karnevallet. Der er ikke noget at fejre, og det er en skændsel at holde det forøjnene af folk, der stadig bor på gaden,« konstaterer chaufføren Karl.
Taber bukserne
De to kandidater repræsenterer begge et opgør med det bestående. Ingen af de to kandidater kommer fra kredsen omkring Aristide og hans allierede, Rene Preval, og hvis der er én ting, der går igen, når man taler med folk på gaden, er det behovet for et komplet opgør med den elite, der indtil nu har regeret landet uden at skabe fremskridt. Måske derfor er det også den uskolede Martelly, der har førertrøjen på gaden i Port-au-Prince. Martelly er kendt som musiker under navnet Sweet Mickey, og han blev for nylig i New York Times beskrevet som mest kendt for »at trække unge folk ind i politik og for at tabe sine bukser på scenen«.
Det er i hvert opfattelsen blandt mange kritikere af den karismatiske sanger og politiker, der opfattes som en letvægter i forhold til den langt ældre og intellektuelt tungere Mirlande Manigat.
»De unge er med Martelly, og forretningsfolkene er med ham, fordi de mener, de kan kontrollere ham. Men hans folk er uorganiserede og savner Manigats forbindelser, og derfor tror jeg ikke, han vinder. Og så bliver der ballade, det er der ingen tvivl om,« siger radiovært og politisk analytiker Michel Soukar.
Han tvivler på, at valgets vinder vil kunne få sat skub i genopbygningen og udfylde det magtomrum, som jordskælvet efterlod.
»Uanset hvem der vinder, får vedkommende utrolig svært ved ikke at skuffe, hvis vinderen hverken har opbakning eller penge til at gennemføre et ambitiøst projekt. Haiti er et meget svært land at gøre hovedrent i, og under alle omstændigheder er det ikke præsidenten, der bestemmer,« siger Soukar, der ikke er bleg for at sætte ord på en af de konspirationsteorier, der er en væsentlig del af dnaen i Haitis politiske kultur.
»Det er reelt penge, narkointeresser og det internationale samfund, der styrer Haiti. Alle ved, at Martelly har nære forbindelser til narkofolk, at hans svoger er en af de største narkobaroner i landet, og at den cubanske mafia i Miami foretrækker ham af samme årsag. De mener, de kan kontrollere ham.«
Hanen løber
Uanset om der er hold i anklagen eller ej, har den vundet udbredelse  også i Haitis andet magtcentrum, det ekstravagante Hotel Caribe på en bakkekam over Petionville. Her er Interim-komiteen, Haiti-genopbygningens øverste organ, indkaldt til en af sine sjældne konferencer. Fire tolke simultantolker i hjørnet, Bill Clintons kridhvide hår bopper rundt i mængden af diplomater, og komiteens anden leder, premierminister Bellerive, ser ud, som om han er ved at falde i søvn. På buffeten er der kanapeer; små brownies med creme, minipizzaer og marengs med hindbærcoulis. Ude på toilettet drejer en mand, der fuldstændig ligner den afgående præsident Preval, forgæves på vandhanen.
»Det er, som om hanen aldrig holder op med at løbe,« konstaterer han smilende.
I konferencehallen er Bill Clinton tilbage for enden af bordet og spørger ud i forsamlingen: »Jeg har et afgørende spørgsmål til haitianerne: Hvem skal vi flytte ud af lejrene først? Og hvad vil I gøre med den plads, der er i lejrene, hvis vi flytter folk ud af dem?« spørger han  en overvejelse, der umiddelbart virker lidt forsinket, snart halvandet år efter jordskælvet fandt sted.
Lidt senere står Clinton ude i gården. Han krammer en lokal assistent og klapper jovialt en lokal forretningsmand på skulderen og udstråler den karisma, han er kendt for. Da Bill Clinton går forbi mig et øjeblik senere, glider han af på mit spørgsmål med et venligt smil og den professionalisme, der kommer af at have prøvet det mange gange før og stadig kunne slippe afsted med at virke sympatisk.
En joke
Alligevel er det svært at ryste fornemmelsen af deja-vu af sig. Det luksuriøse hotel og kommissionsmødet er måske nok stedet, hvor vigtige beslutninger burde blive truffet, men også stedet, hvor de ikke bliver det. I januar viste opgørelser over nødhjælpen, at kun en brøkdel af hjælpen var kommet videre fra donorlandene til Haiti, at de fleste af de penge er strandet hos internationale firmaer, og at kun ca. 10 procent af USAs lovede bidrag på 1,5 mia. dollar til genopbygning er nået frem.
»Det er en joke,« som en observatør ved mødet konstaterer. »De mødes hver anden måned og ratificerer, at så og så mange millioner skal sættes af til et program, og så mødes de igen to måneder senere og taler om det igen. Sidste gang talte de for eksempel om et uddannelsesprogram til 200 millioner dollar, men de har stadig kun fundet otte millioner dollar til at gennemføre det.«
Ingen af de to præsidentkandidater er til stede. Begge fører kampagne i udlandet hos den haitianske diaspora, Martelly i Florida og Manigat efter sigende i Canada.
»Det er i virkeligheden i udlandet, valgkampen afgøres. Den der kan rejse flest penge, vinder. Og jeg ved, at Martelly har fået 2,4 mio. dollar fra private donorer, Manigat har ikke fået en fjerdedel af det,« forklarer en analytiker ude på terassen.
I slumbydelen Cité Soleil har  ngoen Raising Haiti slået telte op for at tjekke lokale slumbeboere, som oftest ikke har anden mulighed for at få lægehjælp. En hvidhåret mand, Emmanuel Guys, dirigerer de lokale rundt.
»Før de bliver valgt, lover de alt, men når først de har magten, glemmer de det igen. Og sådan kommer det også til at gå denne gang,« konstaterer han. »I det mindste gjorde Preval én god ting: Han fjernede våbnene, ellers ville vi kæmpe nu,« siger han.


