Kritik af Mugabes besøg i Rom
Zimbabwes præsident Robert Mugabes besøg på en FN-konference om knaphed på fødevarer er 'obskøn' og 'uheldig', lyder det fra Australien og Storbritannien
Zimbabwes præsident, Robert Mugabe, agter at deltage i FN-s konference om udfordringerne ved den nuværende fødevarekrise, der skubber millioner af mennesker ud i sult. Det har ført til skarpe reaktioner fra især Australien og Storbritannien.


 Zimbabwes præsident, Robert Mugabe, modtager kritik fra Storbritannien og Australiens regeringer for i denne uge at møde op til en FN-konference i Italien om verdens fødevaremangel.
"Vi synes, at det er særdeles uheldigt, at han har valgt at deltage i dette møde, når man tænker på, hvad han har gjort i relation til manglen på fødevarer i Zimbabwe," siger en talsmand for Storbritanniens premierminister Gordon Brown.
Alverdens ledere mødes i Rom i disse dage til FN's topmøde om udfordringerne ved fødevarekrisen, der skubber millioner af mennesker ud i sult og skaber protester samt vold i flere lande. 
Verdens fattigste kan risikere at blive ude af stand til at overleve, hvis priserne på fødevarer fortsat stiger. 
Stigende priser på fødevarer kan udløse en global katastrofe og gøre verdens fattigste ude af stand til at overleve, advarer hjælpeorganisationer. 
Misregimente
Zimbabwe var tidligere et produktivt landbrugsland, men det afrikanske land har manglet fødevarer siden Mugabes landreformer, hvor hvide gårdejere fik eksproprieret deres landarealer. Reformerne skulle være til de landløses fordel, men er kritiseret for at tilgodese Mugabes politiske venner.
"At Robert Mugabe møder op til en konference, der handler om fødevaresikkerhed, er i min optik ærligt talt obskønt," siger Australiens udenrigsminister Stephen Smith.
Mugabe har siden et angiveligt bedrageri ved et valg i 2002 haft indrejseforbud til EU, men han har lov til at deltage ved FN-møder. Det er Mugabes første udlandsrejse siden første valgrunde af Zimbabwes præsidentvalg den 29. marts, hvor oppositionslederen Morgan Tsvangirai fik flere stemmer end præsidenten. Den afgørende valgrunde ventes afholdt den 27. juni.
ritzau/Reuters


