70 år og nybagt mor
Et indisk ægtepar er efter 55 års ufrivillig barnløshed blevet velsignet med en nyfødt datter
Indiske Rajo Devi med barnet, som hun fødte den 28. november, og hendes 72-årige mand Bala Ram.


 DELHI - I over et halvt århundred drømte Rajo Devi og hendes mand, Bala Ram, om at få et barn. Så desperat ønskede Ram sig en arving, at han 10 år inde i deres ægteskab tillige giftede sig med Rajo Devis' søster i det håb, at hun ville vise sig at være mere fødedygtig. Men ej heller dette skridt gav bonus, og med tiden indstillede Ram og hans hustru (eller rettere hustruer) sig på, at de måtte leve uden at få børn. 
Men så - sidste år, da de begge var omkring de 70 og havde været gift i 55 år - hørte Bala igennem naboer om en 58-årig kvinde, som havde født tvillinger efter en reagensglasbefrugtning, ivf-behandling. De besluttede sig for, at det ville de også prøve. Det er lidt over ni måneder siden.
Nu er fru Devi så blevet verdens efter alt at dømme ældste moder. Den 28. november fødte hun ved kejsersnit sin førstefødte, og den lille pige og den stolte mor siges begge at være ved godt helbred. Over telefonen fra sit hjem i delstaten Haryana kunne Rajo Devi fortælle journalisterne: "Jeg er lykkelig, og babyen har det fint." 
Vi er en stor familie
Men uanset hvor glad Rajo Devi og hendes mand er for deres nyfødte datter, så har hendes nedkomst udløst ny debat om det etisk forsvarlige i at tillade fødsler i en så fremskreden alder. Tjener det overhovedet barnets tarv? Er aldersstegne mødre og fædre omfattet af andre moralske kriterier end yngre forældre? Der vil også være opmærksomhed om de lemfældige regler i Indien, hvortil stadig flere par søger hen for at lade sig ivf-behandle.     
Anurag Bishnoi fra Indiens Nationale Fertilitetscenter, en privatklinik i byen Hisar, oplyser, at fru Devi og hendes mand opsøgte ham i april, og at det befrugtede æg blev sat op den 19. april. Til The Times of India siger han:
"Over 15 procent af den indiske befolkning oplever problemer med barnløshed. Der er over 200 fertilitetscentre i landet, og stigende opmærksomhed om de tjenester, vi yder. Ivf har revolutioneret holdningen til barnløshed, som ikke længere anses for socialt tabu eller for forbandelse - nu kan det behandles videnskabeligt."
Det er umuligt at få fastslået, om Rajo Devi vitterlig er verdens ældste mor, da mange fra landdistrikterne, ikke har nogen fødselsattest. 
I 2006 kunne Carmela Bousada fra Spanien kalde sig verdens ældste mor, da hun fødte tvillinger i en alder af 66. Før hende var det rumænske Adriana Iliescu, ligeledes 66 år, der fødte en pige i 2005 Hvorvidt de 70-årige forældre er klar til at opfostre en baby, svarer en slægtning. "De behøver ikke at være bekymrede. Vi er en storfamilie, og vi er adskillige, der nok skal tage sig af hende."
© The Independent og InformationOversat af Niels Ivar Larsen

