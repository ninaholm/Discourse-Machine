Islamister går efter ny valgsejr i Egypten
Det langstrakte parla­mentsvalg i Egypten er atter i gang, i dag med anden fase af det første demokratiske valg efter revolutionen i februar


 Omkring 18,8 millioner vælgere er denne gang stemmeberettiget og kan stemme i går og i dag. Ved valgets første fase i november fik de islamiske partier og kandidater solid opbakning, og Det Muslimske Broderskab, der via sit Friheds- og Retfærdighedsparti (FJP) vandt første fase af valget i november, håber at kunne holde gejsten blandt vælgerne oppe. »For et stærkt parlament, der opfylder folket krav, tager sig af dets bekymringer og prioriteringer. Lad os fortsætte,« siger FJP på sin Facebook-side. Også de mere fundamentalistiske salafister fik et godt valg til de 498 pladser, der skal vælges til parlamentet.
Valget finder sted i en tredjedel af de egyptiske provinser, og flere steder var der fra morgenstunden kø ved valgstederne. Der blev meldt om forholdsvis ro ved valget i går, men på et valgsted syd for Kairo opstod der skyderi mellem tilhængere af rivaliserende kandidater. Syv personer blev anholdt. Sidste fase af parlamentsvalget finder sted til januar. Derefter skal egypterne over tre runder vælge et overhus til parlamentet, inden de skal til præsidentvalg. Trods demokratisk sminke med valget, dømte en egyptisk militærdom­stol i går bloggeren Maikel Nabil, 26, to års fængsel, efter at han blev fundet skyldig i at have fornærmet den egyptiske hær. Nabil blev i første omgang dømt tre års fængsel i april, men helt exceptionelt fik han lov til, at sagen skulle gå om . Ifølge Human Rights Watch er flere end 12.000 civile blevet retsforfulgt ved militærdomstole siden Mubaraks fald i februar. ritzau/dpa

