Libyske bortførere: Hævn over fanget al-Qaeda-leder
Premierministers bortførelse skyldes angiveligt vrede over regeringens rolle i tilfangetagelse af topterrorist
 
	Libyens premierminister, Ali Zeidan, fotograferet i 2011. Foto: Scanpix


 
	En gruppe af tidligere oprørere i Libyen påstår, at den står bag bortførelsen af landets premierminister, Ali Zeidan, i hovedstaden, Tripoli, torsdag morgen.

	Gruppen kalder bortførelsen af Zeidan for en "anholdelse", og man er angiveligt vred over den libyske regerings rolle, da amerikanske styrker for nylig tog Anas al-Liby, en ledende al-Qaeda-figur, til fange.

	- Hans anholdelse kommer efter en udtalelse af John Kerry (den amerikanske udenrigsminister, red.), der sagde, at den libyske regering havde kendskab til operationen, fortæller en talsmand for gruppen, der er kendt under navnet Operations Room of Libya's Revolutionaries.

	Gruppen, der ifølge nyhedsbureauet AFP teknisk set refererer til det libyske forsvars- og indenrigsministerium, har anholdt ham for "forbrydelser og lovovertrædelser til skade for staten".

	Kidnapningen af Zeidan fandt angiveligt sted på Corinthian Hotel i Tripoli, hvor oprørerne uden det store postyr førte premierministeren væk fra hotellet.

	Bortførerne har offentliggjort et billede, som skulle være Zeidan, der bliver mandsopdækket af flere mænd, der holder ham fast i armene.

	Anas al-Liby blev i sidste uge offer for en fælles operation mellem den amerikanske hær, FBI og CIA. Han var eftersøgt for bombeangrebene mod USA's ambassader i Kenya og Tanzania i 1998 og figurerede på FBI's liste over mest eftersøgte terrorister med en dusør på fem millioner dollar.

	Han er tidligere blevet kaldt en nøglespiller i forhold til al-Qaedas aktiviteter i Nordafrika, men er altså nu i amerikansk varetægt.

	Ved angrebene i 1998 blev flere hundrede personer dræbt.

