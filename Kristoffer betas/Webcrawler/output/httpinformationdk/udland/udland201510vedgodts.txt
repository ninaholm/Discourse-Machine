’Jeg ved jo godt, hvad der sker, når jeg trykker på knappen’
Ifølge de danske F-16-piloter gør koalitionen alt, hvad der er menneskeligt muligt, for at undgå civile tab. Men derfor kan det selvfølgelig ske alligevel, erkender de
Danske flyteknikere kontrollerer de danske F-16-fly på Al Jaber-basen i Kuwait efter den sidste mission over Irak.


 Det var »med overvejende sandsynlighed« ikke civile irakere, som de danske F-16-piloter skød og dræbte under et angreb den 30. august i år. Det er konklusionen på den interne undersøgelse af forløbet, som koalitionen og det danske forsvar offentliggjorde i går.
Hos F-16-piloterne på Al Jaber-basen i Kuwait var der stor lettelse.
»Jeg er tilfreds med udfaldet af undersøgelsen,« siger chefen for F-16-styrken, som ønsker at optræde under sit flyvernavn GUS på grund af risikoen for repressalier fra Islamisk Stat (IS) mod ham og hans familie.
»Koalitionens undersøgelse – og vores egen gennemgang af materialet – fjerner vores tvivl om, at der kunne være civile tab,« siger han.
Læs også: ’Vi har stoppet ISIL’s fremmarch’
Ifølge en pressemeddelelse fra Værnsfælles Forsvarskommando konkluderer koalitionens undersøgelse, at de fire personer, som blev dræbt under angrebet, var i gang med at placere vejsidebomber og som sådan legitime angrebsmål.
På eget initiativ
Det var de danske piloter selv, der bad koalitionen undersøge angrebet nærmere. Da de vendte tilbage til Al Jaber-basen i Kuwait, så de som sædvanlig de videoer igennem, som F-16-flyenes kameraer optager under alle missioner. Og her var det så, at piloterne kom i tvivl. Kunne målet være udvalgt på baggrund af fejlagtige efterretninger og de fire personer på billederne være civile i stedet for medlemmer af Islamisk Stat.
»Det var os selv, der sagde: Gad vide, om der er noget her, der ikke er, som det bør være,« fortæller GUS. »Vi ønskede at få koalitionen til at undersøge, om det efterretningsmæssige grundlag for operationen var i orden, og jeg er meget tilfreds med, at vores mistanke er blevet behandlet grundigt og seriøst såvel af koalitionen som hjemme i Danmark.«
Sagen om de mulige civile tab i Irak har vakt opsigt både i og uden for Danmark, eftersom det er helt usædvanligt, at et koalitionsland selv tager initiativ til en sådan undersøgelse.
»Jeg er utrolig stolt over den åbenhed, som sagen er udtryk for,« siger GUS og forklarer, at det ville have været meget let bare at feje mistanken om civile tab ind under gulvtæppet.
Det mener han imidlertid ville være meget forkert, eftersom både Danmark og koalitionen har en nultolerance-politik over for civile tab. Indtil videre har koalitionen trods mere end 22.000 bomber over Irak og Syrien kun anerkendt to civile tab.
»Vi gør alt, hvad vi kan for at sikre os mod civile tab,« understreger han.
Udpegningen af de mål, som koalitionens fly skal bombe, foretages af koalitionsledelsen, som befinder sig i et venligsindet naboland, som ikke må navngives. Målene udvælges på baggrund af det efterretningsbillede, som koalitionen har indsamlet ved hjælp af bl.a. rekognosceringsfly, droner, aflytning af IS-kommunikation, efterretninger fra andre samarbejdspartnere samt agenter på jorden.
»Før vi angriber, skal målet godkendes af både koalitionsledelsen, det irakiske forsvarsministerium og af vores eget danske godkendelsesteam i Qatar,« fortæller F-16-chefen.
Et stort ansvar
Teamet består af fire mand, heriblandt en såkaldt Red Card Holder, der skal give det endelige »go«, og en dansk militærjurist, der vurderer, om angrebet er i overensstemmelse med bl.a. det danske mandat, magtanvendelsesreglerne og krigens love.
Selv om de enkelte bombemål godkendes efter en omfattende procedure, erkender de danske F-16-piloter på Al Jaber-basen, at der kan ske fejl, og at det ultimativt er dem, der sidder med ansvaret for at sende bomberne af sted.
»I sidste ende er det jo os piloter, der sidder med beslutningen,« siger en af piloterne, der her optræder med sit flyvernavn AND. »Det er et stort ansvar, for jeg ved jo godt, hvad der sker, når jeg trykker på knappen.«
Både han og chefen for F-16-styrken understreger, at de danske piloter kan sige nej til at bombe, selv om alle formelle godkendelser af bombemålet er på plads.
»Hvis der er den mindst tvivl om, hvorvidt der er civile i nærheden, så bomber vi ikke,« understreger AND.
Selv om de bomber, danskerne kaster, er store og indimellem indeholder helt op til 2.000 pund sprængstof, rammer de meget præcist, forsikrer han.
»Vi ved præcis, hvad vi gør, og anvender kun præcisionsstyrede våben, som rammer deres mål med meget stor nøjagtighed.« Præcis hvor nøjagtige de danske bomber er, ønsker han ikke at oplyse, men der er f.eks. ikke risiko for at ramme en anden bygning end den planlagte.
Nye spørgsmål
Forud for offentliggørelsen af undersøgelsen blev medlemmerne af Folketingets Forsvarsudvalg briefet af den nytiltrådte forsvarsminister Peter Christensen (V). Her fik medlemmerne bl.a. mulighed for selv at vurdere en del af bevismaterialet og stille spørgsmål til udførelsen af undersøgelsen.
Enhedslisten har tidligere stillet en lang række spørgsmål om risikoen for civile tab i forbindelse med krigen mod IS og om eventuelle ofres mulighed for at få erstatning.
Ordfører Eva Flyvholm siger, at hun umiddelbart er tilfreds med orienteringen.
»Jeg har ikke set noget, der tyder på, at Forsvaret eller koalitionen forsøger at dække over drab på civile,« siger hun. »Men jeg agter alligevel at stille nogle spørgsmål, især til det efterretningsmæssige grundlag for operationen, som jeg ikke synes, jeg fik svar på.«
Generelt er der behov for at få kastet meget mere lys på de civile tab, som koalitionens bombninger i Irak og Syrien forårsager, mener hun.
I forbindelse med angrebet den 30. august ønsker Eva Flyvholm bl.a. svar på, hvad efterretningsgrundlaget var forud for angrebet, og hvor oplysningerne kom fra. Desuden vil hun vide, om koalitionen eller Forsvarets Auditørkorps har talt med de kurdiske peshmerga-styrker eller andre på jorden i området i forbindelse med undersøgelserne. Hun spørger også, hvor pårørende har haft mulighed for at henvende sig til koalitionen med eventuelle klager over civile tab.

