Frigivet piratgidsel: Vi fik tæsk før kontakt med danske medier
Det tidligere gidsel på det danske skib i Somalia, kaptajn Eddy Lopez, kommer for første gang med sin version af historien. Han føler sig misbrugt af Ekstra Bladet og TV 2. Medieekspert vurderer, at han har en sag


 
	Et af de tidligere danske gidsler i Somalia anklager nu Ekstra Bladet og TV 2 for have forværret og udstillet gidslernes situation.

	Forud for kontakten med de danske medier blev gidslerne ifølge kaptajn Eddy Lopez’ vidneudsagn truet og tævet til at sige og gøre, som gidseltagerne, de somaliske pirater, ønskede.Det fremgår af en klageskrivelse fra Søfartens Ledere, der på vegne af deres medlem Eddy Lopez har klaget til Pressenævnet over Ekstra Bladets dækning samt til TV2 over TV2’s dækning af sagen: »Hver gang vi skulle tale med journalister, fik vi tæsk, så det kunne høres, at vi var bange, og vi fik at vide, hvad vi skulle sige. Vi talte aldrig på noget tidspunkt frit. Slet ikke,« siger Eddy Lopez i klageskrivelsen til Pressenævnet.

	I en kommentar 6. januar 2013 forklarede Ekstra Bladets chefreaktør, Poul Madsen, ellers sine læsere, hvorfor interviewet overhovedet blev bragt: »Vi ved, det er kontroversielt, og vi har også diskuteret, om vi skulle gøre det. For naturligvis har piraterne også en interesse i at udstille Eddy og Sørens pins-ler. Men pinslerne er ikke jo ikke noget, der bliver opfundet til lejligheden.«

	I klageskrivelsen til TV 2 henviser Eddy Lopez også til, at han blev udstillet i udsendelsen De danske gidsler – mareridtet i Somalia: »Jeg har det rigtigt dårligt med den udsendelse. Det var ydmygende. Vi skulle græde, og gjorde vi ikke det, fik vi tæsk. Jeg ville ikke have, at mine unger skulle se mig sådan, eller min kone, min familie«.

	Chefredaktør: Vi er meget overraskede

	Klagerne kommer, efter at flere politikere, med udenrigsminister Villy Søvndal (SF) spidsen, i forvejen har kritiseret mediernes dækning for at have fordyret og forlænget gidseltagningen.

	Professor i medieret ved Aalborg Universitet Søren Sandfeld Jakobsen mener, at Eddy Lopez nok har en sag, da de vejledende regler om god presseskik ikke bare handler om mediernes indhold, men også om handlemåde. Søren Sandfeld Jakobsen henviser blandt andet til den særlige formulering om vise »det størst mulige« hensyn til ofre for ulykker eller forbrydelser: »Men jeg mindes ikke, at der har været tilsvarende sager, så det er vanskeligt at sige, om Eddy Lopez får medhold i sine klager. Der står nemlig ikke, at det er et ubetinget hensyn. Så det er en afvejning, da det er en sag, som har almenhedens interesse.«

	Eva Damsgaard, journalist og forfatter til den kommende bog om gidseltagningen, Det beskidte spil, ønsker ikke at kommentere de to klager, men understreger generelt, at »gidsler taler aldrig frit hos somaliske pirater«.

	»Gidslerne bliver truet og tæsket til at levere piraternes budskab. Det er et møgbeskidt trick, piraterne bruger. Gidslerne skal være klagende og klynkende, når de ringer til familierne, rederiet eller journalister. Det er kendt.«

	Både TV 2 og Ekstra Bladet ser nu på klagerne, men sidstnævntes chefredaktør, Poul Madsen, er forbløffet:»Vi er meget overraskede. Vi har ikke haft indtryk af, at Eddy Lopez var utilfreds.«

