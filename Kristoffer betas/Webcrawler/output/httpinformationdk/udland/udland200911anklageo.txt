Anklage: Omfattende mishandling på dansk-britiske baser i Irak
Britiske soldater er under anklage for at have mishandlet og torteret fanger på to baser i Irak, hvor også danske soldater gjorde tjeneste. Flere af fangerne på de to baser blev leveret af danske soldater. Alarmklokkerne bør ringe i Udenrigsministeriet, mener menneskerettighedsekspert
Britiske soldater er under anklage for at have mishandlet fanger med elektrisk stød, tæv, slag med køller, seksuel ydmygelse og i et enkelt
 tilfælde voldtægt af en 16-årig irakisk dreng.


 Ifølge anklager fra den britiske topadvokat Phil Shiner er der foregået omfattende tortur på seks britiske baser i det sydlige Irak fra 2003-2009.
De udsendte danske soldater i Irak opholdt sig og arbejdede tæt sammen med briterne på to af de baser, der er under anklage. Den ene af baserne er Shaibah Logistics Base sydvest for Basra, den anden Air Station i det nordlige Basra. Danmark havde etableret mindre lejre inde på de to baser, og hvis anklagerne viser sig at holde stik, har mishandlingen og torturen fundet sted, mens danske soldater har opholdt sig på baserne.
Anklagerne fremføres af den erfarne advokat på området Phil Shiner. Han fremlagde i sidste uge et brev, der beskriver 33 tilfælde af mishandling af fanger på i alt seks britiske baser i Irak, over for det britiske forsvarsministerium. Ifølge den britiske avis The Independent lyder anklagerne bl.a. på elektrisk stød, tæv, slag med køller, seksuel ydmygelse og i et enkelt tilfælde voldtægt af en 16-årig irakisk dreng.
De danske soldater ikke bare boede i de lejre, hvor der ifølge anklagerne er foregået umenneskelig behandling af indsatte, men var også med til at levere fanger til fængslerne i disse lejre.
Foruroligende
Heidi Steffensen Güntelberg fra Forsvarsakademiets Fakultet for Strategi og Militære Operationer har været i Irak som militærjurist, og hun bekræfter, at de danske soldater i Irak overførte fanger til de to fængsler, hvor der angiveligt har fundet mishandling sted.
»Mens vi var dernede, blev fanger, som var taget af danske soldater, overført til Shaibah Logistics Base, hvor der var et detention facility (fængsel, red.). På det tidspunkt havde vi kun danske styrker dér, så det gav ikke mening at overlevere til andre steder. Efterfølgende har man så overdraget til lufthavnen Air Base - altså den engelske hovedlejr,« fortæller Heidi Steffensen Güntelberg.
Tue Magnussen fra Rehabiliterings- og Forskningscentret for Torturofre (RCT) har set The Independents gennemgang af sagen, og han pointerer, at »der ingen tvivl er om, at de 33 tilfælde er i klar strid med både FN's og Genève-konventionerne mod tortur og inhuman behandling.«
Ifølge ham er det foruroligende, at danske styrker har overleveret fanger til disse fængsler.
»Det bør få alarmklokkerne til at ringe i Udenrigsministeriet,« siger Tue Magnussen, der håber, at der vil blive iværksat en undersøgelse som kan afklare, om fanger taget af danske soldater har lidt overlast i fængslerne.
»Hvis forsvarsministeren ikke på eget initiativ vil iværksætte en undersøgelse, så må vi jo håbe, at folketingsmedlemmer vil tage initiativet til det.«
I god tro?
Og hvis de fanger, danske soldater har overleveret til briterne, er blevet mishandlet, pådrager det danske militær sig en stor del af ansvaret, vurderer tidligere justitsminister Ole Espersen, der er juraprofessor ved Københavns Universitet.
»Hvis man tager fanger, har man ansvaret for dem. Hvis man overleverer dem til en allieret, så har man også stadig ansvaret for dem,« pointerer han og understreger, at det springende punkt for de danske soldater, der overleverede fangerne til de britiske lejre, er, om de var i god tro, da de overleverede fangerne.
»Hvis danskerne har haft den mindste mistanke om ukorrekt behandling i de britiske lejre, så indtræder ansvaret,« siger han.
Danske soldater har tidligere overleveret fanger til lejre, hvor misbrug har fundet sted. En lækket fortrolig Røde Kors-rapport samt den såkaldte Taguba-rapport fra det amerikanske militær beviste i 2004, at der i den amerikansk-britiske lejr Camp Bucca tæt ved Basra foregik omfattende mishandling af de indsatte fanger. Fanger, hvoraf 43 var blevet overleveret af danske soldater.
'Højeste standarder'
Det britiske forsvarsministerium oplyste lørdag, at de er gået i gang med at undersøge de 33 sager, som advokat Phil Shiner har forelagt dem.
»Vi tager sådanne beskyldninger meget alvorligt, men understreger samtidigt, at man ikke må tage dem som ren fakta,« lød det i en pressemeddelelse fra det britiske forsvarsministerium, der også lagde vægt på, at »langt størstedelen af de britiske tropper har udvist de højeste standarder for opførsel.«
Det er imidlertid ikke første gang, britiske soldater står anklaget for ikke at holde sig 'til de højeste standarder for opførsel'.
Sidste år måtte Storbritannien betale næsten 25 millioner kroner i erstatning, efter at en irakisk civilist døde og ni var blevet lemlæstet, mens de var i britisk varetægt. Advokat Phil Shiner pointerer iøvrigt over for Independent, at »der eksisterer hundredvis af lignende sager derude - de bliver bare aldrig efterforsket.«
Information har gennem flere dage forsøgt at få en kommentar fra Det Danske Forsvar, men Forsvarets pressetjeneste har ikke kunnet etablere kontakt til de rette personer. Det var i går heller ikke muligt at få en kommentar fra forsvarsminister Søren Gade (V).


