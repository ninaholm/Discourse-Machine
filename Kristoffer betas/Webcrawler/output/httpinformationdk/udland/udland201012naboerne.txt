Naboerne giver Elfenbenskysten et ultimatum
Mens op mod 30.000 ventes at ville tage flugten som følge af vold efter valget i Elfenbenskysten, truer de vestafrikanske naboer nu med 'magtanvendelse', hvis den afgående præsident ikke respekterer valget


 Det var et valg, der havde til hensigt at forene det vestafrikanske land, efter at borgerkrigen i 2002 splittede det i to. Men volden er siden valget den 28. november eskaleret i Elfenbenskysten. 173 mennesker har mistet livet, og nu er en flygtningekrise under udvikling, advarer FN's Flygtningehøjkommissariat (UNHCR).
14.000 mennesker er allerede flygtet fra Elfenbens- kysten, og i alt ventes 30.000 at flygte.
»Med det voksende antal er de humanitære behov steget for primært kvinder og børn på flugt og de landsbyer, der huser dem,« siger talskvinden Fatoumata Lejeune-Kaba til BBC.
Træder ikke tilbage
I forlængelse af valget har den siddende præsident, Laurent Gbagbo, nægtet at anerkende sit nederlag til hovedudfordreren, Alassane Ouattara. Og intet tyder på, at Gbagbo er kommet på bedre tanker.
Michael Espy, tidligere landbrugsminister under Bill Clinton og nu ansat som lobbyist af Laurent Gbagbos regering, kalder en opblusning af borgerkrigen »uundgåelig«.
»Præsident Gbagbo siger meget klart, at han ikke træder tilbage,« siger Michael Espy til Reuters.
»Han er helt overbevist om, at valget blev stjålet af oprørstyrkerne i Nord. Han vil ikke abdicere.«
Vestafrikansk pres
Men presset på Gbagbo stiger. Ikke alene FN, Europa og USA, men også de vestafrikanske naboer har skruet op for presset.
Juleaftensdag holdt de 15 medlemmer i Economic Community of West African States (Ecowas) et møde, hvor budskabet var klart. Hvis Gbagbo ikke anerkender sit nederlag, har sammenslutningen ingen andre alternativer, end at »tage andre metoder i brug, inklusiv anvendelsen af nødvending magt.«
Ifølge Reuters vil præsidenterne fra Benin, Sierra Leone og Cap Verde flyve til Elfenbenskysten tirsdag for personligt at overlevere beskeden til Laurent Gbagbo.
Immigrant-kortet
Ahoua Don Mello, talsmand fra Gbagbos regering, kaldte i går presset fra ECOWAS for »uretfærdigt« og kom sam- tidig med en slet skjult trussel til de vestafrikanske ledere. Hvis de vil tage magt i brug, vil det kunne udvikle sig grimt og blive en »intern krig« på grund af de millioner af immigranter, der arbejder i cacao-industrien i Elfenbenskysten, siger han til AFP.
»Alle disse lande har indbyggere i Elfenbenskysten, og de ved, at hvis de angriber Elfenbenskysten udefra, vil det resultere i intern krig,« sagde Don Mello og tilføjede:
»Er Burkina Faso klar til at tage imod tre millioner mennesker, der vender tilbage til deres oprindelesland?«

