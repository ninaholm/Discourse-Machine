USA snart verdens oliestormagt – men det er kortlivet
Forekomsterne af skiferolie og tjæresand skal sikre væksten i olieforbruget, men kilderne tømmes hurtigt, og presset på forsyningerne og olieprisen vil fortsætte, siger energiagentur. Det fossile energiforbrug har sat kursen mod 3,6 graders opvarmning


 
	Produktionen af olie rykker til USA, forbruget rykker til Kina og Indien.

	Det betyder en styrkelse af den amerikanske økonomi og kunne friste til tvivl om de hidtidige økonomiske scenarier, der har spået især Kinas fremmarch mod en position som verdens største økonomiske magt.

	Allerede fra 2016 ventes USA at være verdens største olieproducent, vurderer Det Internationale Energiagentur (IEA), som i går offentliggjorde statusrapporten World Energy Outlook 2013.

	»Lavere energipriser i USA betyder, at man er i en gunstig position til at indkassere en økonomisk fordel, mens højere omkostninger for energiintensive industrier i Europa og Japan vil blive en tung byrde,« sagde IEA’s cheføkonom, Fatih Birol, ved rapportens offentliggørelse.

	Men den amerikanske olieoptur og dominans er imidlertid kortlivet, understreger agenturet. For den megen ny olie kommer fra de såkaldt ’ukonventionelle oliekilder’ – skiferolie og tjæresand i USA og Canada – og allerede omkring 2020 vil de nye oliefelter i bl.a. Texas og North Dakota have passeret toppunktet og give faldende produktion.

	»De fleste ukonventionelle forekomster er stærkt afhængige af vedvarende boringer for at forhindre hastige udbyttefald fra felterne,« advarer IEA.

	»Som følge af den begrænsede ressource vil (produktionen, red.) flade ud og falde. Efter 2020 vil der være en mærkbar dominans af mellemøstlig olie.« Mange af de kendte, konventionelle oliekilder som f.eks. dem i Nordsøen har passeret deres toppunkt og må ifølge IEA regne med et gennemsnitligt årligt fald i produktionen på seks pct. Det indebærer, at olieproduktionen fra de konventionelle kilder vil være reduceret med mere end 40 mio. tønder pr. dag i 2035. Og da det globale olieforbrug aktuelt er 89 mio. tønder pr. dag, og ifølge IEA vil stige til 101 mio. tønder i 2035, skal der bringes megen ny olie på markedet for at erstatte såvel de svindende felter som den øgede efterspørgsel.

	Asiens vækst presser behovet

	De kommende 10 år vil især Kinas økonomiske vækst presse oliebehovet op, men fra omkring 2020 bliver Indien den stærkeste drivkraft bag et voksende forbrug.»Verden står ikke over for en æra med olierigelighed,« understreger energiagenturet.

	Man noterer, at olieprisen på i snit 110 dollar pr. tønde lige siden 2011 markerer en »vedvarende periode med høje oliepriser uden sidestykke i historien«.

	IEA, der historisk set næsten altid har skønnet olieprisens udvikling for lavt, spår i den ny rapport en pris på 128 dollar pr. tønde i 2035.

	Det forventede voksende forbrug af olie samt af kul og gas får agenturet til at advare om, at verden fortsat er på vej mod en temperaturstigning på 3,6 grader – langt over den FN-vedtagne grænse på to grader. Trods mærkbar udbygning af vedvarende energi når man med den nuværende hast og den stigende energiefterspørgsel kun til at reducere den fossile energis andel af det globale energiforbrug fra i dag 82 pct. til 75 pct. i 2035.

	En del af forklaringen er, at fossil energi stadig modtager 544 mia. dollar (tre billioner kr.) om året i subsidier, mens vedvarende energi modtager 100 mia. dollar (555 mia. kr.).

