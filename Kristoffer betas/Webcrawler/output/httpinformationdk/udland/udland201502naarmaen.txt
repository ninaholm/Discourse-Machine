Når mænd dræber kvinder
Der bliver i gennemsnit dræbt to kvinder om ugen af deres partnerne eller ekspartnere i Storbritannien. En ny kampagne forsøger at sætte fokus på, hvor stort et samfundsproblem mænds vold mod kvinder er
 18-årige Samantha Sykes blev dræbt i 2012, da hun forsøgte at hjælpe en veninde. Det var venindens ekskæreste, der slog hende ihjel. En ny database over britiske kvinder, som er blevet dræbt af mænd, blev lanceret på internettet i forrige uge. Femicide Census-projektet skal skabe opmærksomhed om omfanget og følgerne af mænds vold mod kvinder.


 Det kunne have været et socialt medie eller en reklamekampagne med rækker af fotografier af smilende kvinder, gamle og unge fra alle samfundsklasser og trosretninger. Hundredvis af kvinder fotograferet i et øjeblik i deres liv – derhjemme, til fest, på ferie eller sammen med vennerne. Bag billederne er der historier om kvinder, der uden for deres familier primært huskes som tal i en statistik. Men de skal ses i sammenhæng med hinanden, mener aktivisten Karen Ingala Smith, for de er alle blevet dræbt af mænd.
I denne måned blev en ny database over britiske kvinder, som er blevet dræbt af mænd, lanceret på internettet. Femicide Census-projektet skal skabe opmærksomhed om omfanget og følgerne af mænds vold mod kvinder. I 2012 begyndte Karen Ingala Smith, som er leder for en privat organisation mod vold i hjemmet, Nia Project, den uhyggelige og tidskrævende opgave at optælle myrdede kvinder i Storbritannien. Det år blev 126 kvinder dræbt af voldelige mænd, i 2013 var der 143, og i 2014 var tallet 150. Ved hjælp af hjemmesider og politirapporter sammenstykkede Smith, hvad hun selv betegner som et vigtigt mønster, der ikke fremgår af andre statistikker:
»Det er virkelig hårdt nogle gange, og jeg har da også grædt af og til. Et foto fanger et øjeblik i tiden på en anden måde end en retssag. Et øjeblik i den kvindes liv. Det er svært at forstå, hvilken lidelse de har været udsat for, og hvordan det fortsat skaber lidelse i deres familier,« siger Smith.
Voldelige mønstre
Hjemmesiden skal bruges til at lagre så mange oplysninger som muligt om baggrunden for forbrydelserne for at støtte forskning i emnet. Indenrigsministeriet registrerer og offentliggør nu data om drabsofre, deres køn og forhold til den hovedmistænkte. Men statistikkerne omfatter ikke morderens køn og sammenknytter ikke forskellige former for mandevold mod kvinder. Projektet skal indhente sine oplysninger gennem ansøgninger om aktindsigt hvert halve år, hvilket Smith dog håber at kunne undgå, hvis politiet kan overtales til at samle sine tal på en anden måde, så statistikker om mænds drab på kvinder bliver lettere tilgængelig.
Situationen er dramatisk forbedret i Storbritannien siden dengang, hvor »hustruvold« var noget, man fortalte vittigheder om, og hvor voldtægt i ægteskabet ikke var strafbart – først i 1991 blev det ulovligt for en mand at voldtage sin kone. Det er nu blevet obligatorisk for politiet at lave en særlig rapport, når nogen bliver dræbt i hjemmet, men oplysningerne ligger begravet på kommunernes hjemmesider. Organisationen Refuge, der arbejder for voldsramte kvinder og børn, har netop startet en kampagne for at få regeringen til at undersøge, hvorfor ofre for vold i hjemmet stadig ikke får den beskyttelse fra politiet og andre offentlige instanser, som de fortjener. Women’s Aid påpeger, at behovet for hjælp til ofre for vold i hjemmet er stigende – i 2013-14 søgte 74.000 kvinder hjælp. Organisationen mener, at det hvert år koster menneskeliv, at der ikke er et nationalt netværk af krisecentre for kvinder. Ifølge Karen Ingala Smith må både mænd og kvinder se på den samlede situation:
»Vi er nødt til at holde op med at se på mænds drab på kvinder som isolerede hændelser. Vi skal sætte dem i sammenhæng og se mønstre for at kunne erkende, hvor stort et problem det er. Nu ved mange, at i gennemsnit bliver to kvinder hver uge dræbt af en partner eller ekspartner i England og Wales. Hvis man sætter navne og ansigter på tallene, vil de fleste mennesker forhåbentlig begynde at kunne se et mønster. Hvis vi bliver ved med at benægte, at fænomenet findes, vil vi aldrig kunne tackle det.«
Dræberdrenge
Problemet handler ikke kun om kvinder, der er blevet dræbt af deres partnere eller ekspartnere, men omfatter alle kvinder, der bliver dræbt af mænd:
»Jeg begyndte at tælle kvinder, der var blevet dræbt som følge af vold i hjemmet, efter at have bemærket, at der i de tre første dage af januar 2012 var blevet dræbt otte kvinder,« siger Smith, »men så begyndte jeg at indse, at der var et mønster i andre drab på kvinder. Det chokerede mig at opdage, at kvinder bliver dræbt af drengebørn. Det sker forholdsvis sjældent, men vi ser helt sikkert ikke døtre dræbe deres fædre i samme omfang, som mødre bliver dræbt.«
Selv hvis en overfaldsmand eller indbrudstyv forårsager døden hos en ældre kvinde, er det at gå efter udsatte kvinder et mønster, der kan placeres i samme kategori som en voldelig ægtemand. Da Ahmad Otak i 2012 dræbte den 18-årige Samantha Sykes og den 17-årige Kimberley Frank, var han ikke kæreste med en af dem, men med Kimberleys søster. Smith siger, at denne sag fik hende til at indse, at problemet rækker videre end vold i hjemmet. Disse sager handler lige så meget om mænds vold mod kvinder, som hvis gerningsmanden havde været en kæreste eller ægtemand. Og til dem, der efterlyser en hjemmeside for dræbte mænd, siger hun, at de burde lave en:
»Men man kan ikke ændre på den kendsgerning, at det overvældende flertal af ofre for vold i hjemmet er kvinder.«
Ofrenes hieraki
Officielle tal viser, at mellem 2002 og 2012 var 6,1 procent af de voksne, der var dømt for mord, kvinder. Mændenes andel er altså 93,9 procent. Smith erkender, at kvinder også udøver vold, og at det bør tages alvorligt, men betragter det ikke som et stort problem:
»Folk falder for det der med, at kvinder også kan være voldelige,« siger Smith og fortsætter: »Mænd dræber selvfølgelig også andre mænd. Men når en kvinde dræber en mand, har hun næsten altid selv været offer for vold eller overgreb. Når mænd dræber kvinder, er der en tendens til, at de i årevis har været voldelige mod den pågældende kvinde eller andre kvinder. Det kan heller ikke bare overlades til politiet. De er helt sikkert blevet meget bedre til at tackle vold i hjemmet. Men selv om vi havde en perfekt politistyrke, ville mænd stadig dræbe kvinder. Retssystemet skal ikke betragtes som det sted, hvor problemet løses. Det ligger dybere i den måde, vi opdrager vores børn, når vi f.eks. klæder små piger i lyserødt og kalder dem prinsesser. Og når forældrene siger, at drengen på legepladsen slog, fordi han i virkeligheden godt kan lide hende. Hvad er det for et budskab? Vi må sende klare budskaber til drenge og piger. Vi må træde et skridt tilbage og se på, hvor sexistisk vores samfund er.«
Problemet med den usynlige vold mod kvinder bliver værre af, at der en slags hierarki blandt ofrene:
»Alt understøtter forestillingen om de enkeltstående hændelser. Der er et udbredt problem med at sætte tingene ind i en sammenhæng. En ung, smuk, hvid kvinde, der bliver myrdet af en grim og ondskabsfuld mand, er den foretrukne fortælling. Jeg kan af egen erfaring sige, at det er meget sværere at finde et offentliggjort billede, hvis offeret er en sort kvinde. Det er forkert, og det er trist. Derfor mener jeg, at databasen er så vigtig.«
Et vigtig skridt
Polly Neate, direktør for Women’s Aid, siger:
»Det er afgørende, at regeringen fortsætter med at vise lederskab i erkendelsen af omfanget og følgerne af mænds vold mod kvinder. Sagerne bliver alt for ofte begravet i nyheder og statistikker, hvilket begrænser deres samlede indvirkning. Vi forbedrer aldrig vores forståelse af volden mod kvinder og bliver ikke bedre til at håndtere og forhindre den, hvis ikke vi først identificerer den. Denne kampagne er et vigtigt skridt i den retning.«
Hvis kun isolerede feministiske aktivister peger på problemet med mænds vold og dens rødder i en kultur af kvindehad, vil debatten ifølge Neate simpelthen være for polariseret:
»Nogle mener, at man stempler alle mænd som voldsmænd ved blot at anerkende, at mænds vold har en epidemisk natur. Vi opfordrer regeringen til at gå forrest ved at indsamle og offentliggøre statistikker om kvindelige ofre for mænds vold, så debatten kan blive til en målrettet søgen efter løsninger.«
Smith har for nylig tilføjet to nye fotografier af døde kvinder til databasen. I januar i år blev syv kvinder dræbt. Den 1. februar blev Christina Randell fundet død på et hotelværelse i Hull. En 51-årig mand er sigtet for drab. Samme dag blev 20-årige Joanne Harrison fra Wigan dræbt af knivstik. Den 23-årige Christopher Foley er sigtet for drabet.
© Information & The Guardian 2015. Oversat af Mads Frese

