Kan man spille sig til at blive morder?
Må man overhovedet spørge, om man kan spille så meget computer-spil, at man kan få voldelige, forskruede ideer? Anders Behring Breiviks manifest kan måske give nyt liv til debatten om spil og vold
Den eventuelle sammenhæng mellem computerspil og voldshandlinger kom til at spille en vis rolle i den norske debat efter Utøya-massakren, og supermarkedskæden Coop Norge valgte at fjerne spillet 'World of Warcraft' fra hylderne i en periode.


 Geir Lippestad, advokaten, der påtog sig at forvare terroristen Anders Behring Breivik, tænker sig godt om, før han taler med medierne. Det var derfor påfaldende, at han i sidste måned valgte at fortælle, at hans klient opgjorde sit humør i procenter ligesom i computerspil.
»Han sagde, han havde et livsmod på mellem 15 og 20 procent. Det betyder, at han er et stykke over den kritiske grænse, som han siger ligger på omkring 10 procent. Hvis han er under 10 procent, så er livsmodet borte,« fortalte forsvarsadvokaten til avisen Verdens Gang.
I en film — eller i et computerspil med en avanceret historie — ville en sådan udmelding handle om, at advokaten lagde op til et forsvar baseret på, at hans klient var blevet skadet af for meget computerspil. Om det bliver tilfældet, må vi vente en rum tid med at få at vide, men det ville bestemt ikke være første gang.
»I de situationer, hvor der sker noget helt ubegribeligt, er det en naturlig refleks, at man ønsker at give nogen skylden. Her er medier, herunder computerspil, helt oplagte,« siger den danske spilforsker Jonas Heide Smith.
Mens mediet er 'nyt', er tilbøjeligheden oldgammel.
»Tidligere var det bøger, så blev det tegneserier, så blev det film. Medierne skifter, men refleksen er den samme,« siger Jonas Heide Smith. »Nogle gange åbenlyst grundløst, men hos Breivik er det snublende nærliggende, da han selv fremhæver det. Her kan man ikke sige, at computerspil er en åbenlys prügelknabe.«
Fortilfælde
Gentagne gange er spillene altså blevet hevet ind som forklaringer på tragedier. I 1997 sagsøgte forældrene til de dræbte ved et skoleskyderi i Kentucky i USA producenterne bag spillene »Quake« og »Mortal Combat«. Ved Columbine-massakren i USA i 1999, hvor to elever dræbte 12 medstuderende og en lærer, fik spillet »DOOM« en del af skylden. Og ved den tyske skolemassakre i Baden-Württemberg i 2009 ville flere tyske politikere have »World of Warcraft« forbudt for unge under 18 år i hele EU. I alle disse tilfælde var der tale om den simple kausalitet: Gerningsmændene spillede computerspil, så computerspil måtte altså alene af den grund mistænkeligøres. Når det i tilfældet Anders Breivik måske kan være mere relevant, skyldes det, at der denne gang foreligger et stort skriftligt materiale, skrevet gennem længere tid, i hans manifest.
Der er utallige referencer til computerspil i Breiviks alenlange manifest. Heri skriver han blandt andet, at han i en alder af 25 år tog et helt år fri for at spille World of Warcraft, og at han fortsatte med at spille det og andre spil frem til 2011, hvor han udførte massedrabene på Utøya og bombningen af Oslos centrum.
»Jeg har lige købt Modern Warfare 2, the game. Det er sandsynligvis den bedste militære simulator som findes og et af de hotteste spil i år,« skriver Breivik og fortsætter: »Jeg ser Modern Warfare 2 mere som en del af min trænings-simulation end noget andet. Især multiplayer- delen er fantastisk. Du kan mere eller mindre fuldstændig simulere en reel operation.«
Et andet sted i dokumentet anbefaler Breivik, at de, der deler hans sag, ikke behøver at træne fysisk, da det er billigere og mindre risikabelt at forberede sig gennem computerspil som »Modern Warfare 2«.
Gennemgående i manifestet taler han om sit 'gamle liv', før han begyndte at planlægge terrorangrebet som 'ét spil', der bliver afløst af en 'ny operation'. Og denne vurderer han da også på computerspillets præmisser. »Jeg ved, at der er 80 procent + chance for, at jeg vil dø under operationen, da jeg ikke har tænkt mig at overgive mig, før jeg har gennemført de tre primære mål OG bonus missionen,« skriver Breivik, der derefter sætter procentchancer for de forskellige 'niveauer' af operationen.
Norsk diskussion
Sammenhængen kom til at spille en vis rolle i debatten lige efter den 22 juli. Supermarkedskæden Coop Norge valgte at fjerne spillet »World of Warcraft« fra hylderne i en periode, og flere debattører efterspurgte mere kontrol. Som advokat og samfundsdebattør Eirik Vinje sagde til Aftenposten:
»Jeg mener, det er rimelig oplagt, at computerspil har haft betydning for hændelserne 22. juli. Hele dramaturgien bærer præg af dette, blandt andet at Anders Behring Breivik havde opdelt angrebet i forskellige levels. Forsvaret har i både ind- og udland brugt disse spil til at simulere kampscenarier netop for at træne kampreflekserne og for at slippe den naturlige modvilje mod at tage liv,« påstod Eirik Vinje.
Men spørgsmålet er, om Breiviks spil-referencer leverer nogen form for bevis for, at computerspil skader. F.eks. mener Andreas Gregersen, forsker i computerspil og underviser i computerspilsteori, ikke, at det nødvendigvis er begrænset til spil-universet at sætte tal på sin kropslige og mentale tilstand.
»Man kan jo vende det om og sige, at computerspil formaliserer træk ved os og vores tid. Det er jo meget udtalt, hvordan vi i stigende grad sætter tal på os selv og vores velbefindende, måler og vejer og selvovervåger vores krop. Man stiller sig op på vægten og ser, hvor godt man har det i dag.«
Og måske understreger referencerne blot det faktum, at computerspil er blevet en så stor og naturlig del af de nye generationers liv. Og at alt — fra kærlighed over karrierevalg til drab — vil ske med referencer til spillene, mener Jonas Heide Smith:
»Han refererer jo også i manifestet til f.eks. en række musikere, der har inspireret ham, og fremhæver, at han mentalforberedte sig ved at gå ture med en særlig slags musik i ørerne. Der vil nok altid være denne type populærkulturelle referencer, så man må altid være meget forsigtig med at udpege nogle frem for andre. Særlig når de så ofte fører til krav om forbud og censur.«
Mediepanik
Jonas Heide Smith er generelt ikke glad for de automat- reaktioner — ofte refereret til som 'medie-panik' — der opstår efter de store tragedier. I tilfældet Anders Breivik er der faktisk flere ting, der taler imod denne kausalitet.
»'World of Warcraft' er faktisk ikke et specielt voldeligt spil. Det er naturligvis et spil, hvor man er i konkurrence med hinanden, og man kunne derfor med rette spørge, hvad det er for et verdenssyn, man giver børn gennem konkurrenceprægede spil, men det spørgsmål skulle i så fald også gælde Ludo,« siger Jonas Heide Smith, der også medgiver, at temaet 'det gode vs. det onde' også potentielt kan påvirke børn og unge mennesker. Men heller ikke her er computerspil alene. »I fodbold er 'de andre' jo også modstandere, man ikke kan forhandle en løsning med,« siger han.
Heller ikke Andreas Gregersen mener, at man kan udskille computerspillet som 'noget helt særligt' i forhold til andre værker.
»Alle har jo prøvet at genkende sig selv i et kunstværk. Måske genkendte Breivik sig selv i 'World of Warcraft', men det er jo ikke i sig selv 'World of Warcrafts' skyld.«
Når alt kommer til alt, bliver det fra et kulturanalytisk synspunkt et spørgsmål om vurderinger. Men hvad siger den psykologiske forskning og hjerneforskningen om computerspils effekter på børn og unge? Desværre ikke særligt meget, beklager Jonas Heide Smith.
»Jeg ville meget gerne kunne henvise til empirisk forskning, der pegede i enten den ene eller anden retning, men problemet er, at der foreligger meget lidt, og det, der er, er af tvivlsom karakter,« siger Jonas Heide Smith.
En stor del af forskningen har form af forsøg, hvor man har taget en gruppe forsøgspersoner og sat dem til at spille et voldeligt spil i nogle timer og derefter foretaget en række målinger og stillet spørgsmål. At disse mennesker bagefter oplever, at de er mere stressede eller irritable, siger ifølge Jonas Heide Smith ikke meget om computerspillets effekter:
»Forskningen er for en stor del eksperimentel, diffus og uklar, så emnet behandles primært af medie- og kulturforskere. Et par gange er store brød blevet slået op fra politisk side, men det har aldrig udmøntet sig i egentlig empirisk forskning i en skala, vi for alvor kan bruge til noget. Det er faktisk lidt grotesk.«
Polariseret debat
En af grundene til, at der foreligger så lidt forskning, kan være, at debatten — særlig internationalt — er blevet så polariseret, politiseret, følelsesmæssig og værdiladet, mener de to eksperter.
»I Danmark er der etableret, hvad man kan kalde en blød konsensus om, at et barn, der får den nødvendige tryghed og støtte hjemmefra, godt kan spille, uden at det skader — så længe det ikke går ud over skolen eller barnets sociale relationer,« siger Jonas Heide Smith.
Internationalt er billedet anderledes opdelt. Særligt i den amerikanske debat er fløjene markante.
Også her er det empiriske grundlag for at sige, at computerspil fører til vold, meget begrænset, alligevel har en af de store psykologiske organisationer meldt ud, at det har en beviselig negativ effekt, mens andre helt afviser en sådan sammenhæng og endda ofte afviser at støtte forskning, der undersøger en mulig sammenhæng.
»Men de, der taler højest, er for det meste de konservative, kristne familieorganisationer, der er fortalere for censur og forbud. Og de har ofte en stærk påvirkning på politikerne,« siger Jonas Heide Smith.
Også Andreas Gregersen synes, at den amerikanske tendens er uheldig.
»Problemet er at det har udviklet sig til lidt af en skyttegravskrig hvor folk råber forbi hinanden. Begge fløje er så sikre på, at de har ret, og der er måske også en angst for, at hvis man kvalificerer eller nuancerer sine standpunkter, bliver man beskyldt for at tilhøre den anden fløj.«
Mulig balance?
Måske kan angrebet på regeringsbygningen i Oslo og Utøya-tragedien med tiden åbne for ny viden om computerspil og vold. Måske kan det ske, uden at man derved negligerer gerningsmandens politiske motiver og deres sammenhæng med det generelle politiske klima. Og måske uden, at det kommer til at være en diskussion for og imod censur. I hvert fald mener selv en arg modstander af censur som Jonas Heide Smith godt, at vi kunne bruge noget mere viden.
»Spillene bliver en stadig større del af vores liv og viden om, hvordan de blandt alt muligt andet er med til at ændre vore psykologiske makeup, er selvfølgeligt vigtig.«
Andreas Gregersen er enig.
»Det ville da være fint med mere viden om spillenes effekt på forskellige grupper. Der er således forskning, der sandsynliggør, at folk med særlige psykiske lidelser oplever øget stress og aggression ved at spille særlige typer computerspil.«
Og han så også gerne en fordomsfri debat om, hvad vi egentlig oplever når vi spiller.
»Jeg kan da godt nogle gange blive utilpas over, at spillene går ud på, at man skal pløkke så mange som overhoved muligt, og overveje hvilket billede det skaber af døden i et samfund som vores, der i forvejen er så fremmedgjort i forhold til netop det aspekt af menneskelivet.«

