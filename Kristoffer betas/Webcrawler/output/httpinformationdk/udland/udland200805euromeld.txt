Euro-melding giver uro i Ny Alliance
Ny Alliances signal om, at partiet vil stemme nej til euroen, hvis den kommer til folkeafstemning, mødes af dyb skepsis fra partiets bagland
Ny Alliances første landsmøde blev holdt på Mols lørdag. Anders Samuelsen talte for at stemme nej til euroen.


 Adskillige Ny Alliance-medlemmer var lørdag på talerstolen ved partiets første landsmøde for at tilkendegive deres modstand mod partiledelsens signal om, at man vil anbefale et nej ved en folkeafstemning om euroen.
 Et af de NA-medlemmer, der undrer sig, er Lars Kolind, der har spillet en central rolle i udviklingen af partiets politiske program.
"Jeg anser EU som et meget væsentligt instrument til at nå de politiske mål, som Ny Alliance og Danmark ønsker at nå. Jeg er uforbeholdent engageret i det europæiske samarbejde. Til det hører euroen selvfølgelig. Jeg skal forstå, hvorfor Anders Samuelsen tror, at en anbefaling om ikke at sætte euroen til afstemning nu, er en god idé," siger Lars Kolind til Ritzau.
 NA-ledelsen har i Berlingske Tidende meddelt, at partiet vil stemme nej til euroen, hvis den kommer til afstemning til efteråret eller næste år. Den besked vil Naser Khader overbringe, når han mandag er inviteret til kaffe i Statsministeriet og skal drøfte de danske EU-forbehold.
 Dermed får nej-siden, der udelukkende består af fløjene i dansk politik, pludselig opbakning fra den politiske midte. Argumentet er, at euroen ikke er nogen stærk valuta. Medlemslande som Italien, Frankrig og Tyskland har på grund af mangel på reformer så svage økonomier sammen med østlandene, at det ikke kan være attraktivt for Danmark. 
Intern kritik af eurofrygt
"Selv om vi er liberale og EU-begejstrede, så er vi først og fremmest danske. Det er Danmark og de hjemlige interesser, der kommer først. På nuværende tidspunkt synes vi ikke, at det er i Danmarks interesse at deltage i eurosamarbejdet," siger Naser Khader. Men det er ikke et forståeligt argument, mener Ny Alliances Mads Rugholm fra Silkeborg.
"Meldingen om, at vi ikke vil støtte euroen, mener jeg, er en fejltagelse. Ny Alliance er et EU-positivt parti. Derfor sender vi nogle forkerte signaler til vores vælgere gennem disse fnidder-meldinger," siger Mads Rugholm.
Han bakkes op af Jørgen Grønkjær fra Skagen.
"Jeg ønsker, at vi klart og entydigt markerer, at Ny Alliance er Danmarks EU-glade parti. Ja til euroen, væk med forbeholdet. Jeg ønsker en klar EU-tilkendegivelse," siger Jørgen Grønkjær.
Naser Khader understreger, at det er partiets folketingsgruppe, der fastlægger den politiske linje, og at kursen ikke er til diskussion: "Der er nogen, der har givet udtryk for forbehold og modstand mod partiledelsens holdning. Det har vi dyb respekt for. Det er sådan, at når man er stærk EU-tilhænger, så skal man lige fordøje det lidt, før man kan forstå det," siger Khader.ritzau
Leder side 2

