Manglende forsvarskoordinering koster Europa milliarder
I dag mødes EU’s stats- og regeringschefer til topmøde, hvor Unionens fælles sikkerheds- og forsvarspolitik er på dagsordenen for første gang siden 2008. Men selv fremskridt på de områder, der er på dagsordenen, vil langt fra løse problemerne med manglende koordinering, der hvert år koster skatteyderne milliarder, siger eksperter
 
	Det fælles kampflyprojekt Eurofighter Typhoon har den britiske rigsrevision beregnet til at have kostet i alt over 320 mia. kr. at udvikle i fællesskab mellem de største EU-lande siden 1986.


 
	Når EU’s stats- og regeringschefer i dag træder sammen i Bruxelles for at diskutere Unionens fælles sikkerheds- og forsvarspolitik, ved de, at der venter en væsentlig økonomisk gevinst forude, hvis de kan blive enige om bedre koordinering og styrket samarbejde på forsvarsområdet.

	Hvert år koster det nemlig Europa mindst 197 mia. kroner at operere på nationalt plan frem for fælleseuropæisk plan, viser en ny rapport fra Europa-Parlamentets forskningsafdeling. I værste fald er prisen 970 mia. kroner om året, skriver forskerne bag rapporten Prisen for ikke-Europa.

	Alligevel forventer sikkerhedsekspert Clara O’Donnell fra tænketanken European Centre for Reform i London ikke, at der kommer væsentlige fremskridt ud af topmødet.

	»De EU-embedsmænd, der for et år siden håbede, at dette møde ville resultere i en radikal ændring til det bedre, vil blive skuffede,« siger hun til Information. Andrea Frontini, analytiker i European Policy Centre i Bruxelles, er enig.

	»Vi vil ikke se ret, at der kommer meget ud af det møde. Den økonomiske krise har ikke formået at tvinge Europa til at optrappe samarbejdet på forsvarsområdet,« siger han.

	EU må afsætte midler

	Topmødets dagsorden fokuserer primært på at fremme samarbejde inden for det, Det Europæiske Forsvarsagentur kalder for »morgendagens kapaciteter«. Det er blandt andet fælles udvikling af droner, tankfly, satellitkommunikation og cyberforsvar, hvor EU-Kommissionen forud for mødet håbede på konkrete løfter om samarbejde og tilsagn om penge. Løfterne vil de få, men næppe pengene, vurderer Clara O’Donnell.

	»Nogle foreløbige aftaler er begyndt at sive ud, og det ser ud til, at vi vil får nogle hensigtserklæringer om udvikling af droner og tankfly. Syv EU-lande siger, at de vil udvikle droner sammen, men de har indtil videre ikke givet løfte om penge,« siger hun og påpeger, at det ikke er første gang, »vi har set europæiske regeringer give lignende løfter«, som aldrig blev ført ud i livet.

	»Hvis de virkelig vil bevise, at de mener det, bør de også afsætte midler til projekterne,« mener hun.

	Andrea Frontini er enig, men påpeger, at erfaringerne fra tidligere fælleseuropæiske projekter – blandt andet udviklingen af kampflyet Eurofighter – har gjort regeringerne modvillige, og de holder på pengene.

	»Det var dybt kompliceret at indgå aftaler med de nationale industrier og resultatet blev, at processen blev mindre effektiv. I sidste ende stod man med et fly, som var knap så meget på forkant rent teknologisk, som man havde regnet med, ingen stor succes på det globale våbenmarked og den måtte konkurrere med andre europæiske kampfly,« siger han med henvisning til blandt andet det franske Dassault Rafale- og det svenske SAAB Gripen-kampfly. I 2010 blev Eurofighter for eksempel slået af franskmændene i konkurrencen om en 140 mia. euro stor kontrakt med den indiske regering.

	Gamle problemer og spareiver

	Topmødets fokus på udviklingen af »fremtidens kapaciteter« betyder desuden, at de gamle – og velkendte koordinationsproblemer – ikke er til diskussion. Det handler bl.a. om spild som resultat af manglende koordinering af indkøb, produktion og nedskæringer, som betyder, at der er en række huller i de europæiske forsvarskapaciteter på trods af, at kontinentet sammenlagt har verdens næststørste forsvarsbudget efter USA.

	»Det er interessant, at ingen taler om at tackle mangler på andre områder. Der ser ud til, at vi ikke vil se væsentlige fremskridt i forhold til markedsintegration og pooling and sharing (fællesindkøb og videndeling, red.),« siger Clara O’Donnell.

	Ifølge O’Donnells research har de europæiske regeringer siden finanskrisens udbrud i 2008 igangsat fællesinitiativer, der har medført besparelser på i alt »200 til 300 millioner euro« (1,5-2,2 mia. kr., red.). Det er imidlertid omkring 100 gange mindre, end hvad de har skåret i udgifterne til forsvaret i samme periode, tilføjer hun.

	Et af de store problemer er duplikation inden for forsvarsindustrien. Ifølge rapporten Prisen for ikke-Europa kan EU-landene spare mindst 10 mia. euro om året ved større integration af landenes forsvarsindustrier.

	EU er ingen stor spiller

	EU-Kommissionen kom i sommer med en række anbefalinger, der netop havde som mål at rette op på Europas fragmenterede forsvarsmarked, men ifølge O’Donnell er der »kun begrænset appetit blandt statslederne for en styrkelse af forsvarsmarkedet«. Andrea Frontini tror, at stats- og regeringscheferne vil give EU-Kommissionens forslag »begrænset opbakning«, men i bund og grund vil de være »temmelig opsatte på ikke at åbne markederne for meget«.

	Trods de potentielle gevinster ved øget integration og samarbejde er forsvars- og sikkerhedspolitik nemlig stadig et følsomt område præget af manglende tillid til selv de nærmeste naboer. Og uden en sådan tillid og et fælles syn på udfordringerne i verden, er det uhyre svært at blive enige om store fælles investeringer og øget koordinering, påpeger O’Donnell.

	»Et ambitiøst forsvarssamarbejde vil først blive en realitet, når alle lande er enige om en fælles sikkerhedsstrategi,« siger hun.

	»Det er meget svært at blive enig om at udvikle og eje kapaciteter sammen, hvis man ikke ved, hvad man udvikler dem for, og ikke ved, hvad de vil blive brugt til.« Andrea Frontini er enig og ærgrer sig over, at opfordringen fra flere medlemslande og tænketanke om at bruge EU-topmødet til at igangsætte en opdatering af EU’s 10 år gamle fælles sikkerhedsstrategi, synes at være blevet overset.

	»At udarbejde en ny strategi er en udfordring, som må tackles, hvis Europa ønsker at forblive en relevant og effektiv spiller i verden,« mener han.

	 

Rapporten ’Prisen for ikke-Europa – den europæiske fælles sikkerheds- og forsvarspolitik’ kan læses her: 

http://www.europarl.europa.eu/RegData/etudes/etudes/join/2013/494466/IPOL-JOIN_ET%282013%29494466_EN.pdf” 

http://www.europarl.europa.eu/RegData/etudes/etudes/join/2013/494466/IPOL-JOIN_ET%282013%29494466_EN.pdf

