Tysk piratparti vinder på venstreorienteret profil
Traditionelle venstrefløjsmærkesager og et liberalt menneskesyn har skaffet det tyske piratparti en overraskende sejr ved valget i Berlin


 Som nyslået parlamentariker er 30-årige Fabio Reinhardt dårligt nok flyttet ind i den cremefarvede regeringsbygning, der huser Berlins landdag. Men det afholder ikke den unge politiker fra det tyske piratparti fra at beskrive resultatet af søndagens borgmestervalg i Berlin som en jordskredssejr for piraternes mærkesager i Europa.
»Det er en af den slags nøglebegivenheder, der fører til, at nye piratpartier bliver stiftet i andre lande og får flere medlemmer og vælgere i andre lande. Så snart folk hører, at piratpartiet er blevet valgt ind i Berlin, kan det tænkes, at folk eksempelvis overvejer at stemme på dem i Tjekkiet,« siger Reinhardt til Information.
Ikke færre end 8,9 pct. af Berlins vælgerbefolkning stemte på Piraterne. Det er i et internationalt perspektiv det bedste valgresultat siden de svenske pirater høstede 0,63 pct. af stemmerne ved det svenske valg i 2006 og siden fik en pirat i Europa-Parlamentet.
Selv om Berlin traditionelt har sympati for piraternes sager, har valgresultatet overrasket både politiske kommentatorer og piraterne selv, der i første omgang ikke havde opstillet flere kandidater end de 15, der er kommet ind, og nu for første gang skal repræsentere piraterne i en tysk landdag.
Ikke Marx, men Lessig
Opgaven indebærer imidlertid også, at de rebelske pirater pludselig skal til at vænne sig til rollen som et etableret parti med et medfølgende parlamentarisk ansvar. Det har vakt debat i de tyske medier om partiets egentlige identitet.
Selv mener Reinhardt, at berlinerne har stemt på en ny type parti, der ligger hinsides højre og venstre.
»Vi baserer os ikke på Marx, men på internet-guruen Lawrence Lessig,« forklarer han.
Alligevel er der i hans øjne en naturlig kontinuitet fra den mere traditionelle venstreorienterede politik til piratpartiets stærke fokus på borgerrettigheder og modstand mod overvågning.
»Vi tror på, at mennesket er godmodigt, kreativt og intelligent. Ingen overvågning, frihed, modstand mod registrering og for transparens. Fra frihedsaspektet kommer man nemt til sådan noget som asylpolitik. Det handler om retten til fri bevægelighed, forsamlingsfrihed og frihedsrettigheder.«
Direkte demokrati
Fabio Reinhard vurderer, at det er klare udmeldinger om borgerløn, øget borgerdeltagelse, legalisering af cannabis, modstand mod overvågning og andre markante synspunkter, der traditionelt hører til på venstrefløjen, som har givet partiet en fordel i forhold til de traditionelle venstrefløjspartier som eksempelvis De Grønne.
Den vurdering deles af valgforskeren Carsten Koschmieder fra Freie Universität Berlin, der anser piraternes åbning mod traditionelle venstreorienterede mærkesager som afgørende for partiets aktuelle succes i Berlin.
»For en del af vælgerne er det ganske givet emner som internet, datasikkerhed og privatlivsbeskyttelse, der har spillet en rolle. Men det er kun en del af vælgerne. I valgkampen i Berlin har piraterne ikke kun slået på temaer omkring internettet og ophavsrettet, men har i stedet indtaget meget venstreorienterede grundsynspunkter i socialpolitiske spørgsmål, såsom mindsteløn, forslag om borgerløn og gratis kollektiv trafik i Berlin.«
Den overvældende vælgeropbakning til de berlinske pirater har kostet de øvrige partier dyrt. Ikke mindst De Grønnes borgmesterkandidat, Renate Künast, der i månederne op til valget var spået en afgørende rolle som alternativ til den siddende socialdemokratiske bykonge, Klaus Wowereit. Vælgerne i det notorisk venstreorienterede Berlin straffede imidlertid Künast for at åbne for at danne en regeringskoalition med det konservative CDU, hvorfor Wovereit kan se frem til endnu en embedsperiode med De Grønne som regeringspartner. Endelig blev valgresultatet en katastrofe for det liberale regeringsparti FDP, der med 1,8 pct. af stemmerne røg under spærregrænsen.
Mere vægt på økonomi
Ifølge valgforskeren Carsten Koschmieder har de større partier vanskeligt ved at fastholde andet end de mest loyale kernevælgere.
Derimod appellerer piraternes fordringer om direkte demokrati, digital rettighedskultur samt kravene om transparens i politiske organisationer såvel som i juridiske processer til vælgere fra både et socialliberalt og venstreliberalt grundlag,
Hvordan det nye parti fremover vil forholde sig til det parlamentariske ansvar, og om der skal dannes fælles retningslinjer blandt de forskellige afdelinger af partiet, og hvordan den konkrete politik skal se ud, er imidlertid stadig uklart. Overordnet set er piratpartierne i de forskellige europæiske lande bundet sammen af et sæt mere eller mindre løse retningslinjer, der lægger vægt på gennemsigtighed, direkte demokrati og ophævelse af ophavsretten.
Ifølge Carsten Koschmieder vil Piratpartiet imidlertid få svært ved at etablere sig uden at tænke i bredere politiske termer.
»Folk er interesserede i temaer som ophavsret og internet, men de lægger mere vægt på økonomi og sociale temaer.«

