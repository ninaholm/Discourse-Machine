Erdogans timeglas er ved at rinde ud
Der er større spænding end i mere end 10 år om udfaldet af det tyrkiske parlamentsvalg søndag, hvor det regerende AKP står til tilbagegang, men kan bevare magten og muligvis ændre forfatningen til præsidentielt system, hvis kurdernes parti ikke klarer spærregrænsen
 Tyrkiets præsident Recep Tayyip Erdogan hilser på tilhængere til et valgmøde forud for dagens parlamentsvalg.


 Da præsident Recep Tayyip Erdogan inviterede oppositionsleder Kemal Kiliçdaroglu til at inspicere toiletterne i sit nye præsidentpalads i Ankaras Bestepe-nabolag, sænkede han barren endnu en tak i en valgkamp, hvis niveau i forvejen fik mudderkastning i dansk politik til at ligne en konfettiparade for Lars Løkke Rasmussen.
Erdogan var arrig over, at den ellers afdæmpede Kiliçdaroglus havde kolporteret rygtet om, at paladset er bestykket med forgyldte toiletsæder. »Hey Kiliçdaroglu, hvornår så du toiletterne i Bestepe – rensede du kummerne, og så at, sæderne var forgyldte?« spurgte den iltre Erdogan i en af sine mange valgtaler. »Du er da velkommen til en personlig rundvisning, og finder du et eneste forgyldt sæde, træder jeg på stedet tilbage som præsident.«
Lederen af CHP (Republikansk Folkeparti) svarede på nationalt tv med at erklære sin sympati for arbejdere, der renser toiletter for at forsørge deres børn. »Jeg kysser deres øjne,« tilføjede han med en velkendt tyrkisk talemåde. I øvrigt afviste han, at han specifikt havde refereret til paladstoiletterne. Kiliçdaroglu havde set et billede i en avis af et forgyldt toiletsæde i en guvernørresidens, »og hvis det er normen, bør man reflektere over det. Men måske har herren følt sig truffet«, sagde han med hentydning til Erdogans smag for kitsch.
Eksponeringen af Erdogans – og generelt den nyrige islamiske elites – ’sultanmanerer’ har præget valgkampen – således har paladsets 200 krystallysekroner angiveligt alene kostet 35 millioner lira (ca. 90 mio. kr.) af udgiften på 3,6 mia. for de 40.000 kvadratmeter. En shitstorm på de sociale medier fik chefimamen i Direktoratet for Religiøse Anliggender til at returnere den Mercedes S500 til 385.000 dollar, han havde fået som tjenestevogn. Erdogan reagerede med at sende en ny pansret Mercedes og bestille et privatfly med henvisning til, at også paven råder over eget privatfly.
Systemet er på valg
Debatten om Erdogans overforbrug har i nogen grad skygget for valgets underliggende tema, nemlig at det meget vel kan blive begyndelsen til enden på den parlamentariske praksis, AKP (Retfærdigheds- og Udviklings-Partiet) introducerede med valgsejren i 2002, og som med EU på sidelinjen fik Tyrkiet til at ligne et ægte demokrati.
En milepæl var likvideringen af militærets afgørende politiske indflydelse, andre blomster i knaphullet var økonomisk genopretning med imponerende vækstrater, en åbning mod PKK, der skabte ro i de kurdiske områder, reformer i uddannelsessystemet og fornyelse af infrastrukturen.
Erdogans konservative islamister øgede stemmetallene ved valg efter valg, men efter fem-seks år ved magten eroderede reformerne i tiltagende magtbrynde, EU-ambitionen blev lagt på is, islamisering af styrelser, retsvæsen og militæret blev indledt, ytringsfriheden indskrænket med masseanholdelser af reelle og/eller indbildte politiske fjender, der blev fængslet på fabrikerede anklager. Men det gik jo godt økonomisk, og Erdogan evnede at skjule storstilet korruption, så vælgerne vedblev med at støtte hans parti, der i 2011 tog en valgsejr på uhørte 49,8 pct. af stemmerne.
Denne demokratimodel er nu truet af den selvsamme karismatiske leder, der i august sidste år skiftede titlen som premierminister ud med visitkortet som Tyrkiets første folkevalgte præsident med 52 procents tilslutning. Han kunne gå på vælgerhavet og har fastholdt en benhård kontrol med partiet. Han udpegede selv sin efterfølger som premierminister, Ahmet Davutoglu, ligesom hans forgænger i præsidentembedet og medstifter af partiet, Abdullah Gül, blev sendt ud i kulden.
Spørgsmålet, som vælgerne besvarer i morgen, søndag, er, om han har overspillet sine kort. AKP har i alle meningsmålinger tabt omkring 10 pct. og ligger til 40-41 pct., stadig det suverænt største parti, men næppe stort nok til at gennemføre Erdogans projekt om ’al magt til præsidentembedet’. Og paradoksalt nok får kurderne, som i årtier har kæmpet for lokal autonomi, en nøglerolle i redningen det nuværende parlamentariske demokrati. Nemlig hvis det kurdiske parti, HDP (Folkets Demokratiske Parti), passerer spærregrænsen på 10 procent.
Hidtil har de skiftende kurdiske partier mønstret seks-syv procent af vælgerne, hvorfor kurdiske politikere blev valgt som uafhængige løsgængere – for tiden er de 29. Men ved dette valg stiller de som partiliste med bredere appel også til liberale og venstreorienterede vælgere i en ’vind eller forsvind’-satsning. Klarer HDP de 10 pct. eller mere – meningsmålingerne giver partiet mellem ni og 12 – henter det 60-70 mandater, hvoraf mindst 30 tages fra AKP. Men får kurderne ikke de 10 pct., glider de helt ud af parlamentet og deres stemmer tilfalder AKP, der så kan regne med at fortsætte i regering, formentlig med mere end de 267 sæder, der udgør absolut flertal.
Taler man med tyrkiske politiske iagttagere peger de på tre årsager til, at AKPs tilbagegang også i de sydøstlige kurdiske områder, hvor partiet hidtil har stået stærkt i den traditionelt konservative region. I Gaziantep- og Sanliurfa-provinserne er presset fra en million syriske flygtninge mærkbart på arbejdsmarkedet og i lokale sundheds- og socialbudgetter.
Erdogans vægring ved at lade tyrkiske kurdere krydse grænsen, da den kurdisk-syriske landsby, Kobane, blev angrebet af Islamisk Stat, har også kostet. Kurdiske klanledere, der tidligere har leveret AKP-stemmer i titusindvis, støtter nu HDP, for som en tyrkisk journalist formulerer det: Erdogan trådte på den kurdiske ære i Kobane. Endelig har mange kurdiske vælgere nået en metaltræthed i den fredsproces med PKK, som Erdogan satte gang i, men indtil videre kun har medført kosmetiske indrømmelser til de kurdiske krav om politisk-kulturel autonomi.
Uforsonlig opposition
Alligevel er HDP Erdogans og AKP’s eneste mulighed efter valget – oppositionspartierne CHP og MHP (Nationalt Aktionsparti) med henholdsvis 24-26 og 16-18 procents tilslutning, støtter hverken indrømmelser til, som de ser det, terrororganisationen PKK, eller regeringens Syrien-politik, der for nylig blev kompromitteret af afsløring af en våbentransport til syriske oprørere, hvor regeringen hele tiden har bildt offentligheden ind, at støtten udelukkende var humanitær.
At de journalister, der afdækkede dobbeltspillet, nu kræves idømt livstidsstraf siger alt om AKP’s relationer til ytringsfriheden. Oppositionen peger endvidere på en svækket lira i forhold til dollaren og de korruptionsskandaler i december 2013, der rækker helt ind i Erdogan-familien, og som under valgkampen fik MHP-lederen, Devlet Bacheli, til at erklære, at han ikke ’samarbejder med tyveknægte’.
Men først og sidst er de to store oppositionspartier imod Erdogans tanker om en reform af det politiske system, også i erkendelsen af, at AKP i år fremover vil være Tyrkiets største parti. De beskylder Erdogan for at ville erstatte det eksisterende parlamentariske system med et præsidentielt styre, der reducerer Nationalforsamlingen til 550 gummistempler og gør den siddende præsident til enehersker.
Erdogan har forsikret, at hans planer ikke er en kopi af USA’s eller Frankrigs præsidentstyre, men en særlig tyrkisk udgave, der ikke vil rokke ved adskillelsen af den lovgivende og udøvende magt.Ifølge Erdogan er hans forslag en tiltrængt modernisering af det tyrkiske demokrati, »der nu er modnet til at tage det nødvendige skridt fremad«. De færreste har dog rede på præcis hvilke magtbeføjelser, der med et systemskifte overføres fra parlamentet til det nye præsidentpalads. Og Erdogan selv er også tilbageholdende med detaljer, men et skifte vil betyde øget præsident-indfydelse på udenrigspolitiske, sikkerhedspolitiske og økonomiske beslutninger.
Erdogans ’neutralitet’
Om han kommer igennem med sin ’modernisering’ kræver, at AKP får mindst 330 pladser, altså de tre femtedele, i det nye parlament og dermed kan sende forfatningsændringerne til folkeafstemning. Med 337 mandater, to tredjedele, kan AKP vedtage forfatningsændringer som det passer Erdogan. Op til valget har han ikke haft en dag uden en officiel ’indvielse’ af supermarkeder, vejanlæg og broer, som han har brugt til at afdrible sin forfatningsmæssige neutralitet som stående over partierne, ved simpelt hen at opfordre sine tilhængere til at »vælge 400 mandater til det parti, der passer jer bedst«.
Det vil næppe ske, tvært imod tyder meget på, at AKP bliver nødt til at finde koalitionspartnere eller fortsætte som mindretalsregering, hvis det kurdiske parti klarer at passere 10 procent. Men falder HDP, har partiets leder Selahattin Demirtas angiveligt ikke nogen ’plan B’ – men der er forlydender om, at mere radikale kurdere i så fald vil etablere eget parlament efter samme model, som de syriske kurdere har gennemført i tre enklaver, bl.a. Kobane.
»Hvis det sker, er konsekvensen at vi igen begynder at slå hinanden ihjel,« siger en tyrkisk politisk iagttager.

