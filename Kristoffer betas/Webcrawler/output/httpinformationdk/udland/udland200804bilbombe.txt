Bilbomber udløser blodbad



 To bilbomber i Irak har dræbt flere end 50 mennesker. Omkring 80 er såret, og politi og lægepersonale frygter, at dødstallet vil stige. Bomberne røg i går i luften i de sunnimuslimske byer Baquba og Ramadi, der ellers har været forholdsvis rolige i et stykke tid. Den første bilbombe eksploderede i Baquba, hovedstaden i den urolige Diyala-provins. Politiet mener, mindst 40 er dræbt og 70 sårede. Bomben eksploderede uden for provinsregeringens hovedkvarter. Kort efter gik en bombe af i Ramadi, hovedstad i Anbar-provinsen. Oplysninger tyder på et selvmordsangreb. Ifølge Hospitalskilder blev 13 dræbt og 14 såret. 
ritzau/Reuters

