Tyrkiet rasler med sablen efter syriske skud over grænsen
Frygten for, at den syriske krise breder sig til en regional væbnet konflikt, er øget efter den tyrkiske regeringschefs trusler om at ’gå ind’


 Den særlige evne til kun at høre det, man helst vil høre i krisesituationer, var tydelig hos et par lokale journalistkolleger i denne by, 60 km nord for Kilis ved den syriske grænse, da de blev blev bedt om en kommentar til premierminister Recep Tayyip Erdogans uforblommede trussel i går om at intervenere militært i Syrien.
De mente, at han kun overvejede at »flytte flygtningene længere ind i landet,« men tilføjede, at de tyrkiske sikkerhedssystemer var »sat i højeste alarmberedskab«.
Årsagen til Erdogans trussel, der blev fremsat under et officielt besøg i Kina, var en episode mandag morgen, hvor to syriske og en tyrkisk hjælpearbejder blev ramt af skud fra den syriske side af grænsen, da de var i færd med at hjælpe 17 sårede syrere over grænsen ved Kilis, hvor Tyrkiet har etableret en flygtningelejr.
»En klar krænkelse af grænsen,« kaldte Erdogan episoden, og fortsatte:
» ... og Tyrkiet vil gøre det, ethvert land, hvis grænse krænkes, vil gøre. Vi vil overveje alle muligheder, også den mulighed, vi helst ikke vil tænke på, nemlig at gå ind« – »men det syriske regime kan tvinge os til at gøre det«.
To af de 17 sårede, der blev reddet, døde efter ankomsten til flygtningelejren. Erdogans udbrud i Beijing vakte opsigt i det politiske miljø i Istanbul og Ankara. Det tyrkiske udenrigsministerium bekræftede i går, at etablering af ’bufferzoner’ inde i selve Syrien er rykket nærmere, hvilket ikke lader sig gøre uden tyrkisk militær intervention.
»Det eneste formål med en bufferzone vil være at sikre grænsen,« sagde en anonym talsmand.
»Mange tæt beboede landsbyer er beliggende på selve grænsen, hvilket indebærer en bufferzone inde i selve Syrien.«
Utryghed i det sydlige Tyrkiet
I Gaziantep er den slags snak dårligt nyt. I forvejen er byens halvanden million indbyggere ramt økonomisk og føler sig ladt i stikken af en regering, der »har valgt side i Syrien uden at spørge os, der kender vores syriske naboer og føler os i familie med dem,« som chefredaktøren for en regeringskritisk lokalavis, Hakimiyet, sagde. Hun lod skinne igennem, at Erdogan-regeringen fra begyndelsen burde have støttet Bashar al-Assad eller i det mindste forholdt sig neutral.
Gazianteps borgmester, Azim Güzelbey, der er valgt for Erdogans islamisk orienterede AKP-parti, var bekymret over den stigende spænding i hans region, der skaber utryghed og skader hans ellers blomstrende bys turisme og samhandel med naboerne, og havde forbehold for sin regerings officielle anerkendelse af SNC, Syriens Nationale Råd, da ’Syriens venner’ mødtes i Istanbul før påske.
»Efter et år har dette nationalråd ikke fundet en kompetent leder, der kan vinde syreres tillid,« sagde han.
»Den nuværende leder, Burhan Ghalioun, har ikke det, der skal til. Så hvem vil komme efter al-Assad? Det ved vi ikke.«
Skudepisoden, der sårede de tre hjælpearbejdere, fandt sted samme dag som Sikkerhedsrådets og Den Arabiske Ligas udsending, Kofi Annan, tidligere FN-generalsekretær, besøgte Hatay-provinsen, hvor flertallet af de nu 25.000 syriske flygtninge i Tyrkiet har taget ophold i lejre nær grænsen.
De syriske styrker har de seneste uger optrappet de militære operationer i områder langs grænserne til Tyrkiet, Libanon og Jordan i forsøget på at kvæle al modstand fra de militante i Syriens Frie Armé før Kofi Annans våbenhvileplan, der havde deadline i går.
Om den blev overholdt, var der modstridende meldinger om. Den syriske udenrigsminister, Walid Moallem sagde i Moskva, at de syriske tropper havde indledt tilbagetrækning fra beboede områder i bl.a. Homs, som forudsat i planen, men oppositionen meldte om 52 dræbte i løbet af dagen, og Tysklands FN-ambassadør, Peter Wittig, sagde i lighed med franske og britiske diplomater, at Syrien ikke overholdt kravet om våbenhvile.
Den russiske udenrigsminister, Sergei Lavrov, talte efter skyderiet ind over grænsen med Tyrkiets udenrigsminister, Ahmet Davutoglu, der forsikrede, at Tyrkiet ikke vil tage »ensidige skridt«, men vil søge at få FN’s Sikkerhedsråd indkaldt om sagen.

