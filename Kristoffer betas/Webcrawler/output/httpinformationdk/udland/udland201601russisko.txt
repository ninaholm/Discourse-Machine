Russisk økonomi i fortsat fald, mens Ukraines styrtdykker
Rusland rammes så hårdt af olieprisens fald, at det kan blive tvunget ud af Østukraine. Prisfaldet burde være en fordel for Ukraine, da det betyder en mindre regning for landets energiimport, men …
En ældre dame sælger balloner på et lille torv i Moskva for at få til dagen og vejen. Ruslands økonomi skrumpede med 3,7 procent i 2015, hvor landet kæmpede med en lav oliepris og internationale sanktioner. Landets BNP er halveret siden begyndelsen af 2014.


 Olieprisens fald fra 114 dollar per tønde i juni 2014 til 28 dollar nu betyder sammen med rublens rekordfald og vestlige sanktioner, at russisk økonomi på andet år i træk er i recession. Samtidig er olieprisens dyk en gave til Ukraine, da det reducerer landets energiregning markant. Det mener den svenske økonom Anders Åslund, der har været rådgiver for både ukrainske og russiske regeringer.
»Det eneste rationelle for Kreml er at skrue ned for konflikten med Ukraine,« skriver Åslund i det russiske blad Novoje Vremja.
Men det modsatte synes igen at være ved at ske.
Mens olieprisen var høj, udgjorde olie og gas to tredjedele af Ruslands eksport og halvdelen af statens indtægter. Med den aktuelle oliepris er Ruslands eksport halveret til 260 milliarder dollar, fremhæver Åslund.
Statens finanser lider ikke så meget, som det beløb tyder på, da rublen er devalueret samtidig, men russernes levestandard er faldet dramatisk i takt med rublen, og Ruslands BNP er mere end halveret siden begyndelsen af 2014. Landets økonomi er faldet fra verdens sjettestørste til den femtende største, lige efter efter Mexico, og olieprisen kan ventes at forblive lav i det næste årti, »med mindre der bryder en større krig ud,« skriver Åslund.
Den lave oliepris er ifølge Anders Åslund rigtig godt nyt for Ukraine. I 2013 importerede Ukraine gas og olie for 18,6 milliarder dollar, 10 procent af BNP. Med de nuværende energipriser vil landet i år kun bruge fem milliarder dollar på energiimport. Det kan åbne for endelig at gøre noget ved korruptionen og at højne befolkningens levestandard.
Rusland kan det samme, men har hidtil reageret på olieprisfaldet ved at skære i lønninger og sociale ydelser, mens militæret og efterretningstjenesterne har fået mere. Det er russerne begyndt at reagere imod. Lastbilschauffører har siden november sidste år protesteret imod løntilbagegang, og pensionister har demonstreret imod nedskæringen af pensionerne, som forventes at fortsætte. Med fald i BNP og folkelige protester kan Kreml ifølge Åslund blive tvunget til at trække sig ud af det østlige Ukraine.
Mens Åslund mener, at den lave oliepris er en entydig fordel for Ukraine, skriver den russiske økonom Aleksandr Sitnikov derimod i en analyse til den uafhængige avis Svobodnaja Pressa, at også Kijev på grund af afhængigheden af Rusland må ønske en høj oliepris for at få gang i sin eksportorienterede økonomi igen.
»Når det gælder afhængigheden af varer ligner russisk og ukrainsk økonomi hinanden som tvillinger, men vores vigtigste eksportartikel er olie, mens vores nabos er hvede,« skriver Sitnikov.
I de sidste to år er energipriserne faldet meget mere end kornpriserne, henholdsvis med næsten 75 procent og en fjerdedel.
Ruslands relative fordel
Rusland har meget mere at stå imod med end Ukraine blandt andet i form af fortsat store valutareserver, så mens Ruslands BNP er faldet med 3,6 procent de seneste to år, har Ukraine mistet mere end 20 procent af sit BNP.
»Selv om flere internationale institutioner, herunder IMF, forudser, at Ukraine vil genvinde to procent i år, forudser skeptikerne yderligere fald,« skriver Sitnikov, der understreger, at det forværrer situationen for Ukraine, at »IMF vil reducere sine lån til Kijev med to tredjedele. Nogle midler vil komme gennem Den Europæiske Bank for Genopbygning og udvikling (EBRD), men det er kun krummer, så der er ingen penge til udvikling«.
Situationen har ændret sig markant siden 2014, hvor USA og EU var ivrige for at genoplive Ukraines økonomi som en advarsel til Ruslands Vladimir Putin. Men nu står investorer ikke længere i kø for at åbne fabrikker i Ukraine. Både vestlige politikere og potentielle investorer synes at være godt trætte af Ukraine.
Ifølge Sitnikov var de nye myndigheder i Kijev simpelthen ikke dygtige nok til at udnytte »dæmoniseringen af Putin«, som efter Ruslands annektering af Krim i 2014 blev officiel politik i Vesten:
»Det faktum, at ukrainerne nu har det meget værre end på noget tidspunkt under den fordrevne præsident Viktor Janukovitj er helt og holdent den aktuelle politiske elites skyld,« skriver han.
Når det gælder Rusland gør den lave oliepris det svært at se, at økonomien skal komme over det værste i år, som præsident Vladimir Putin har lovet befolkningen.
Officielle tal viser, at russiske forbrugere fra slutningen af 2015 har tilpasset sig realiteterne. De bruger simpelthen færre penge. Den svækkede rubel gør importerede varer dyrere og holder inflationen tocifret. Sidste år faldt gennemsnitslønnen med mindst 10 procent, og den tendens fortsætter i 2016.
Blandt Putins optimistiske meldinger til befolkningen var en tale på en erhvervskonference den 20. januar, hvor han slog på, at halveringen af rublens værdi på mindre end to år gav ’nye muligheder’.
»I teorien har Putin ret i, at en svag rubel kan have økonomiske fordele, da det gør russiske varer og tjenesteydelser meget mere konkurrencedygtige hjemme og i udlandet. Men mangel på kapital og usikkerhed om fremtiden står i vejen,« hedder det i en kommentar af Moscow Times’s erhvervsredaktør Peter Hobson.
Den svækkede rubel har ændret Ruslands handel med resten af verden. Importen faldt ifølge statens statistiske bureau, Rosstat, med næsten 40 procent mellem januar og november sidste år. Det burde være gode nyheder for russiske producenter, men med faldet i reallønnen forbruger russerne simpelthen meget mindre, og der er mangel på russiske penge til at investere i ny produktion på grund af recessionen og de høje renter. Vestlige sanktioner på grund af Ukraine betød, at de direkte investeringer i landet faldt med 92 procent i 2015, ifølge FN.
Russiske produkter som våben, missiler, biler, naturressourcer og korn er blevet billigere, »men det har vist sig svært at få hurtige fordele af,« skriver Hobson.
For eksempel kostede en russisk bil af mærket Lada Granta i begyndelsen af 2014 omkring 10.000 dollar på internationale markeder. Nu koster den under det halve, men biler kan ikke bare rulles over grænsen og sælges. Der skal lokale partnere til, tid og investeringer. Billigere arbejdsomkostninger har reduceret produktionsomkostningerne for en række russiske varer, men sanktionerne forhindrer nye investeringer.
Ruslands tidligere store eksportmarked, de tidligere sovjetrepublikker, er også i store økonomiske vanskeligheder.
Russisk våbeneksport, der i 2014 indbragte omkring 15 milliarder dollar, er blevet ramt hårdt af vestlige importforbud.
»Potentielle købere som Venezuela og Iran er også ramt af den lave oliepris og ikke længere i stand til at svælge i våben,« skriver Hobson.
Kinesisk turistboom
Den eneste branche, som hurtigt har høstet fordele af den svagere rubel, er turistindustrien, der ifølge officielle statistikker har haft en fremgang på over 30 procent i det sidste års tid, hvor Rusland er blevet særdeles billigt for udlændinge. Det tiltrak 20 procent flere i 2015 end i 2014, men primært kinesiske turister.
Imens bliver russerne hjemme. I 2015 købte syv millioner færre russere pakketure og endnu flere ventes at blive hjemme i år. Myndighederne har begrænset salget af ture til Tyrkiet og Egypten, som var værter for halvdelen af alle russiske turister.
Men som erhvervsmagasinet Forbes skriver er »russerne et tålmodigt folk« med store erfaringer for at leve med krigsøkonomi, og Rusland holder bedre fast med neglene ved kanten af den økonomisk kløft end Ukraine.
Med parlamentsvalg i slutningen af i år og præsidentvalg i 2018 øges presset på Kreml imidlertid for at bruge flere af statens ressourcer på velfærd hjemme end krig ude. Der har magthaverne i Kijev den relative fordel, at det kan give Rusland skylden for de økonomiske elendigheder.

