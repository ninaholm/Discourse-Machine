Det kinesiske styre udfordres indefra
Det kinesiske styre udfordres nu af sine egne, få dage efter at Nobels Fredspris blev tildelt en kinesisk systemkritiker. Pensionerede kinesiske embedsmænd opfordrer regeringen til at respektere ytringsfriheden
Nogle af underskriverne af det åbne protestbrev har været medlemmer af Kinas kommunistparti siden 1930'erne. Det gør det sværere for regimet at bortforklare kritikken.


 BEIJING - »Dette falske demokrati - der i princip respekteres, men i praksis benægtes - er en skandale i demokratiets verdenshistorie.«
Sådan lyder det i et åbent brev, forfattet af en gruppe tidligere højt rangerende kinesiske embedsmænd. I brevet kritiserer de i utvetydige vendinger Kinas manglende ytringsfrihed.
Regeringen i Beijing har hidtil afvist tildelingen af Nobels Fredspris til den kinesiske systemkritiker Liu Xiaobo som led i en vestlig antikinesisk kampagne. Men det åbne brev viser, at der også inde i det kinesiske system florerer dissens, og at de tanker, som har fået Den Norske Nobelkomite til at give fredsprisen til Liu Xiaobo, også findes inden for systemets egne rækker.
De 23 personer, som har underskrevet brevet, er medlemmer af kommunistpartiet, og flere af dem har haft ledende stillinger inden for kommunistpartiets propagandaapparatet og på de medier, der fungerer som talerør for styret. I deres brev beskriver de landets censur af medierne som grundlovsstridig.
»Vores hovedkrav er afskaffelsen af censur,« lyder det i brevet, der er stilet til Den Nationale Folkekongres, Kinas lovgivende forsamling.
Brevets forfattere opfordrer også til, at tavsheden omkring de mest følsomme episoder i kommunistpartiets historie brydes.
»Kinesiske borgere har ret til at kende til det styrende partis forbrydelser og ugerninger,« skriver de.
Det åbne brev citerer Artikel 35 i den kinesiske grundlov fra 1982, hvor borgerne formelt sikres retten til at demonstrere, ytringsfrihed, pressefrihed og forsamlingsfrihed. Men brevets forfattere pointerer, at disse konstitutionelle rettigheder kun har eksisteret på papiret og aldrig i praksis.
Brevet opfordrer Den Nationale Folkekongres til at sikre, at kinesiske medier opnår »relativ uafhængighed« fra partiets og statens direkte kontrol.
Underskriverne inkluderer Li Rui, der var Mao Zedongs sekretær, men som blev fyret for at være uenig med formandens ødelæggende økonomiske politik; Hu Jiwei, der er tidligere chefredaktør for Folkets Dagblad; Li Pu, som er tidligere vicepræsident for det officielle nyhedsbureau Xinhua; Zhong Peizhang, tidligere chef for nyhedsbureauet i partiets centrale propagandadepartement; og Du Guang, professor ved den centrale partiskole.
Fokus på rettigheder
Brevet blev offentliggjort på internettet tirsdag, men er blevet forfattet tidligere på måneden - før det i fredags blev kendt, at den fængslede Liu Xiaobo tildeles Nobels Fredspris i år for sin kamp for demokratiske rettigheder i Kina.
Det åbne brev må vække yderligere ængstelse hos det kinesiske styre over udfordringen af dets kontrol med samfundet. Styret har tydeligvis ikke været begejstret for det fokus på landets stramme kontrol med ytringsfrihed og andre frihedsrettigheder, som prisen til Liu Xiaobo har skabt internationalt.
»Det faktum, at det er en åbenlys overtrædelse af pressefriheden, at det kinesiske styre inden for Kinas grænser stort set har mørklagt nyheden om, at Liu Xiaobo har fået prisen, er en perfekt mulighed for forfatterne af det åbne brev til at illustrere problemerne, der eksisterer i Kina,« siger Jean-Philippe Béja, en professor med fokus på kinesisk politik fra det franske center for studier af internationale relationer, CERI.
Det kinesiske propagandadepartement har udsendt ordre til landets medier om, at de ikke må dække prisen til Liu Xiaobo med egne artikler. Selv regeringens egen officielle reaktion på prisen, hvori Kinas udenrigsministerium beskriver prisen som »blasfemisk«, har departementet lagt forbud mod at trykke.
»Samtidig giver brevet myndighederne et stort forklaringsproblem,« siger Jean-Philippe Béja. »Dette brev kommer indefra, det kommer fra deres egne folk. Så selv om regeringen måske igen vil forsøge at bortforklare det som endnu et eksempel på, at diskussionen om menneskerettigheder er et vestligt plot for at holde Kina nede, så vil det i stadig større grad blive tydeligt, at det ikke er andet end netop en bortforklaring og afledningsmanøvre.«
Usædvanligt brev
David Bandurski, der analyserer kinesiske medier ved University of Hong Kong, påpeger, at åbne breve med opfordringer til politiske reformer ikke er noget nyt i Kina.
»Men dette brev er usædvanligt, da det er blevet underskrevet af så højtstående personer, personer som selv har stået i spidsen for kinesisk propaganda,« siger han.
Charter 08, det dokument, der i slutningen af 2008 opfordrede til demokratisering og afslutning på kommunistpartiets enevælde, og som Liu Xiaobo var medforfatter af, var primært et produkt skabt uden for det styrende kommunistpartis cirkel.
»Det her er anderledes,« siger Jean-Philippe Béja. »Nogle af underskriverne har været medlemmer af partiet helt tilbage til 1930'erne, og de bruger deres anciennitet i partiet til at minde det nuværende lederskab om de demokratiske løfter, det har givet.«
Gruppen, der har forfattet det åbne brev, er bl.a. bundet sammen pga. deres tilhørsforhold til den tidligere politisk liberale politiker Hu Yaobang, der var premierminister i 1980'erne. Nogle af dem har tidligere kritiseret den blodige undertrykkelse af folkelige protester på Den Himmelske Freds Plads i 1989.
Kinesere, der har forfattet eller underskrevet denne form for manifester eller appeller om politisk liberalisering, har hidtil risikeret at komme i store problemer med myndighederne - jævnfør Liu Xiaobo. Men i denne sag, hvor de implicerede har så høj en profil qua deres tidligere stillingsbetegnelser, vil det være overraskende, hvis de bliver straffet. Trods alt er det sværere for systemet at straffe gamle kadrer end dissidenter.
»I det kommunistiske parti beholder kadrer deres rang, når de bliver pensionister,« siger en redaktør fra et førende kinesisk politisk magasin, der kun vil udtale sig anonymt om sagen. »Derfor er de normalt urørlige for det normale politi og censurmyndighederne - deres arrestation skal være en direkte ordre fra politbureauet.«
På internettet i Kina blev det åbne brev og omtale af det omgående slettet af censurmyndighederne. Alligevel bliver der skrevet om det indirekte i enkelte webfora. En blogger skriver, at det åbne brev »er en fængselsdom på 12 år værd« - underforstået at brevet er endnu farligere for partiet end Charter 08, som Liu Xiaobo fik en fængselsstraf på 11 år for.

