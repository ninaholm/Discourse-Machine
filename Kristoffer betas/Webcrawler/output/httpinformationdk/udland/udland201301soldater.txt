Soldaterformand: Udsendelse af F-16-fly skal ikke være politisk begrundet
Hvis der skal sendes F-16-fly til Afghanistan, skal det ikke være af hensyn til dansk indenrigspolitik, siger formanden for Hærens Konstabel- og Korporalforening


 Formanden for Hærens Konstabel- og Korporalforening, Flemming Vinther, tager positivt imod den plan for tilbagetrækningen af de danske soldater fra Afghanistan, som regeringen præsenterede i går. Men han advarer politikerne på Christiansborg om at træffe beslutninger om at sende kampfly til Afghanistan ud fra politiske hensyn.
»Det er operative hensyn og kun operative hensyn, der skal afgøre, hvorvidt vi skal have F-16-fly til Afghanistan,« siger Flemming Vinther til Information.
Alle Folketingets partier bortset fra Enhedslisten står bag regeringens Afghanistanplan 2013-2014, som langsomt drosler ned på den danske militære tilstedeværelse i landet. Hovedformålet er at »sikre en ansvarlig overdragelse til de afghanske myndigheder«.
Mens regeringen og den borgerlige opposition stort set har været enige om hovedlinjerne i planen, er det i slutfasen af forhandlingerne især spørgsmålet om F-16-flyene, der har fyldt. Særligt Venstre og Konservative har haft et ønske om, at den danske indsats skulle omfatte kampfly.
»Venstre har klart sagt til regeringen, at vi ønsker danske kampfly til Afghanistan. Behovet for at kunne indsætte fleksibel luftstøtte stiger, når antallet af soldater på jorden falder. Derfor er F-16-flyene vigtige for at give de tilbageværende soldater så stærk støtte som overhovedet muligt,« lød det i går fra Venstres forsvarsordfører, Troels Lund Poulsen, i en pressemeddelelse.
’Fornuftig beslutning’
Men soldaterformanden mener altså ikke, at den beslutning er klar til at blive truffet.
»Hvis der opstår et sådant behov, og Danmark har mulighed for at levere, så by all means. Men der skal være en operativ årsag til at sende F-16-fly derned. Er der det og kommer NATO g ISAF og efterlyser dem, så er det fint nok. Men vi skal ikke sende F-16-fly af sted bare af indenrigspolitiske årsager,« siger Flemming Vinther, der synes, at beslutningen om at afvente situationen er fornuftig.
Kun Enhedslisten var på Christiansborg i går kritisk over for regeringens plan, som partiet mener fortsætter en fejlslagen strategi. Forsvarsordfører Nicolaj Villumsen var skuffet over planen.
»Det er skidt, at vi fortsætter en strategi, som betyder, at rigtig mange kommer til at dø. Taleban er blevet styrket af denne krig. Vi har en situation, hvor der stadig er terror på alle mulige områder. Der er hverken blevet skabt fred eller stabilitet med denne krig,« sagde Nikolaj Villumsen, der dermed gik direkte imod både regeringens og oppositionens forsikringer om, at Danmarks indsats i Afghanistan har nyttet noget.
Enhedslisten mener, at regeringen i stedet bør forsøge sig med en politisk forhandlet fred, og kritikken fik i går udenrigsminister Villy Søvndal (SF) til at lange ud efter regeringens parlamentariske grundlag, som han kaldte »urealistiske og uansvarlige«.

