Den grønne økonomi — et studie i byggerod
Bevidstheden om at den kriseramte globale økonomi må stilles fundamentalt om, er ved at cementere sig. Men byggepladsen er mudret, og det er uklart, hvem der er arkitekt og bygherre på projektet
Kronprins Frederik, statsminister Helle Thorning-Schmidt og FN°Øs general°©sekret©°r Ban Ki-moon i samtale under konferencen °ØGlobal Green Growth Forum°Ø, som sv©™mmer over af fort©°llinger om de teknologiske muligheder og de gode eksempler.


 Christiana Figueres, chef for FN's Klimasekretariat, sidder på scenen under de imposante krystallysekroner i Moltkes Palæ, København, flankeret af herrer i mørke jakkesæt og nypudsede sorte sko.
»Vi befinder os på en gigantisk byggeplads,« siger hun.
»Vi er ved at konstruere en ny økonomi, en ny struktur — og vi sidder fast. I troperne, hvor jeg kommer fra, er byggepladser meget rodede og meget mudrede, og vi sidder fast i mudderet.«
Figueres, født og opvokset i Costa Rica som datter af en revolutionshelt og præsident, er en af mange prominente talere på den forgangne uges møder og arrangementer om Green Growth, grøn vækst, i København. I Moltkes Palæ er det regeringens konference 'Global Green Growth Forum' med åbning ved kronprinsen, statsministeren og FN's generalsekretær. I Københavns Rådhushal er det 'Take Lead'-konferencen arrangeret af netværket Green Growth Leaders med Københavns Kommune, en række store danske virksomheder, videnscentre i ind- og udland samt Mandag Morgen som partnere. På Hotel Marriot er budskabet 'Meet the Visionaries' med oplæg om den grønne revolutions frontløbere, og samme sted foregår en OECD-workshop om, hvordan man måler den grønne vækst. Endelig er der i Forum messe for revolutionens praktikere under temaet 'Building Green'.
Alle steder er der byggeaktivitet og byggerod — det underliggende spørgsmål er, hvordan bygningen egentlig skal se ud, om der overhovedet findes en tegning, og hvem der er arkitekter og entreprenører på opgaven.
»Vi står over for den mest komplekse og omfattende omstilling i verdenshistorien,« siger udenrigsminister Villy Søvndal på podiet i Moltkes Palæ.
Gud ved hvad ...
»Vi taler om den største udfordring, vi nogensinde har taget på os: At transformere en hel verdensøkonomi,« supplerer Jim Leape, generalsekretær i miljøorganisationen WWF.
Men det roder.
»Jeg tror, vi vil hænge fast i mudderet i lang tid,« siger Figueres.
Som forvalter af FN's klimaforhandlingsproces med COP17 på vej i Durban, Sydafrika, ved hun, hvad hun taler om. Processen er trukket ind i »en ond cirkel«, en catch 22-proces, hvor aktørerne ifølge FN-chefen siger til hinanden: ' Imå bevæge jer først', 'Nej, Imå bevæge jer først'.
Virksomhederne venter på politikerne, Kina venter på USA, republikanerne i den amerikanske kongres venter på ... Gud ved hvad.
Efter COP17 i december venter til juni det stort anlagte Rio+20-topmøde i Brasilien, hvor verdens ledere mødes for at gøre status over planetens tilstand to årtier efter miljø- og udviklingstopmødet i 1992 samt tale om det store nye, nødvendige og uoverskuelige projekt: Omstillingen til en grøn verdensøkonomi.
Jeremy Oppenheim er direktør i det globale konsulentfirma McKinsey & Co. På en tidlig morgenseance løfter han sløret for en endnu upubliceret analyse af, hvor verden er på vej hen.
Afsættet er ifølge Oppenheim den opmuntrende kendsgerning, at det om 20 år vil være lykkedes at trække så mange mennesker ud af fattigdom, at den globale middelklasse vil være vokset fra i dag knap to til hele tre milliarder mennesker.
»Det er en virkelig overvældende bedrift, men den har konsekvenser,« siger han.
»De seneste 10 år er råvarepriserne steget så markant, at det reelt har neutraliseret samtlige de prisreduktioner, der er opnået siden år 1900.«
Det skyldes det stigende forbrug af fossil energi, metaller, vand, fødevarer og andre råvarer, og med middelklassens fortsatte vækst vil det fortsætte. Ifølge McKinsey vil det globale energibehov de næste 20 år vokse 35 pct., behovet for vand 30 pct., stål 80 pct. og ny landbrugsjord 10-15 pct.
»En milliard ekstra mennesker gør ikke den store forskel, men en milliard ekstra middelklasseforbrugere gør,« understreger Jeremy Oppenheim.
Som eksempel på prismekanismen beskriver han, hvordan olieprisstigningerne tidligere i år trak prisen på bioethanol med op, hvilket fik majsprisen til at stige — halvdelen af USA's majsproduktion går i dag til bioethanol — som så fik priserne på svinekød i Kina til at eskalere, fordi kinesiske grise spiser amerikanske majs.
Forbrugsvæksten og de ledsagende prisstigninger vil lede til »enorme problemer med at skaffe kapital,« mener Oppenheim. Og det nødvendiggør, at verden stiller om til en meget mere energi- og ressourceeffektiv økonomi.
McKinseys analyse viser, at der vitterlig er enorme besparelser og effektiviseringsgevinster at hente med teknologiens hjælp. Alene at forbedre bygningers energieffektivitet rummer et besparelsespotentiale på 691 mia. dollar frem til 2030. Økonomien er bare ikke indrettet på at høste gevinsterne.
»Vi bruger pengene på de forkerte formål, og vi går rundt i cirkler om den grønne vækst. Så længe vi ikke har leveret dokumentation for, at den grønne måde er den bedste måde at skabe vækst, vil vi ikke kunne overbevise virksomhedsledere og politikere,« understreger Oppenheim.
Slutspillet
Jeremy Rifkin, karismatisk økonom, leder af tænketanken Foundation On Economic Trends og forfatter til den netop udkomne bog The Third Industrial Revolution, mener, at det til overflod er dokumenteret, at den gamle økonomi ikke duer.
»Slutspillet er begyndt,« siger han som taler ved en konferencemiddag på Statens Museum for Kunst.
»Olieprisstigningerne og finansmarkedets sammenbrud varsler et økonomisk jordskælv. Hver gang vi forsøger at få økonomien til at vokse på ny, stiger priserne, og økonomien snubler igen. Det er, hvad vi ser i dag — vi er på vej mod kollaps,« mener Rifkin.
Lægger man klimakrisen oven i, er konklusionen klar.
»Vi er nødt til at slippe væk fra den kulstofbaserede økonomi i 2040. Væk!« siger han til FN's Ban Ki-moon, Danmarks Helle Thorning-Schmidt og de andre prominente middagsgæster.
Opskriften — en økonomi baseret på energieffektive systemer og vedvarende energi i et internetinspireret netværk med millioner af decentrale energiproducenter — er beskrevet i den ny bog.
»Men jeg ved ikke, om vi kan nå frem i tide. Jeg vil ikke være der til at se det,« siger Rifkin.
Fanget
Konferencerne i løbet af Københavns grønne vækstuge svømmer over af fortællinger om de teknologiske muligheder og de gode eksempler. I Rådhushallen præsenteres f.eks. en samlet Guide to Sustania, en vejviser til det bæredygtige samfund, udformet af Project Green Light, en stribe af verdens største virksomheder med grønne visioner i samarbejde med bl.a. miljøorganisationer fra øst og vest.
Det, der mangler, er rammerne, lederskabet, den fælles accept af, at nu skal der stilles om.
»Når man i Costa Rica sidder fast i mudderet, kan man enten trække vognen fri eller skubbe den fri. Jeg mener, vi må gøre begge dele,« siger Christiana Figueres.
Hendes slet skjulte frustration over bl.a. COP-processen om en global klimaaftale deles af en anden FN-chef i København, Achim Steiner, der er leder af FN's miljøprogram, UNEP.
»I øjeblikket er vi fanget af 193 lande, der forsøger at putte en firkantet pind i et rundt hul. Forbindelsen er fuldstændig afbrudt mellem den nødvendige handling og det internationale beslutningssystem,« mener han.
Steiner oplever en situation, hvor ethvert land ser sig i konkurrence med ethvert andet land og enhver virksomhed i konkurrence med enhver anden virksomhed.
»Det er fatalt for et globalt samfund, som kun kan realisere omstillingen via samarbejde.«
Tvivlrådigheden på den internationale scene afspejles i forarbejderne til sommerens Rio+20-møde.
»Der er et topmøde otte måneder væk. Der er intet udkast til slutdokument, og der er sikkert en del, der spørger: Hvad i alverden vil de stille op med det møde?« siger Achim Steiner.
»For nogle giver det anledning til panik, for mig giver det anledning til refleksion. Lad os huske på, at revolutionen i Egypten ikke startede efter lang tids planlægning i komiteer af 65-årige, den blev startet af 18-19-årige. Berlinmuren blev ikke forhandlet væk, den blev løbet over ende. Midt i al kompleksiteten er det faktisk fantastisk, hvordan individuelt lederskab stadig er en afgørende faktor for at få ting til at ske. Når et land rykker, er det ofte, fordi en præsident eller statsminister siger: 'Dette er det rette at gøre' — pludselig begynder hele systemet at bevæge sig.«
»Netop nu er mit eneste ønske, at nogle vil træde frem og tage udfordringen fra Rio på sig. Den er ikke noget lederskab for Rio i øjeblikket,« mener Steiner.
CO2-pris
Yvo de Boer, Christiana Figueres' forgænger i FN's Klimasekretariat og tovholder under COP15, kender helt ind i rygmarven de globale forhandlingers træge dynamik. Også han er i København, som en af talerne i Rådhushallen.
»Når det gælder Rio-mødet, er risikoen, at man ender i diskussioner om en deklaration, som forhandles til meningsløshed,« siger han til Information.
De Boer håber, at statslederne — i modsætning til ved COP15 — ankommer sent til Rio, og at mødet vil koncentrere sig om de helt centrale nøgleelementer i omstillingen til en grøn økonomi. En pris på CO2 ikke mindst. I Steiners formulering: »Den dag, vi kan sætte en skat på CO2, vil vi sætte verden fri til at realisere alle disse ting.«
Yvo de Boer mener, det kræver et opgør med hidtidig miljøpolitik.
»Den største fejl, miljøsamfundet nogensinde har begået, er måden, vi definerede 'forureneren betaler'-princippet. Vi definerede, at producenten er forureneren — jeg mener, vi kan få styr på mange problemer ved at vende det på hovedet og sige: Forbrugeren er forureneren. Vi må have forbrugerne verden over til at tage ansvar for, hvad de gør. Og det kan man i høj grad gøre ved at introducere en pris på CO2. Jeg har ikke problemer med, at danskere spiser jordbær om vinteren, blot de betaler de miljømæssige omkostninger,« siger de Boer.
Det er et stikord til EU's klimakommissær Connie Hedegaard.
»Det er præcis, hvad EU prøver med luftfarten. Vi forsøger at sige, at forureningen skal betales af passageren,« påpeger hun med henvisning til inddragelsen af international flytrafik til og fra Europa i EU's CO2-kvoteordning fra nytår.
»Men hvad ser vi: Amerikanerne protesterer, Kina protesterer. Det er yderst beklageligt, at amerikanerne ikke kan se, at dette præcis er måden at håndtere globale udfordringer i et globaliseret århundred.«
Lederskab og modstand
Og her er en af den grønne uges næsten uudtalte pointer: Når omstillingen går for langsomt, er det ikke kun fordi, alle tøver og venter på nogle andre. Det er også fordi, nogle kæmper aktivt imod. Som en af de meget få siger Christiana Figueres det i Moltkes Palæ:
»I dette lokale er en gruppe virksomheder, der ser sig selv som vindere. Der er en anden gruppe virksomheder, der ser sig selv som tabere — de er ikke i dette lokale. Men de er meget højlydte, meget velorganiserede og meget velfinansierede, og de bruger en meget stor megafon i deres egne lande, specielt på den anden side af Atlanten.«
Eller som det mere kontant bliver udtrykt af WWF's Jim Leape: De truede solnedgangsindustrier »kæmper med al den vildskab, der er involveret, når det handler om ens overlevelse«.
»Lige nu udøver vinderne kun en lille indflydelse for så vidt angår regeringernes evne til at høre,« konkluderer Figueres.
Nogen opmærksomhed har denne uges forsamling af grønne virksomhedsledere i København dog vakt. Ikke mindst i de nye ministerkontorer. For hvis der var én ting, mange talere ønskede at fremhæve, var det forhåbningen om, at det lederskab, Achim Steiner og andre efterlyser, nu vil blive leveret af Danmark.
»Den danske regering siger 40 pct. CO2-reduktion i 2020 — og så også lige 100 pct. vedvarende energi i 2050. Dét er lederskab,« sagde Jim Leape.
Og Villy Søvndal kvitterede på bedste ministerengelsk:
»Hvis vi kan kombinere, hvad borgere og forbrugere vil, hvad virksomheder kan, og hvad regeringer tør, så kan vi bevæge os fremad.«

