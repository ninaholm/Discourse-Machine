Jerusalem på vej mod en voldelig fremtid
Onsdag mistede et efter sigende amerikansk spædbarn livet i, hvad der opfattes som et palæstinensisk terrorangreb i Jerusalem. Hamas kalder det en naturlig reaktion på besættelsens. Den israelske presse taler nu direkte om en ny intifada
 To israelske politibetjente arresterer en palæstinenser under uroligheder d. 15. oktober, efter de israelske myndigheder begrænsede adgangen til al-Aqsa-moskeen. Efter onsdagens terrorangreb i Jerusalem er situationen endnu mere anspændt.


 Salam Salamah er et højtrangerende medlem af Hamas og kendt for ikke at lægge fingre imellem, hverken når han udtaler sig i det palæstinensiske parlament eller til pressen. Information møder ham i Gaza, dagen inden otte mennesker såres og en tre måneder gammel, angiveligt amerikansk pige mister livet i Østjerusalem i, hvad stort set samtlige medier omtaler som et terrorangreb – udført af en ung palæstinensisk mand, der er tidligere fængslet i Israel for såkaldt terroraktivitet.
»Det, der foregår lige nu ved al Aqsa-moskeen, skal hævnes. Én ting er, at de krænker os som palæstinensere, som individer, men at de krænker vores profet, det skal og vil få konsekvenser,« siger Salem Salamah.
Han taler om det israelske politis nyligt vedtagne beslutning om at nægte alle palæstinensere under 50 år adgang til og dermed mulighed for at bede i al-Aqsa-moskeen, den tredjestørste helligdom i Islam, beliggende på Tempelpladsen i den gamle by i Jerusalem.
Det ser ud til at være sådan en konsekvens, Jerusalem var vidne til onsdag aften, da den 21-årige Abdel Rahman kørte sin bil af vejbanen, ind på skinnerne og direkte ind i en menneskemængde ved Ammunition Hill-togstationen i Østjerusalem. Det er endnu ikke afgjort, om Abdel Rahman havde direkte forbindelse til Hamas, men organisationens ledelse og Salamahs kolleger har efterfølgende vist stor tilfredshed med den unge mands bedrift.
»Angrebet i Jerusalem er en heroisk gerning og en naturlig reaktion på besættelsens forbrydelser mod vores folk og dets hellige steder,« udtalte en talsmand for Hamas, kort efter bilen ramte menneskeflokken, og også senior Hamas-leder Ismail Haniye anerkendte i går angrebet offentligt.
’Det ser ikke godt ud’
Ifølge Salam Salameh vil volden og angrebene fortsætte.
»Hævnen skal være den samme, som den var efter Goldstein-massakren i Hebron,« fortæller han på sit kontor i Gaza med henvisning til episoden for 20 år siden, hvor den israelske bosætter og tidligere soldat Baruch Goldstein gik ind i Ibrahim-moskeen i Hebrons gamle by og skød og dræbte 29 og sårede mindst 125 bedende palæstinensere. I tiden efter massakren oplevede israelerne adskillige terrorangreb i både Jerusalem og Tel Aviv – flere af dem udført af Hamas.
Og også ved gerningsstedet, kort efter bilen ramte menneskemængden, tror – og frygter – de mange fremmødte, at onsdagens tragedie kun er starten på en blodig tid i Jerusalem.
Israel Korniks, til daglig bosat i Tel Aviv, er læge og kom tilfældigt forbi stationen, få sekunder efter bilen ramte menneskemængden. Han var den første til at nå frem til den tre måneder gamle pige og forsøge at hjælpe hende, indtil ambulancen nåede frem.
»Det ser er ikke godt ud for os i Jerusalem. Det minder mig om lignende terrorangreb for et par år siden. Det hele kommer tilbage nu,« fortæller han, stående få meter fra bilen, der efter at have ramt menneskemængden kørte frontalt ind i en lysmast.
Den 21-årige chauffør forsøgte at flygte, men israelsk politi skød ham, og han døde senere af sine kvæstelser på hospitalet.
Og heller ikke israelske medier spår, at volden vil få en ende inden for den nærmeste fremtid. Tværtimod tales der om ikke om en tredje intifada så i hvert fald om en Jerusalem-intifada.
»Volden i Jerusalem har boblet under overfladen i adskillige måneder nu, men først efter onsdagens terrorangreb vil offentligheden rette sin fulde opmærksomhed på, hvad der er foregået i byen længe,« skrev journalist Amos Harel i den israelske avis Haaretz i går.
Netanyahu: Abbas er ansvarlig
Det er ikke kun palæstinenseres manglende adgang til al-Aqsa-moskeen de seneste måneder, men også sommerens krig i Gaza og ikke mindst drabet på den 16-årige palæstinensiske Mohammed Abu Khdeir, der blev tævet til døde af en gruppe jødiske israelere i Østjerusalem i juli måned, der har forårsaget hærværk og voldelige sammenstød mellem palæstinensere og israelere stort set dagligt de seneste måneder.
Hærværk er adskillige gange gået ud over Jerusalems letbane, der ellers ifølge Jerusalems borgmester, Nir Barkat, blev bygget som symbol på Jerusalems samling og sikkerhed, fordi den løber igennem både den vestlige og østlige del af byen og hermed er transportmiddel for alle Jerusalems borgere. I stedet er letbanen for mange palæstinensere blevet et symbol på den israelske tilstedeværelse og dominans i hele Jerusalem, og ruderne rammes jævnligt af sten kastet af palæstinensere, når toget kører gennem Østjerusalem.
Ifølge Amos Harel må den israelske såvel som palæstinensiske regering øjeblikkeligt gøre en seriøs indsats for at stoppe den eskalerende vold i Jerusalem, da den meget vel kan sprede sig til den i forvejen anspændte Vestbred og eskalere situationen.
Men spørger man den israelske premierminister, Benjamin Netanyahu, bliver det ikke nemt. Ifølge ham er det nemlig ikke Hamas, men derimod Mahmoud Abbas, der som leder af den palæstinensiske samlingsregering er ansvarlig for onsdagens angreb. En Abbas der »for blot et par dage siden opfordrede til overfald på jøder i Jerusalem«, som Netanyahu tidligere på ugen udtalte med henvisning til Abbas’ tale i fredags, hvor han opfordrede det palæstinensiske folk til at bruge »ethvert middel« til at holde israelske bosættere væk fra Tempelpladsen.

