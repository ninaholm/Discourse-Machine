Iran udelukkes fra Syrien-forhandlinger
USA’s afvisning af Teheran som deltager i Genève 2-konferencen om en politisk løsning på den syriske krise er en indrømmelse til Saudi-Arabien – og til USA’s kongres


 
	En enorm fejltagelse«, noterede svensk-iranske Rouzbeh Parsi på sin Facebook-hjemmeside om USA’s nej til at invitere Iran med til den såkaldte Genève 2-konference, der skal forhandle om en politisk udgang på den syriske borgerkrig.

	Parsi er en respekteret Iran-analytiker, der indtil i år var tilknyttet EU’s sikkerhedspolitiske institut i Paris, og hans replik har genklang hos FN’s og Den Arabiske Ligas Syrien-mægler, Lakhdar Brahimi, der dog er mere diplomatisk:

	»Amerikanerne er ikke overbevist om, at (iransk deltagelse) vil være det rigtige, men det er ingen hemmelighed, at vi i FN vil hilse Iran velkommen som deltager,« sagde han efter weekendens møder i Genève.

	Men Brahimi lod en dør stå på klem med en bemærkning om, at der ikke var truffet »en endelig beslutning« i sagen, og at det »ikke er verdens ende«, hvis Iran må nøjes med at blive briefet på sidelinjen.

	USA vil ikke omfavne Iran nu

	Amerikanernes afvisning, der umiddelbart er overraskende i lyset af de seneste måneders åbning mod Iran, begrundes med iranernes nære alliance med styret i Damaskus, og at den syriske opposition, Syriens Nationale Koalition (SNC), er kategorisk imod. Afvisningen imødekommer desuden Saudi-Arabien, hvis indflydelse i både koalitionen og i de væbnede jihad-militser, der kæmper i Syrien, er næsten total.

	Så en plausibel forklaring på USA’s modstand mod Irans deltagelse i Genève 2, som iagttagere og diplomater med diverse omskrivninger kalder hovedløs, skal søges i Riyadh. Her har kronprins og forsvarsminister Salman bin Abdulaziz, udenrigsminister Saud al-Faisal og især efterretningschefen Bandar bin Sultan, der som tidligere ambassadør i Washington plejer et forgrenet politisk netværk i Kongressen, lobby’et og presset på for at underminere præsident Obama. USA’s åbning mod Iran med dialogen om landets atomprogram er ikke populær i Saudi-Arabien, og også Obamas sidsteminuts-beslutning om at undlade at bombe Damaskus, mod at Bashar al-Assad afleverer sine kemiske våben, har mishaget prinserne.

	Diplomater, der følger udviklingen i Syrien, hælder til, at Obama med sit nej til Iran ved Genève-forhandlingsbordet har valgt at bøje af for det saudiske pres, ligesom han vil undgå at udfordre den Iran-skeptiske kongres, hvor den demokratiske leder af Senatet, Harry Reid, har indledt en proces, der kan medføre nye sanktioner mod Teheran i næste måned – og som vil være en sikker showstopper for den amerikansk-iranske dialog.

	Forvirring om oppositionen

	Saudierne finansierer og bevæbner de islamistiske militser, der i september brød med oppositions-koalitionen og erklærede sig uafhængige under navnet Islamisk Front. Om fronten, der består af syv militser, vil deltage i Genève 2, er uafklaret – faktisk har den syriske opposition indtil videre ikke evnet at sammensætte en delegation, hvorimod Bashar al-Assad har udpeget sine forhandlere med udenrigsminister Walid al-Muallam i spidsen.

	Den al Qaeda-relaterede Nusra-front, løseligt allieret med Islamisk Front, har på forhånd meldt afbud, da dens formål »kun er at redde regimet«, som Nusra-lederen, Abu Mohamed al Jolani, sagde til al-Jazeera-tv-kanalen, og tilføjede: »Deltagerne vil ikke repræsentere dem, der har ofret deres blod, men vil sælge ud af deres blod.«

	General Salim Idriss, chef for oppositions-koalitionens militære arm, FSA (Frie Syriske Armé) har appelleret til enighed i oppositionen, »da alle, der deler revolutionens mål, er brødre«, som han sagde i en erklæring. Han er med i Genève, men kunne ikke bekræfte, om andre grupperinger vil følge trop. Oppositionen har frist til den 27. december til at sammensætte en delegation, men den vil under ingen omstændigheder repræsentere alle de cirka 1.200 grupper og militser, der udgør den samlede oprørsstyrke, og har dermed næppe den fornødne legitimitet til at gennemføre eventuelle aftaler, der måtte indgås.

	Og en ting synes sikker: Uden Irans samtykke vil den første forudsætning for at påbegynde en fredsproces, nemlig en omfattende våbenhvile, ikke kunne tilvejebringes. Heller ikke selv om den iranske udenrigsminister, Mohammad Javad Zarif, i går »insisterede« på en politisk løsning – men Iran har også det store ord i Bashar al-Assads militære formåen i kraft af Hizbollahs kampstyrke, irakiske shia-militser og den iranske revolutionsgardes ’rådgivere’ – tilsammen en styrke, uden hvilken Assad ikke kan overleve. Og får Assad ikke et for Iran tilfredsstillende resultat – nemlig at alawit-styret bliver en del af løsningen – bliver der ikke fred. Så fortsætter borgerkrigen mellem Assads ’lånte’ legioner mod de saudisk-væbnede militser. Og i Riyadh synes man fast besluttet på at eliminere fremtidig iransk indflydelse i Syrien.

