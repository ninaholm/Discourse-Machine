Racistisk vold truer stabiliteten i Ungarn
Serien af racistisk motiverede angreb på Ungarns roma-mindretal fortsætter og skaber spændinger i det ungarske samfund. Situationen vækker bekymring blandt  de ungarske politikere og i Europa. Situationen nærmer sig en eksplosion, siger  den ungarske præsident, Laszlo Solyom
Den 45-årige Maria Balogh er nu begravet i byen Kisleta i det sydøstlige Ungarn. Hun blev dræbt, mens hun lå og sov, og hendes teenagedatter blev alvorligt såret. Mordet er blot ét af adskillige på folk med roma-baggrund i Ungarn i den seneste tid.


 I begyndelsen af denne måned blev en kvinde skudt i sit hjem i byen Kisleta i det sydøstlige Ungarn. Hun og hendes 13-årige datter sov i familiens hus, da ukendte gerningsmænd trængte ind i huset, koldblodigt myrdede kvinden og sårede datteren alvorligt. I april blev en 54-årig mand skudt ned ganske få meter fra sit hus i byen Tiszalök i samme geografiske område.
I februar satte ukendte gerningsmænd ild til et hus i byen Tatarszentgyörgy, 65 kilometer fra hovedstaden Budapest og beskød husets beboere, da de forsøgte at flygte fra flammerne. Familiens far og hans femårige søn blev begge ramt af skuddene og døde, to andre familiemedlemmer blev alvorligt kvæstet. I november sidste år døde et ægtepar under lignende omstændigheder i byen Nagycsecs, nordøst for Budapest. Fælles for forbrydelserne er, at alle de myrdede personer var af roma-baggrund. Rækken af angreb på roma-befolkningen i Ungarn bliver længere og længere. European Roma Rights Center har siden januar 2008 registreret i alt 40 forskellige angreb mod det ungarske roma-mindretal , som har kostet otte menneskeliv og 12 alvorlige kvæstelser.
Spændingerne og social uro i det ungarske samfund stiger, og den globale økonomiske krise har ikke gjort situationen mindre alvorlig. Landet er i dyb økonomisk afmatning og har måttet, som det første EU land, søge økonomisk hjælp hos Den Internationale Valutafond (IMF). Arbejdsløsheden i landet nåede i juni ifølge Eurostat, som er den europæiske statistikbank, op på 10,3 procent og er fortsat stigende, og utilfredsheden i landet breder sig med samme hast, som befolkningens støtte til højreekstremistiske kræfter i det ungarske samfund.
Det stigende antal sager af racistisk motiveret vold i Ungarn vækker bekymring både hos de ungarske politikere og i Europa.
»Vi er nået det punkt, hvor situationen kan ende med en eskplosion,« siger den ungarske præsident, Laszlo Solyom, der opfordrer ungarerne til at udvise medfølelse og tolerance i forhold til landets roma-mindretal.
Formanden for romaorganisationen Lugo Drom og medlem af det ungarske centrumdemokratiske oppositionsparti Fidesz, Florian Farkas ser ligeledes med stor alvor på situationen. Allerede efter mordet i Tatarszentgyörgy i februar advarede han om, at situationen i Ungarn kan udvikle sig katastrofalt.
»Hvis ikke vi finder en løsning på romaernes integration i det ungarske samfund, kan det ende med borgerkrigslignende tilstande,« sagde han til det ungarske nyhedsbureau MTI.
Florian Farkas betegner politiets indsats ved opklaring af forbrydelserne som mangelfuld og inkompetent og opfordrer til en ny politisk indsats for integration af romaerne i det ungarske samfund. EU's kommissær for beskæftigelse og sociale anliggender, Vladimir Spidla er ligeledes bekymret over udviklingen i Ungarn.
»Jeg er dybt bekymret over de seneste rapporteringer om vold mod romaer i Ungarn og andre lande. Vi må ikke lukke øjnene for de sociale problemer, romaerne kæmper med i mange europæiske lande. Ekstrem fattigdom, arbejdsløshed, et lavt uddannelsesniveau og social marginalisering er vilkår, som romaerne lever med. Problemerne kan kun løses ved en målrettet indsats fra EU og medlemsstaterne,« sagde Vladimir Spidla i en officiel udtalelse tidligere i år.
Åben konfrontation
Politikerne og diverse in- teresseorganisationer er bekymret for, at landets trængte økonomiske situation og dermed følgende utilfredshed får angrebene mod de ungarske romaer til at fortsætte, og at romaerne på et tidpunkt vil føle sig nødsaget til at tage sagen i egen hånd for at beskytte sig selv.
I lang tid er det nemlig ikke lykkedes det ungarske politi at opklare nogen af forbrydelserne, til trods for, at politiet har fået hjælp fra det amerikanske FBI, og til trods for, at der er udlovet 375.000 euro i dusør for oplysningerne, der kan føre til opklaring af sagerne.
Først fredag lykkedes det politiet at anholde fire mænd, som er mistænkt for at stå bag forbrydelserne. Det er nu ligeledes officielt bekræftet, at der sandsynligvis ligger racistiske motiver bag overgrebene. Direktør for Civil Right Foundation for Roma in Budapest, Aladar Horvath er ikke i tvivl om, hvad situationen i Ungarn kan udvikle sig til. Han ser det som en naturlig udvikling, at hvis overgrebene mod det ungarske roma-mindretal fortsætter, vil romaerne på et tidspunkt føle sig nødsaget til at beskytte sig selv.
»Der vokser en ny generation af romaer op, og det er kun spørgsmål om tid, hvornår, der vil forme sig en radikal roma bevægelse. Det er ikke sket endnu, men det vil være en naturlig udvikling,« siger han til nyhedsbureauet Reuters.
De ungarske romaer, som udgør omkring seks procent af den ungarske befolkning, lever i forvejen i udkanten af det ungarske samfund. De er lavtuddannede og lever i dyb fattigdom. De betegnes ligeledes som de største tabere af de politiske omvæltninger for 20 år siden, da de under det kommunistiske system var sikret nogenlunde levebetingelser, blandt andet arbejde og bolig. På grund af romaernes lave sociale status og lave uddannelsesniveau er de blevet særligt hårdt ramt af den stigende arbejdsløshed under den nuværende økonomiske krise.
Rygterne vil vide, at det er de højreekstremistiske kræfter i det ungarske samfund, der står bag de mange overfald mod romaerne. Meningsmålingerne viser, at det højrenationalistiske parti Jobbik, får større og større tilslutning fra ungarerne. Jobbik, som kalder sig selv for 'Bevægelse for et bedre Ungarn' har ved det sidste valg til Europa-Parlamentet i juni fået tre pladser i parlamentet, og ifølge de seneste prognoser vil partiet opnå hele 50 pladser i det ungarske parlament, hvis der var valg i dag.
Partiet med Gabor Vona i spidsen står også bag den paramilitære enhed 'Den Ungarske garde' og lægger ikke skjul på sin nationalistiske og roma-fjentlige politik. Den Ungarske garde arrangerer jævnligt parader, hvor gardens medlemmer iklædt nationalistiske dragter marcherer gennem områder med en større roma-befolkning. Formålet er at afskrække landets romaer, som ifølge partiet står for størstedelen af kriminaliteten i landet.


