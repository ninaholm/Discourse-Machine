Medvedev danner nyt parti
Den politiske aktivitet i Rusland er stigende. Præsident Medvedevs støtter planlægger et nyt parti med Jeltsins datter som spydspids og oppositionen kræver Putins afgang
Ruslands præsident Medvedev rykker længere og længere væk fra sin lærermester, Vladimir Putin. Nu måske også med et nyt parti.


 Den russiske præsident Dmitrij Medvedev, der i næste måned aflægger et officielt besøg i Danmark, får muligvis et nyt parti, som skal udgøre hans støtte i valgkampen mod bl.a. premierminiter Vladimir Putin til præsidentvalget i 2012. Det skriver en række russiske medier i hvert fald.
Netavisen Newsru.com citerer flere aviser og unavngivne kilder i Kreml for, at den tidligere administrationschef for både Boris Jeltsin og Vladimir Putin, Aleksandr Volosjin, står bag dannelsen af et nyt liberalt højreorienteret parti. Partiet skal samle forretningsmænd, intellektuelle og middelklassen bag den ambitiøse plan om modernisering af Rusland, som Medvedev har fremlagt og som på mange måder er i direkte modstrid med det politiske system, som er opstået under Putins styre. Blandt andet går Medvedev ind for mere demokrati i valgsystemet, frie medier og afskaffelsen af de store bureaukratiske statsvirksomheder, som i dag styres af Vladimir Putins støtter.
Jeltsins datter blogger
De russiske medier mener også at vide, at det nye parti vil blive ledet af Boris Jeltsins yngste datter, 49-årige Tatjana Jumasjeva. Tatjana Jumasjeva var Jeltsins nærmeste rådgiver og en af de mest magtfulde i Rusland i de sidste år af Jeltsins styre. Siden Jeltsins afgang har hun været meget tilbagetrukket, men i de senere måneder er hun igen blevet endda særdeles aktiv og populær som blogger, hvor hun har diskuteret en række spørgsmål fra Jeltsin-tiden og desuden været meget kritisk over for en række Putin-støtter og endda Putin selv. Derimod har hun, ligesom en række oppositionspolitikere, været meget tilbageholdende med kritik af Dmitrij Medvedev.
I vide kredse i den ellers splittede opposition ses Medvedev nemlig som en chance for at få taget et egentligt oprør med det putinske totalitære system. Hvis altså Medvedev får magt og støtte til at gennemføre sine bebudede reformer og til at stille op imod Putin i 2012. Her vil Tatjana Jumasjeva i spidsen for et nyt parti ifølge flere kommentatorer kunne komme til at spille en afgørende rolle.
En af dem, der kender Jumasjeva godt, er Jeltsins tidligere nære medarbejder og stabschef 1993-1996, Sergej Filatov. I en telefonsamtale med Information siger Filatov fra Moskva, som i dag er leder af Filatovs Fond for Social- og Økonomisk Udvikling, dog, at Jumasjeva foreløbig næppe vil træde ind på den politiske arena igen:
»Tatjana er en stærk kvinde, dygtig og klog, men hendes umiddelbare hensigt er at rense luften for en række myter om Jeltsin og hans families (kredsen omkring Jeltsin, red.) berigelser og korruption. Jeg tror ikke, at hun på nuværende tidspunkt har planer om at være direkte politisk aktiv. Det, at skabe et nyt parti i dagens Rusland, er uhyre svært, selv om initiativet kommer fra den Medvedev-tro del af Kreml. Der skal penge til, mange penge, og pengestrømmen kontrolleres af Putins fortsatte støtter i Kreml. Det er et stort spørgsmål, om Medvedev har magt og støtter nok i det enorme putinske bureaukrati til at gennemføre demokratiske og økonomiske reformer, skaffe sig en base i form af et parti og så stille op imod den almægtige Putin ved det kommende præsidentvalg. Foreløbig er der stor uklarhed om den politiske linje, som lægges af de to ledere, Putin og Medvedev, og det betyder uklarhed og usikkerhed i hele det russiske samfund,« siger Sergej Filatov.
Tatjana Jumasjeva selv har foreløbigt afvist at have planer om at lede det nye parti, men den kendte højrefløjspolitiker Boris Titov bekræfter over for avisen RBK Daily, at Kreml arbejder med planer om et et parti med Jumasjeva i spidsen. Andre kommentatorer hævder, at der i virkeligheden ikke er tale om et parti bag Medvedev, men et forsøg på at udkonkurrere den voksende opposition med skakstormester Garri Kasparov i spidsen. Samtidig med rygterne om dannelsen af et nyt parti har både den nuværende opposition og, indirekte, Medvedev øget presset på den magtfulde premierminister Vladimir Putin, som det faktisk ikke går ret godt for for tiden. Præsident Medvedev vedtog forleden en plan for nedlæggelse af en række af de af Putin oprettede statsmonopoler, som længe har udgjort Putins magtbase. Desuden fór Medvedev onsdag frem med brask og bram over for ministre og embedsmænd i Putins regering, som han truede med fyring, hvis de ikke udfører hans ordrer. En ny undersøgelse viser nemlig, at ministrene og embedsmændene i vid udstrækning ignorerer ordrer og dekreter fra Kreml.
»De, der ikke fører mine ordrer ud i livet, kan hurtigt komme til at stå på gaden,« sagde en tydeligt selvsikker Medvedev på et møde i Moskva.
Og en sammenslutning af oppositionsgrupper og partier under betegnelserne Solidaritet og Et Andet Rusland har de seneste måneder, uger og dage gennemført en række demonstrationer rundt omkring i landet under sloganet: »Putin skal gå af«. Samtidig har den kendte Putin-kritiker, tidligere vicepremierminister Boris Nemtsov, lavet en underskriftindsamling på nettet med kravet om Putins afgang. Foreløbigt har omkring 10.000, heraf mange kendte politikere og intellektuelle, skrevet under.
»Det er meget muligt, at presset på Putin er voksende,« siger Sergej Filatov til Information, »men Putin er stadig en meget magtfuld mand, som sidder på den egentlige magt i Rusland. Og han er svær at styrte«.
Ikke desto mindre leverede den utilregnelige diktator i nabolandet Hviderusland, Aleksandr Lukasjenko, forleden et for Putin ydmygende bevis på, at Putins magt er for nedadgående. Putin skulle onsdag på officielt besøg i Hviderusland for at forhandle olie- og gasleverancer. Men Lukasjenko ignorerede hans besøg og var i stedet fløjet til Venezuela, hvor han fik en aftale om omfattende energiforsyninger fra Venezuela, hvilket betød store økonomiske tab for Rusland og Putin, der forsmået måtte sidde og forhandle med Lukasjenkos ubetydelige premierminister i Minsk. En så uhørt fornærmelse har Putin næppe oplevet før.


