Ngo’er iværksætter EU-kampagne mod TTIP
Med en million underskrifter kan borgere i EU anmode Europa-Kommissionen om at foreslå at få indstillet forhandlingen om den transatlantiske aftale


 I morgen vil en række britiske civilsamfundsorganisationer gå i demonstration til EU’s kontor i London.
Samtidig vil aktivister i Bayreuth i det centrale Tyskland samle underskrifter. Og i den sydtyske by Memmingen vil andre danne en menneskekæde.
Tre spirer til, hvad nogle satser på skal udvikle sig til en omfattende folkelig protest i Europa frem mod aftale om et transatlantisk indre marked, TTIP, som USA og EU i næste uge tager fat på sjette forhandlingsrunde om.
En lang række miljø- og forbrugerorganisationer og faglige ditto på begge sider af Atlanten har gennem det seneste år rettet kritik mod både frihandelsforhandlingernes indhold og form, og visheden om, at forhandlerne nu er ved at grave sig ned i substansen og se på konkrete formuleringer, får en række af organisationerne til i fællesskab at mobilisere mod aftalen.
Underskrifter som våben
På et pressemøde på tirsdag i Bruxelles vil et netværk kaldet European Citizens’ Initiative against TTIP and CETA indlede en kampagne for at få annulleret Europa-Kommissionens mandat til at forhandle videre. Kampagnen gælder både den europæisk-amerikanske aftale og den frihandelsaftale med Canada, kaldet CETA, som EU-Kommissionen og den canadiske regering angiveligt er tæt på at færdiggøre.
Et European Citizens’ Initiative (ECI) er det instrument, der blev indført med Lissabon-traktaten i 2009 for at styrke det europæiske demokrati. Ved at indsamle en million underskrifter, kan EU-borgere opnå ret til direkte at anmode EU-Kommissionen om at fremsætte et bestemt lovforslag – i dette tilfælde en tilbagekaldelse af TTIP-mandatet. Initiativtagerne fra den tyske organisation Mehr Demokratie planlægger at indlede underskriftindsamlingen til september. Allerede på nuværende tidspunkt har 120 europæiske ngo’er tilsluttet sig kampagnen, fortæller talsmand Regine Laroche.
På listen er bl.a. den danske miljøorganisation NOAH, den britiske organisation People and Planet, tyske Powershift, Greenpeace i Luxembourg, Transnational Institute, World development Movement og Seattle to Brussels Network.

