Cameron vil afskrække velfærdsturister
Briterne ønsker reform af velfærd til EU-indvandrere frem for et loft for antallet af dem


 Den britiske premierminister, David Cameron, fremsatte i går de reformkrav på immigrationsområdet, som han agter at tage med til forhandlingsbordet med regeringscheferne i EU.
Talen var især bemærkelsesværdig ved det, den ikke indeholdt. Cameron valgte nemlig ikke at kræve reform af princippet om arbejdskraftens fri bevægelighed i EU – en idé der har fået en negativ modtagelse i andre EU-lande. I stedet foreslog han restriktioner af de velfærdsydelser, der i dag er til rådighed for alle, der arbejder i Storbritannien.
Lykkes det ham at nå til enighed med kollegerne i EU, vil EU-immigranter i fremtiden skulle arbejde i landet i fire år, før de får adgang til sociale goder såsom børnepenge og boligstøtte. Det skal også være lettere at udvise EU-migranter, der ikke har fundet et job på et halvt år.
Ideen er at gøre Storbritannien mindre attraktivt for lavtlønnede fra andre EU-lande.
Kritikere fra hans eget parti og UKIP afviste, at planen – som hævdet – vil give Storbritannien kontrol over egne grænser. UKIP-formand Nigel Farage sagde til BBC, at det ikke er størrelsen af den britiske bistand, der afgør, hvor mange indvandrere fra EU, der kommer, men snarere hvor alvorlig krisen i andre EU-lande er.
»Premierministeren bruger igen ordet ’kontrol’ og bedrager endnu en gang det britiske folk (…) Han har absolut nul kontrol over situationen,« skrev Farage i en serie tweets.

