Berlusconi leder efter en udvej
Silvio Berlusconis dom for underslæb og skattesvig er allerede blevet genstand for politiske forhandlinger


 
	Frihedens flod var ikke meget mere end en mudderpøl, da Silvio Berlusconi søndag holdt tale for sine tilhængere foran sit romerske palads. Gaden, som løber mellem Berlusconis Palazzo Grazioli og Palazzo Venezia, hvor Benito Mussolini huserede, var halvt fyldt: »Jeg er uskyldig!« råbte den tidligere premierminister, der torsdag blev kendt definitivt skyldig i underslæb og skattesvig.

	De 500 busser, som ifølge organisatorerne ville komme til hovedstaden fra alle egne af landet, kan højst have været en håndfuld. Men det var Berlusconis medieselskab, Mediaset, der filmede og solgte billederne videre. En af hans kanaler, Canale 5, beskrev de få tusinder demonstranter som »en umådelig stor folkemængde«. Scenen var prydet med logoerne for både Popolo della Libertà (PdL) – samlingspartiet på højrefløjen, dannet i 2007 – og Berlusconis oprindelige parti, Forza Italia, der nu genopstår. Demonstrationen, der blokerede trafikken i det centrale Rom, var ikke lovligt anmeldt. For at få plads til scene og tv-kameraer havde arrangørerne savet et vejskilt over.

	»Jeg er her, jeg bliver, jeg giver ikke op,« lovede Berlusconi.

	Trods varmen smeltede sminken ikke. Tilhængerne var i ekstase: »Silvio, Silvio, Silvio,« råbte de, mens nogle mindedes ham i nabopaladset: »Duce, duce, duce.« Rørt til (tørre) tårer forlod han scenen med sin sortklædte kæreste, den 28-årige Francesca Pascale.

	Fængsel eller ej

	Af de fire års fængsel, Berlusconi er idømt, skal han på grund af en amnestilov, som Romano Prodis centrumvenstreregering vedtog i sommeren 2006, kun afsone ét. Hvordan det konkret skal foregå, afgør en såkaldt overvågningsdommer, tilfældigvis en kvinde, om halvanden måned. Det mest sandsynlige er enten husarrest eller samfundstjeneste. Foreløbig har Berlusconi fået inddraget sit pas. Kun hvis han overtræder de aftalte betingelser, kan han ende i fængsel. Berlusconi bag tremmer og hans datter Marina som spidskandidat ville dog være det ideelle scenario i en valgkamp, udtaler en af PdL’s tidligere ministre. Højesterets beslutning om at sende udmålingen af tillægsstraffen – udelukkelse fra offentlige embeder – retur til appelretten er baseret på anklagernes begæring. De mener, at de fem års udelukkelse var forkert udregnet, og derfor skal den juridiske kugleramme i brug igen. Men tillægsstraffen kan ikke annulleres.

	Desuden bliver Berlusconi ramt af konsekvenserne af en antikorruptionslov, som blev indført under Mario Montis teknokratregering. Forbrydelser mod den offentlige forvaltning medfører, at dømte parlamentarikere mister deres mandat og valgbarhed. Men lovens håndhævelse skal bekræftes af parlamentet. Oppositionspartiet MoVimento 5 Stelle (M5S) kræver spørgsmålet på dagsordenen med det samme, mens regeringspartierne vil udskyde det til efter parlamentets tre ugers sommerferie, som starter fredag. Derfor undgik Berlusconi at udtale en krigserklæring: »Parlamentet skal fortsætte sit arbejde med at vedtage regeringens politik.«

	Regering eller ej

	Parlamentarikerne fra PdL kræver, at republikkens præsident, Giorgio Napolitano, benåder Berlusconi. Tidligere kulturminister Sandro Bondi har sågar advaret om risikoen for borgerkrig, hvis det politiske system ikke finder en udvej for Berlusconi. Med andre domme og sigtelser i verserende sager kan han ikke benådes. Men Napolitano gav PdL et håb, da han kort efter dommen udtalte, at der »nu kan opstå mere fordelagtige betingelser for at eksaminere retsvæsnets problemer«.

	En reform af retssystemet åbner mulighed for, at PdL kan være med til f.eks. at omdefinere de forhold, Berlusconi er blevet dømt for, og de facto afkriminalisere dem for ham. En ny amnestilov under det påskud, at der skal skabes plads i de overfyldte fængsler, kunne også påvirke hans situation. Så dommen og dens konsekvenser er allerede genstand for politiske forhandlinger. Deltagelsen i den brede samlingsregering under premierminister Enrico Letta fra centrumvenstrepartiet PD er altså Berlusconis bedste garanti for særbehandling. Spørgsmålet er, hvor længe PD kan holde til at regere med PdL, og om der er mulighed for et andet flertal i parlamentet. Hvis M5S eller blot 20 af partiets medlemmer i Senatet tilkendegiver, at de vil støtte en overgangsregering, vil spændingen internt i PD gøre det umuligt for Letta at fortsætte med det nuværende regeringsflertal: »Det er den sædvanlige Berlusconi med den sædvanlige tvetydighed,« siger en repræsentant for PD’s ledelse: »På den ene side beroliger han og spiller offer, på den anden side truer han og omtaler retsvæsnet på uacceptabel vis. Horisonten er hans interesser og ikke Italien. Mens han siger, at regeringen skal fortsætte, gør han sit til at slide den op.«

	Det er dog tvivlsomt, om det genoplivede Forza Italia kan vinde et nyvalg. Så foreløbig kan Berlusconi ikke gøre meget andet end at svinge mellem rollerne som statsmand og folkeforfører – ligesom ved den ulovlige demonstration søndag, som politiet ikke afbrød, selv om Roms borgmester havde beordret dem til det.

