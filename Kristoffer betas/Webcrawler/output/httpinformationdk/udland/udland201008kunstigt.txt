Kunstigt kød skal afhjælpe verdens fødevareunderskud
Førende forskere forudsiger, at det kan blive nødvendigt at dyrke kød i kar for at brødføde alle de  ni milliarder mennesker, som ventes af befolke planeten Jorden i midten af indeværende århundrede


 Kunstigt kød, som dyrkes i kar, kan blive et uomgængelig element, hvis de ni milliarder mennesker, som forventes at være i live i 2050, skal kunne brødfødes tilstrækkeligt uden at ødelægge Jorden. Det forudsiger førende forskere på området i en omfattende faglig betænkning om fremtidig globale fødevareforsyning.
Men ifølge betænkningen, som den britiske regerings chefforsker, John Beddington, har stået i spidsen for, vil selv brugen af nye teknologier som genmanipulation og nanoteknologi formentlig ikke være nok til at hindre, at hundredvis af millioner også vil gå sultne i seng om 40 år. Og årsagerne til dette skal søges i en kombination af klimaforandringer, vandmangel og stigende fødevareforbrug.
I en antologi, som spænder over 21 artikler og netop er udgivet af det britiske Royal Society, konkluderer forskere fra mange fagområder, at det næppe vil være muligt at udlægge større landarealer til fødevareproduktion. De understreger dog også, at det ikke nødvendigvis er en uovervindelig udfordring at forøge den globale fødevareforsyning med så meget som 70 procent over de næste 40 år.
Selv om næsten et ud af seks mennesker i dag ikke får nok protein og energi i deres kost i dag, anlægger mange af artiklerne en optimistisk indfaldsvinkel.
Et forskerhold fra Storbritanniens største landbrugsforskningscenter, Rothamsted, vurderer, at den ekstra CO2 i luften fra den globale opvarmning vil kunne skabe kraftigt forøgede udbytter og samtidig reducere vandforbruget, hvis vi samtidig udvikler bedre gødningsmetoder og nye kemikalier, der kan beskytte markafgrøder mere effektivt.
»Planteavlere vil sandsynligvis blive i stand til at øge udbyttet betydeligt i fremtidens CO2-berigede miljø ( ...) Der er en stor kløft mellem de faktiske og de potentielt opnåelige udbytter, men hvis den kløft kan lukkes, er der en rimelig god udsigt til, at den vegetabilske produktion vil stige med omkring 50 procent eller mere frem til 2050 uden ekstra jord,« hedder det i artiklen fra Dr. Keith Jaggard m.fl.
Andre undersøgelser tyder dog på, at landbruget vil støde på miljømæssige grænser i 2050, fordi det vil skulle konkurrere med industrien og forbrugerne om vandressourcerne. En gruppe af amerikanske forskere hævder at have påvist, at madproduktion til tre milliarder mennesker yderligere vil kræve dobbelt så meget vand. Men med de eksisterende vandressourcer indebærer dette ifølge professor Kenneth Strzepek fra University of Colorado en 18 procents reduktion i den globale vandtilgængelighed for fødevareproduktion i 2050.
»Den kombinerede effekt af den stigende efterspørgsel vil kunne få dramatiske konsekvenser på centrale hot- spots såsom Nordafrika, Indien, Kina og dele af Europa og det vestlige USA,« siger han.
Også lavteknologiske fremgangsmåder vil effektivt kunne øge udbyttet. Blandt disse kunne være en reduktion på op til 40 procent af det madspild, som opstår i både rige og fattige lande. Hvis udviklingslandene havde bedre lagringsfaciliteter, og hvis supermarkedskæder og forbrugere i de rige lande kun købte, hvad de havde brug for, ville der være langt flere fødevarer til rådighed.
Brug for nye metoder
Men der vil under alle omstændigheder blive behov for at udvikle helt nye metoder til at øge fødevareproduktionen, understreger forskerne. Konventionel dyreavl vil nok kunne opfylde en stor del af den forventede fordobling af efterspørgslen på mejeriprodukter og kødprodukter i Asien og Afrika syd for Sahara, men ikke en tilstrækkelig del.
I stedet, siger dr. Philip Thornton, en forsker tilknyttet institutionen International Livestock Research Institute i Nairobi, er der to mulige wild cards, som kan revolutionere den globale kød- og mælkeproduktion.
»Det ene er kunstigt kød, som kan fremstilles i kæmpekar. Den anden er nanoteknologi, som forventes at blive et stadig vigtigere middel til at levere medicin til husdyr.«
Andre forskere peger imidlertid på hindringer for at producere mere mad. En af de mest dystre vurderinger kommer fra et hold af britiske og sydafrikanske økonomer - der vil ifølge dem blive behov for en gigantisk indsats inden for landbrugsvidenskaben for at skabe en Grøn Revolution II. Problemet er bare, at syv multinationale selskaber med Monsanto i spidsen nu sidder fuldstændig på det globale teknologiske område.
»Disse virksomheder ophober intellektuel ejendomsret i et sådant omfang, at offentlige og internationale forskningsinstitutioner stilles stadig ringere. Dette udgør en trussel mod de globale fællesbestræbelser inden for landbrugsteknologi, som den første grønne revolution var så stærkt afhængig af,« pointerer artiklens forfatter, Jenifer Piesse fra Kings College i London.
»Det er formentlig ikke muligt at generere en tilstrækkelig madproduktion eller en tilstrækkelig høj indkomst i store dele af Afrika syd for Sahara til, at det kan lade sig gøre at brødføde befolkningen ordentligt. For nogle af de mindst udviklede lande er der udsigt til en vis vækst i produktiviteten, men de med meget lidt kapacitet vil blive stillet ringere.«
Andre artikler lægger op til, at en radikal nytænkning af den globale fødevareproduktion vil blive nødvendig for at mindske verdens afhængighed af olie. Op til 70 procent af den energi, som er nødvendig for at dyrke og levere fødevarer i dag, er afhængig af fossile brændstoffer, hvilket igen bidrager til at forstærke klimaændringerne.
»Behovet for handling er presserende i betragtning af den tid, der kræves for at gå fra investering i forskning til at levere de nye teknologier til, dem har behøver dem, og for at nødvendige politiske og sociale forandringer kan finde sted,« hedder det i Beddingtons artikel.
»Store fremskridt kan opnås med en bedre koordineret anvendelse af de nuværende teknologier, men det vil også være afgørende - hellere før end senere - at investere i forskning, der vil kunne håndtere de udfordringer, vi står over for i de kommende årtier,« understreger biolog ved Oxford Universitet, Charles Godfray, i sit papir.
De 21 artikler er offentliggjort og frit tilgængelige på royalsociety.org og indgår som forberedende arbejde til en endelig rapport, der efter planen skal offentliggøres senere i år som et af oplæggende til FN's klimaforhandlinger i Cancún, Mexico.

© The Guardian og Information Oversat af Niels Ivar Larsen

