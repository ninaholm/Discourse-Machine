Højrepopulister vil bremse flygtningestrøm
Flygtninge fra revolterne i Nordafrika strømmer til den italienske ø Lampedusa. Nu kræver den yderste højrefløj, at EU griber ind for at bremse tilstrømningen


 ROM - Den italienske ø Lampedusa er igen blevet centrum for debatten om den europæiske flygtningepolitik. Efter revolterne i Nordafrika venter tusinder på at krydse Den Sicilianske Kanal for at nå til Europa. I løbet af i går ankom seks fiskerbåde med mellem 50-100 passagerer, og efter at Italiens samarbejdsaftaler om grænsekontrol med Tunesiens Ben Ali og Libyens Muammar Gaddafi har mistet enhver praktisk betydning, vil tilstrømningen fortsætte mere eller mindre uhindret. Det får nu den yderste højrefløj i europæisk politik til at reagere: »EU siger, at man skal tage imod alle. Men problemet er, at det sker for vores penge,« udtalte præsidentkandidaten for det franske højreparti Front National, Marine Le Pen, som i går besøgte Lampedusa.
Ifølge en nylig meningsmåling står Marine Le Pen til at vinde første runde af det franske præsidentvalg, som skal afholdes i foråret 2012. Hun benyttede sin lynvisit på Lampedusa til at øge presset på Sarkozy, som risikerer ikke at kvalificere sig til præsidentvalgets anden runde: »Jeg vil have, at præsidenten skal sige, om han vil tillade, at alle de illegale indvandrere kommer til Frankrig. Men indtil videre har jeg ikke hørt en lyd,« siger Le Pen og kritiserer EU for at være »ude af stand til at træffe den mindste beslutning«.
Et nemt offer
Italien har anmodet EU-Kommissionen om hjælp til at håndtere tilstrømningen og om en solidarisk fordeling af flygtningene. Kommissionen har lovet at støtte Italien økonomisk og forstærke grænseagenturet Frontex' overvågning af farvandet. Men anmodningen om en solidarisk fordeling af flygtninge blev afvist med den begrundelse, at antallet af asyl-ansøgere i Italien er under det europæiske gennemsnit. Marine Le Pen havde følgeskab af EU-parlamentarikeren Maurizio Borghezio fra det italienske regeringsparti Lega Nord. Borghezio har en dom for at have sat ild til en hjemløs immigrant, og i EU-Parlamentet er han gruppefælle med Dansk Folkepartis repræsentanter. På Lampedusa foreslog han, at EU indretter et fælleseuropæisk asylcenter på Malta:
»Vi har talt med to immigranter,« sagde Borghezio efter sit besøg på modtagelsescentret, som igen er fyldt til bristepunktet: »Det mest bekymrende er, at mange tilsyneladende er tunesere, som er skuffede over revolutionens resultat.«
»Lampedusa er et nemt offer,« siger Mauro Seminara, Giornale di Sicilias kor- respondent på Lampedusa, til Information: »Når der sker noget, kommer de europæiske politikere for at udnytte situationen til indenrigspolitiske formål.«


