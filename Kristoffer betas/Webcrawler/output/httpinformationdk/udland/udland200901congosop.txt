Congos oprørsleder kræves udleveret
DR Congo beder om at få tutsi-oprørslederen i Den Demokratiske Republik Congo, Laurent Nkunda, udleveret fra Rwanda, hvor han blev anholdt torsdag aften
Den congolesiske tutsi-oprørsleder, Laurent Nkunda, blev anholdt torsdag i Rwanda. Han har siden 2004 stået i spidsen for et oprør, der i efteråret kulminerede med flere hundredetusinde civile på mudrede veje som flygtninge. Her ses han i november.


 Den congolesiske tutsi-oprørsleder, Laurent Nkunda, blev sent torsdag anholdt i Rwanda, meddeler Den Demokratiske Republik Congos øverste politichef. Ifølge en fælles erklæring fra hærene i de to lande gjorde general Nkunda kortvarigt modstand, da han blev pågrebet under sin flugt på rwandisk territorium. 
 DR Congo vil nu bede nabolandet om at udlevere Nkunda, siger en congolesisk regeringstalsmand til AFP.
 Congolesiske styrker indledte tidligere på ugen med støtte fra tusinder af rwandiske soldater en storstilet militæraktion i Nkundas tidligere højborg i det østlige DR Congo for at fordrive rwandiske hutu-oprørere fra deres baser i grænseområdet samt inddæmme tutsioprøret mod styret i Kinshasa.
Nkunda har siden 2004 stået i spidsen for et oprør i området, som i efteråret atter spidsede til og sendte hundredtusinder af civile på flugt.
Den tidligere præst har været som sunket i jorden, siden flere af hans befalingsmænd i hans Nationale Kongres til Forsvar for Folket (CNDP) i sidste uge vendte oprørshæren ryggen og sluttede sig til de congolesiske regeringsstyrker. 
Forberedt på kamp
Ifølge militæroperationens fælles kommando rykkede soldaterne i går frem mod Nkundas hovedkvarter ved Bunangana i den urohærgede Nordkivu-provins i Congo, som Nkunda netop var flygtet fra. En AFP-journalist på stedet rapporterer, at CNDP-styrker er ved at forberede sig på at forsvare byen med våben.
Rwandas hær invaderede to gange det østlige DR Congo i 1990'erne for at knuse de rwandiske hutuoprørere fra FDLR-De Demokratiske Styrker for Rwandas Befrielse, der står stærkt i området. Ngo'er og FN's fredsstyrke i området, Monuc, melder nu om stigende bekymring i lokalbefolkningen, efter at omkring 4.000 rwandiske soldater atter er rykket ind over grænsen. Imens hævder Nkundas hidtidige stabschef Bosco Ntaganda at have afløst generalen som CNDP's chef. Oprørerne kontrollerer store dele af det østlige DR Congo, hvor de nu samarbejder med regeringsstyrkerne i kampen mod deres fælles fjende, FDLR. De normalt rivaliserende nabolande ønsker begge at knuse FDLR - for Rwandas Befrielse, som søgte tilflugt i DR Congo efter at have deltaget i folkedrabet på 800.000 tutsier og moderate hutuer i Rwanda i 1994.

