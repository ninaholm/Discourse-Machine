Iran vil fremskynde en tredje intifada
Over halvdelen af den palæstinensiske befolkning bakker ifølge opinionsmålinger op om en væbnet kamp mod Israel. Iran intensiverer nu sin støtte til Vestbredden for at gøre oprøret muligt, vurderer ekspert


 For første gang i 10 år står Hamas til at få flertal i både Gaza og på Vestbredden, og 56 procent af den samlede palæstinensiske befolkning mener, at en tredje intifada er den rigtige vej at gå. Sådan lyder resultaterne af en ny undersøgelse fra den uafhængige palæstinensiske tænketank Palestinian Center for Policy and Survey Research.
Siden krigen i Gaza i sommer og eskaleringen af vold og drab i Jerusalem i efteråret har lokale såvel som internationale medier bugnet med spekulationer om udsigterne til en tredje intifada. Nogle kaldte volden i Jerusalem i efteråret for en ’Jerusalem-intifada’, men generelt har konklusionen i medierne været, at det samlede folkelige oprør ikke er muligt, så længe Fatah med præsident Mahmoud Abbas i spidsen sidder på såvel magten som våbnene på Vestbredden.
»Kun et sandsynligvis Hamas-opbakket oprør, der er stærkt nok til at vælte magtstrukturen i Ramallah, eller en beslutning fra Abbas’ side om at tillade sine sikkerhedsstyrker at vende deres våben med Israel kan udløse en tredje intifada,« skrev den israelske avis Haaretz i november. Men opbakningen til Hamas og et væbnet oprør synes altså nu ifølge den palæstinensiske opinionsmåling at være der, og våbnene til at udføre oprøret med vil Iran meget gerne sørge for, at oprørsgrupperne får.
Det forklarer Ely Karmon, seniorresearcher ved International Institute for Counter-Terrorism (ICT) i Israel:
»Iran ønsker en tredje intifada. Det er deres mål. De så (under krigen i Gaza i sommer, red.), at Hamas kunne modstå den israelske hærs militære offensiv og ser nu, hvordan Egypten sammen med Israel praktisk talt kvæler Gazastriben. For Iran er den bedste måde at fortsætte støtten til den palæstinensiske kamp mod Israel at bevæbne Vestbredden.«
Mange års tætte bånd
»Kuren mod det zionistiske, illegitime regime, der ingen bekymringer har ved at slå uskyldige mennesker og børn ihjel, er militant modstand (…) det er nødvendigt at vise magt, og derfor skal palæstinenserne på Vestbredden bevæbnes på samme måde som Gaza,« sagde Irans øverste leder, Ali Khamenei, i en tale til en stor forsamling iranske studerende i sommer, mens krigen i Gaza stod på.
Den iranske støtte til palæstinenserne og ønske om at bekrige Israel er ingen nyhed. Iran har længe været fast leverandør af våben til Hamas i Gaza, hovedsageligt fragtet til den smalle stribe land via den egyptiske grænse og dermed uden om den israelske blokade. Iransk våbenstøtte til Vestbredden har derimod ikke været på tale på grund af det israelske militærs omfangsrige tilstedeværelse på Vestbredden, det vidtrækkende israelske efterretningsarbejde såvel som deres sikkerhedssamarbejde med det palæstinensiske selvstyre, som alt sammen siden den anden intifada har holdt den palæstinensiske våbenbesiddelse på et for Israel kontrollerbart niveau.
Vestbredden er vejen frem
Men efter at den egyptiske præsident Muhammed Mursi og Det Muslimske Broderskab blev væltet i sommeren 2013, hvilket gjorde en brat ende på Egypten og Hamas’ venskab, er grænsen mellem Gaza og Egypten så godt som lukket. De tusindvis af smuglertunneler mellem Sinai i Egypten og Rafah i det sydlige Gaza er blevet ødelagt, og inden for de seneste måneder har Egypten oprettet en kilometerbred bufferzone mellem Rafah og det egyptiske ørkenområde for at forhindre nogen som helst form for kontakt. I dag er det dermed så godt som umuligt for Iran at fortsætte våbenleverancerne til Gaza.
Men Iran har stadig et brændende ønske om at støtte den palæstinensiske kamp mod Israel, og den nye iranske strategi er at sætte flere kræfter ind på at bevæbne palæstinenserne på Vestbredden – trods palæstinensernes sunnimuslimske rødder.
»Vi er ikke infiltreret i religiøs splittelse og vil udstyre Hamas og Islamisk Jihad i Palæstina med samme assistance, som vi har givet Hizbollah i Libanon,« sagde Khameini den 25. november til det iranske Press TV og bekræftede dermed de intentioner, han gav udtryk for i sin tale til de iranske studerende i sommer.
Jordan som mellemstation
Ifølge Ely Karmon har iranerne to strategier for bevæbning af Vestbredden. Den ene er at smugle våben over den jordanske grænse med hjælp fra Hizbollah-relaterede grupper i Jordan. En metode, der tidligere er afsløret flere forsøg på – blandt andet i maj sidste år, hvor seks jordanske medlemmer af en Hizbollah-relateret gruppe i Jordan blev anholdt for våbenbesiddelse. Våben, der ifølge både Karmon og andre eksperter havde kurs mod blandt andet den palæstinensiske Vestbred.
Den anden metode er at finansiere våbenfabrikation inde på Vestbredden. En metode, israelsk militær og efterretningstjeneste også tidligere har afsløret flere forsøg på.
Jordan har i kraft af den israelsk-jordanske fredsaftale et omfattende sikkerhedssamarbejde med Israel og lovede, da de underskrev aftalen i 1994, ikke at tillade militære infiltrationer fra andre lande. Der er derfor »ingen tvivl om, at Jordan vil gøre alt, hvad der står i deres magt, for at forhindre iranske våben i at krydse deres grænser ind til Vestbredden«, forklarer Ely Karmon, men understreger samtidig, at især den stigende flygtningestrøm fra Syrien og Irak ind i Jordan gør det »sværere og sværere for Jordan både at kontrollere deres grænser og aktiviteterne inden for dem«.

