Texas i dag er USA i morgen
Skolepolitik, energipolitik, lærebøger og politiske ledere er længe kommet fra Texas til Washington DC
Texas er den stat i USA, som skabte flest arbejdspladser i 2010, men også den stat, hvor flest bliver aflønnet under minimumslønnen. Gennemsnitsarbejdsindkomsten i Texas er ca. 25.000 dollar om året mod ca. 27.500 i hele USA. Her en guide, der viser besøgende rundt ved den lille fæstning The Alamo i midten af San Antonio, Texas.


 The Alamo er det sted, hvor amerikanerne tabte. De kæmpede mod en overmagt, de vidste, de ikke kunne besejre, og de døde.
»Det er her, USA blev grundlagt,« siger Francis på 86, der sammen med sin kone Anna på 87 er rejst til Texas på ferie. De bor i Illinois, men har tidligere boet 53 år i Texas. Han løfter begge arme for at vise, hvor længe han boede i Texas: ’fem’ viser han med højre hånd og ’tre’ med venstre. Hans solbriller sidder som en lille kasse rundt om øjnene.
Parret står foran den lille fæstning The Alamo i midten af San Antonio, Texas.
»Husk The Alamo!« siger Francis og nikker frem for sig. Han står i en kortærmet ternet skjorte i lyseblå nuancer og cremefarvede lærredsbukser, der med et tyndt bælte er spændt op over livet på ham. Der er over 30 grader celsius i Texas, og Anna vifter en brochure for ansigtet for at få frisk luft.
»Det er et råb, som alle amerikanere forstår. De blev helte derinde,« siger han og peger på The Alamo, hvor David Crockett, James Bowie og William B. Travis ledte den gruppe soldater, som blev, kæmpede og tabte til den enorme mexicanske overmagt.
De kunne være flygtet, men som Travis skrev i et brev til sin over-ordnede: »Jeg vil blive her så længe som muligt og dø som en soldat, der aldrig glemmer, hvad han skylder sin ære og sit land: SEJREN ELLER DØDEN«.
Francis siger, at det ikke var et nederlag, selv om de tabte: »De gik i døden for en højere sag. Deres indsats gjorde at vi bagefter bankede røven ud af bukserne på mexikanerne og tog vores eget land. Det skylder vi Texas i dag.«
Mere end 100 skolebørn løber også denne dag rundt om fæstningen klædt i ens røde T-shirts, så læreren kan se, hvem der hører til gruppen. De leder efter billeder af Davy Crockett med skindhuen på hovedet og James Bowie med den enorme kniv.
Lederen af uddannelsesafdelingen ved The Alamo, Sherry Driscoll anslår, at der kommer 40.000 børn fra skolerne hvert år i Texas:
»Men det er ikke kun texanere, som kommer her,« forklarer Driscoll: »De kommer fra hele USA for at se det.«
Ledestjernen
Det, der var for Texas i går, er for hele USA i morgen. Sådan er de politiske og kulturelle realiteter ifølge journalisten Gail Collins’ nye bog As Texas Goes blevet i USA:
»Texas styrer alting«, skriver hun og nævner, hvordan skoleprogrammet No child left behind, testsystemer og dereguleringsformer blev udviklet i Texas og siden blev til national politik: »Texas har defineret den nationale agenda, og Texas er blevet det republikanske forbillede for hele den amerikanske økonomi.«
Texas fremstår som en radikal stat: Der er langt flere henrettelser i Texas end i nogen andre stater. Det er ifølge Collins det bedste sted at drive forretning i USA, men det værste sted at blive alvorligt syg. Der bliver skabt flere job i Texas end i nogen anden stat, men det er også det sted, hvor flest bliver betalt under minimumslønnen. Der skulle efter sigende være byer så konservative i Texas, at bøsserne er bange for at komme ud af skabet, fordi det vil skabe mistanke om, at de er demokrater.
Som guvernør Rick Perry har udtalt: »Der er stadig et mulighedernes land, venner. Det hedder Texas. Vi skaber flere job end nogen anden stat i nationen. Vil du helst bo i sådan en stat eller i en stat, hvor mænd kan blive gift?«
Men som Collins anfører: De radikale tendenser fra Texas ender ofte med at blive normaliseret i hele nationen. Den nu afdøde forfatter og klummist Molly Ivins fra Texas har således skrevet: »Bush’ motto var vel nærmest: ’Hvis det ikke virkede i Texas, må vi prøve det på resten af nationen’. Skolepolitikker, energipolitikker og lærebøger fra Texas er blevet implementeret på nationalt niveau«.
Texas-personligheder
»Det er ikke så mærkeligt,« forklarer Sherri Greenberg til Information. Hun har siddet i Repræsentanternes hus i Texas i ti år, men arbejder nu som professor i offentlig forvaltning og politik ved University of Texas:
»Texas er vigtig for national politik. Det er landets næststørste stat. Politikerne fra Texas har stærke personligheder, og de har gjort sig gældende i Washington.«
Greenberg nævner præsidenter som Lyndon B. Johnson, George H.W. Bush og hans søn George W. Bush: »De tager særlige politikker med sig fra Texas, som de implementerer.«
Der er ifølge Greenberg også en naturlig forklaring på det, der går under navnet The Texas Miracle: »Du skal huske på, at vi har ekstraordinære ressourcer af naturgas og olie her i staten, som altid bidrager væsentligt til væksten.«
Men der er også et kulturelt aspekt: Texas har været en selvstændig stat med et selvstændigt flag. Guvernør Rick Perry har således navngivet sine støvler: Den ene kalder han liberty, og den anden kalder han freedom. Det er ikke for markere en filosofisk forskel på to frihedsbegreber, men for at understrege, at ingen centralmagt skulle bestemme, hvor han satte sine fødder.
Der er ifølge Greenberg en tradition for modstand mod centralmagten: Texas er en sydstat, hvor man oplevede, at nordstaterne sendte guvernører ned med den opgave at civilisere de uciviliserede: »Der er en stærk individualisme her og en tro på, at magten skal være på det lokale niveau. Jeg plejer at sige, at texanerne hellere laver en afstemning om, hvem der skal passe deres hund, end lader andre bestemme det.«
Det nye Texas
Den selvopfattelse bliver reflekteret overalt i staten. »Don’t mess with Texas« står der bag på bilerne. »TEXAS – det er større end Frankrig« og »ALT er større i TEXAS«, står der på T-shirts.
I en souvenirforretning i San Antonio forklarer Greg på 42, hvor-for han lige har købt en sweatshirt med Texas’ flag til sig selv og nu overvejer at købe korte shorts med texas-stjernen på hver balle til sine døtre:
»Jeg er født her i Texas, men nu bor jeg i Denver, Colorado. Mine døtre har aldrig boet i Texas, men jeg er sikker på, at de vil elske Texas-shortsene. Det er et cool brand for dem,« siger han.
Men Texas er ifølge Greg ikke længere det ’rigtige’ Texas:
Der er mange, som bare kommer her for at drive forretning eller tjene penge nu. Eller for at arbejde på universitetet. Så køber de en trøje, hvor der står Don’t mess with Texas, fordi de godt ved, de ikke er virkelige texanere.« Det holder ikke rigtig, forstår man på Greg.
Hans kone Diane, som er fra Chicago, indskyder, at han jo selv er flyttet til Denver, men dertil replicerer Greg, at han i hvert fald ikke køber t-shirts med Denver-slogans:
»Det er også kun i Texas, man gør den slags,« siger Diane.
Det fremgår også af Gail Collins bog, at der stadig er en stærk myte om det oprindelige Texas, men de objektive realiteter er ved at forandre sig fundamentalt. Texanerne insisterer på, at de andre altid bestemmer, selv om præsidentembedet eller vicepræsidentembedet 20 af de seneste 32 år har været besat af en fra Texas.
Den fremstilles som en stat med selvhjulpne bønder og uafhængige nybyggere, men 80 procent af sta-tens befolkning bor nu i storbyområder.
Og om ganske få år vil den såkaldte ’hispanic-befolkning’ ikke længere være en minoritet, men en majoritet: »Billedet af Texas som en stat domineret af stærke hvide mænd er helt forkert. Vi bliver lige om lidt til en stat, hvor latinoerne er flest,« forklarer Sherri Greenberg. Det er ikke noget chok, siger hun, for det er sket så relativt langsomt, at texanerne har vænnet sig til.
Og som lederen af uddannelsesafdelingen ved The Alamo siger:
»Det stærke er jo, at vores helte døde for deres ideer her. De døde ikke for hvide anglo-amerikanere imod mexicanere. Det er ikke en kamp mellem to racer, det er en kamp for det, man tror på,« siger Sherry Driscole. Hun peger på børnene fra skoleklasserne, som er på besøg, og siger, at deres race jo ikke bestemmer, om de beundrer Davy Crockett eller ej.

