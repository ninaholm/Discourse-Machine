Valget mellem vanære og krig
Hvert slægtled oplever smertelig desillusion, når en krigerisk stormagt tramper ind over et sagesløst naboland. Nu: Ukraine. Førhen, i 1968 og 1938: Tjekkoslovakiet
 
	Som i Kijev nu var gaderne i Prag i august 1968 ramt af sorg, da det stod klart, at en stormagt var klar til brutal brug af våben. I baggrunden ses lastbiler med tjekkoslovakisk ungdom, der protesterer mod den sovjetisk-ledede invasion


 
	»Har du hørt det? Russerne er rykket ind i Prag.« Sådan spurgte en opskræmt veninde mig i telefonen. Det var i august 1968, og jeg havde ikke hørt det – før hun fortalte det. Jeg blev grebet af frygtblandet vrede.

	Aviserne havde skrevet, at Sovjetunionen nok var for klog til at angribe Tjekkoslovakiet. At Europa var blevet et andet og fredsommeligere sted, end da Sovjet og dets marionetter i 1956 knuste den ungarske frihedsopstand.

	Og herregud, hvad gjorde tjekkoslovakkerne sig skyldige i under ’foråret i Prag’ i 1968? Andet end at de forlangte en »socialisme med et menneskeligt ansigt«? Skulle det være en fjendtlig handling over for Sovjetunionen? Ja, åbenbart. Og meget menneskeligt var der da heller ikke ved stenansigterne, der skulede fra ærespladserne på de gammelkommunistiske paradetribuner i øst. Overfaldet på det spirende håb i Prag blev begrundet med vanvittige påstande om et truende højrekup. Overgrebet og løgnene skulle tjekkoslovakkerne og hele Europa afmægtigt finde sig i. Det var skamfuldt.

	Hitlers overfald

	Jeg talte i 1968 med min far om, hvad der skete i Prag. Min far havde været 18 år, da nazisterne i 1938 rykkede ind og besatte dele af Tjekkoslovakiet. Han sagde da:

	»Det, der sker nu, er det samme, som skete den gang.«

	Hitler havde begrundet sin indmarch med behovet for at beskytte det tyske mindretal i Tjekkoslovakiets Sudeterland. Nazisterne havde forinden iscenesat optog, hvor sudetertyskere erklærede sig forfulgt og bad Hitler om hjælp.

	I sommeren 1938 havde det set ud, som om Storbritannien og Frankrig trak en rød streg foran Hitler: Hvis han invaderede Tjekkoslovakiet, ville de gå i krig mod ham. Ved München-aftalen i september 1938 bøjede Storbritannien og Frankrig sig. De gav Nazityskland frie hænder til at besætte Sudeterlandet.

	I sine erindringer ’Christopher og hans venner’ fortæller den britiske Christopher Isherwood (1904-86) – forfatteren til de Tysklands-bøger, der ligger til grund for musicalen Cabaret – om sin egen reaktion på vestmagternes eftergivenhed. Isherwood skriver i tredje person om sig selv:

	»Dette post-München efterår 1938 var en periode med lettelse forklædt som højsindet afsky. Som alle sine venner, og tusinder af andre mennesker, erklærede Christopher, at England havde medvirket til at forråde tjekkerne. Han mente det. Det forekom ham absolut selvindlysende. Og dog var hans dødsens hemmelige inderste reaktion: Hvad bekymrer jeg mig om tjekkerne? Hvad betyder det, hvis vi er forrædere? En krig er blevet udsat – og en udsat krig er en krig, der måske aldrig finder sted.«

	Den britiske premierminister Neville Chamberlain erklærede, at München-aftalen med Hitler betød »Fred i vor tid«.

	Rød streg flytter

	Men Hitler havde ikke fået tilfredsstillet sine territoriale ambitioner.

	I marts 1939 besatte Nazityskland – uden forhandling med vestmagterne – resten af Tjekkiet og gjorde Slovakiet til en lydstat. Derpå flyttede Storbritannien og Frankrig deres røde streg over til grænsen mellem Tyskland og Polen. Den overskred nazisterne den 1. september 1939. Anden Verdenskrig fulgte.

	Profetisk havde Winston Churchill i Underhuset tordnet mod premierminister Chamberlain efter München-aftalen:

	»De fik valget mellem krig og vanære. De valgte vanæren – og De vil få krigen.«

	I krigen som mulighed ligger den afgørende forskel mellem 1938/39 og på den anden side Tjekkoslovakiet i 1968 – og Ukraine i 2014. Krig er ikke længere en tænkelig mulighed som svar på en stormagts fjendtlige indtrængen i nabolande.

	Stormagterne er – alle sammen – atombevæbnede. Derfor kan Vesten ikke komme Ukraine til undsætning militært. Lige så lidt som Vesten kunne rykke tropper ind til forsvar for Tjekkoslovakiet i 1968. Når det er den iskolde realitet, kan man spørge, om USA og dets allierede ved lokketonerne til den ukrainske opposition i ugerne forud for afsættelsen af det Putin-venlige styre i Kijev vakte forhåbninger, der ikke er dækning for.

	Den sidste sovjetiske præsident, Mikhail Gorbatjov, har gentagne gange erklæret, at han inden afviklingen af Sovjetunionen i 1991 modtog forsikringer fra USA’s Bush-senior-regering og de andre vestlige stormagter om, at de ikke ville udfylde tomrummet ved at fremskubbe NATO’s positioner mod Moskva.

	Hvis Vesten gav sådanne forsikringer, er de ikke overholdt. De tidligere sovjetiske lydstater i Østeuropa er ikke bare blevet medlemmer af EU; de er også blevet medlemmer af den vestlige militæralliance NATO.

	Dette gælder også tre tidligere republikker inden for selve Sovjetunionen: Estland, Letland og Litauen. Bitterheden over, hvad der opfattes som brudte vestlige løfter om tilbageholdenhed, er en af de kræfter, der driver Putin-styret i Rusland. Putins mål er at forhindre yderligere vestlig ekspansion og få rullet mest muligt af den tilbage.

	Det er en af forklaringerne på Ruslands brutale fremfærd over for Ukraine:

	’Hvad enten I kan lide det eller ej, er I i vores lejr. Og dér bliver I.’

	Men det rejser samme spørgsmål som Hitlers indtrængen i Sudeterlandet i 1938 og Sovjets besættelse af Tjekkoslovakiet i 1968: Er den aggressive stormagt nu stillet tilfreds? Eller kommer den tilbage efter mere?

	Hitler kom tilbage efter resterne af Tjekkoslovakiet og dernæst hele Polen. Sovjetunionen invaderede én gang til et naboland. Det var Afghanistan – i 1979. Det eventyr blev en pind til sovjetstyrets ligkiste.

	Men nu? Vil Rusland også stræbe efter at flå de østlige, russisktalende dele ud af Ukraine? For måske sidenhen at rulle ind over resten?

	Og hvor sikre kan de tre baltiske lande på bare halvlangt sigt føle sig? I Estland og Letland er en fjerdedel af befolkningen etniske russere. Det farvand har Rusland allerede fisket i. Mindretallene er store nok til, at der til enhver tid kan skabes uro om dem. Og findes påskud for at rykke broderfolk til undsætning.

	Hvor trækker NATO sin totalt og absolut uoverskridelige røde streg?

	Når valget står mellem vanære og krig – hvor længe kan man så undgå at få krigen?

