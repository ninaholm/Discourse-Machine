Tilbage til fremtiden med Berlusconi
Mario Monti vil ikke fortsætte som Italiens ministerpræsident efter det kommende parlamentsvalg. Silvio Berlusconi havde egentlig annonceret et generationsskifte, men nu er han indstillet på at genopstille
’Der er stor støtte til, at Berlusconi genopstiller,’ siger Angelino Alfano, formand for Berlusconis parti, Popolo della Libertà.


 I november overlod Silvio Berlusconi posten som Italiens regeringsleder til den tidligere EU-kommissær Mario Monti. Onsdag udtalte den partiløse Monti, at han ikke agter at fortsætte som ministerpræsident efter det kommende valg. Samtidig overlod Monti posten som økonomi- og finansminister, som han har varetaget sideløbende med ledelsen af regeringen, til viceministerpræsident Vittorio Grilli og nedsatte en krisekomité med de vigtigste ministre og nationalbanken. Det er ikke lykkedes for regeringen at nedbringe renten på italienske statsobligationer væsentligt, og Monti har for første gang antydet, at Italien kan få brug for midler fra en af eurozonens stabiliseringsfonde.
Angelino Alfano, tidligere justitsminister og nu formand for Berlusconis parti, Popolo della Libertà, var kørt i stilling til at blive højrefløjens nye kandidat, men han opfordrer nu stifteren til at tage endnu en tørn. »Der er stor støtte til, at Berlusconi genopstiller,« siger Alfano, »og jeg tror, at han i sidste ende vælger at stille op.«
I 1994 stiftede Silvio Berlusconi partiet Forza Italia, men inddrog siden nyfascisterne i Alleanza Nazionale i en højrefløjskoalition, som siden efteråret 2010 har været præget af intern splittelse. Nu er han tilsyneladende indstillet på at vende tilbage til rødderne for at undgå, at partiet går helt i opløsning.
»Berlusconi går på banen igen efter at have overvejet at give Alfano ansvaret for et sikkert nederlag,« udtaler Ezio Mauro, chefredaktør på avisen La Repubblica.
Entusiasme
I de forløbne måneder har Berlusconi flere gange annonceret, at tiden var moden til forandring: »Hele min generation bør træde et skridt tilbage og give plads til de unge,« udtalte Berlusconi i februar. Men samtidig har analyseinstituttet Euromedia Research undersøgt de mulige konsekvenser. Hvis Alfano overtager lederrollen, risikerer partiet, der ved valget i 2008 fik 38 procent af stemmerne, at gå helt i opløsning. Alfano kan ikke regne med mere end 8-12 procent af stemmerne, mens Berlusconi kan gøre sig forhåbninger om 28 procent:
»Det betyder, at Forza Italia står for en tilbagevenden til fremtiden. Der er entusiasme,« udtaler Alessandra Ghisleri fra Euromedia til Corriere della Sera. Den tidligere undersøgelsesdommer Antonio Di Pietro, som siden 1998 har stået i spidsen for partiet Italia dei Valori, er ikke overrasket over Berlusconis comebackplaner. »Men det ville overraske mig, hvis borgerne stadig lader sig tage ved næsen,« siger Di Pietro til Il Fatto Quotidiano: »Berlusconi er gået ind i politik af retslige årsager. Hvis han genopstiller, betyder det, at han stadig har nogle retssager, som skal afvikles.«
En række sager om finansiel kriminalitet er faldet for forældelsesfristerne, men Berlusconi risikerer at blive dømt for udnyttelse af en mindreårig prostitueret og embedsmisbrug. Dommen kan falde inden valget, hvis Monti holder til valgperiodens udløb i april 2013.

