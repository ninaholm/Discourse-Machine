Flere børn skal tvangsfjernes
En mere stabil opvækst til udsatte børn. De skal kunne blive hos deres plejeforældre. Bag aftalen står alle partier i Folketinget undtagen Enhedslisten


 Anbragte børn skal ikke længere risikere en opvækst, hvor de pendler frem og tilbage mellem deres biologiske forældre og skiftende plejefamilier. Knytter barnet sig tæt til sin nye familie, kan kommunerne gøre opholdet varigt, og dermed kan forældre ikke længere kræve barnet hjem. 
Bag den nye aftale står alle partier undtagen Enhedslisten, som mandag indgik en aftale om satspuljemidlerne og dermed har taget det første skridt med en reform, der skal sikre udsatte børn en mere stabil opvækst.
Velfærdsminister Karen Jespersen (V) siger, at lovændringen betyder, at selv om forældrene skønnes at være i stand til passe barnet forsvarligt, skal børnene alligevel kunne blive i plejefamilien.
"Har barnet for alvor slået rødder hos plejefamilien, kan det være urimeligt at kræve, at det igen skal plantes om. Derfor skal det være muligt at blive hos plejefamilien," siger Karen Jespersen til Ritzau.
Den nye lov vil sandsynligvis betyde, at flere biologiske forældre modsætter sig en anbringelse, når de ved, at den kan blive varig. Derfor kan det blive nødvendigt at tvangsfjerne flere.
"Der kan meget vel blive flere tvangsanbringelser. Men her må det overordnede være, at man laver den bedste indsats for børnene. Så må det ikke blive altafgørende, om det bliver med eller uden tvang," siger Karen Jespersen.
Flere varige anbringelser er begyndelsen på den nye reform, 'Barnets Reform', hvor det desuden er regeringens plan, at flere børn skal anbringes tidligere. Samtidig skal kommunerne nemmere kunne skride til en tvangsadoption.
"Når man hører, hvor grumme vilkår nogle børne vokser op under, så kan man kun sige, at det barn så tidligt som muligt skal have mulighed for tryghed. Når enhver kan se, at de biologiske forældre aldrig kommer til at fungere som forældre," siger Karen Jespersen. 
Der er afsat 143 millioner over de næste tre år til mere flere varige anbringelser. 
ritzau


