Bush: Soldater til Afrika



 Når USA's præsident Bush i de kommende dage gæster en række afrikanske lande, skal han blandt andet diskutere muligheden for amerikansk tilstedeværelse i Afrika. Præsidenten sagde fredag, at placeringen af den amerikanske militærkommando for Afrika, Africom, vil være på dagsordenen, når han i de kommende dage gæster kontinentet. Hidtil har det nyoprettede Africom haft hovedkvarter i Tyskland, men nu kan det være på vej til Liberia. USA har i stigende grad haft opmærksomheden rettet mod Afrika de senere år, blandt andet som følge af en bekymring for, at kontinentet kan blive et fristed for terrorister.  

