Recession i de 15 eurolande
De 15 lande i eurozonen er inde i en økonomisk recession, og der er ikke udsigt til forbedringer før i slutningen af 2009, når redningspakker begynder at hjælpe


 Det går skidt for eurolandenes økonomi, og de 15 lande er inde i en økonomisk recession. Det viser nye tal offentliggjort i går. Det er første gang, eurolandene samlet set er inde i en recession. 
Eurolandenes samlede bruttonationalprodukt (BNP) faldt med 0,2 procent både i andet og tredje kvartal i år. Gårsdagens tal bekræfter økonomers og politikeres bange anelser om, at eurolande er i krise med ringe udsigter til forbedringer i den nærmeste fremtid.
"De foreløbige tal for årets fjerde kvartal tyder på et endnu større fald i bruttonationalproduktet i eurolandene," siger Howard Archer, cheføkonom ved instituttet Global Insight. 
Økonomer definerer en recession som et fald i et lands bruttonationalprodukt i to eller flere følgende kvartaler.
De 27 lande i EU undgik samlet set med nød og næppe samme skæbne med nulvækst i samme periode.
Frankrig fortsat i vækst
Først når regeringernes mange hjælpepakker begynder at slå igennem, er der håb om, at de røde minuskurver vender og kommer i plus. Det ventes at ske i løbet af tredje kvartal 2009.
Som et af få lande har Frankrig, der er eurozonens næststørste økonomi, stadig vækst i bruttonationalproduktet, men det er beskedne 0,14 procent i forhold til seneste kvartal.
"Vore tal er forbavsende. Alle ventede negative tal og forberedte sig på recession," sagde den franske finansminister, Christine Legarde, i går.
Forklaringen er, at franske forbrugere endnu ikke har spændt livremmen så meget ind som i andre lande.
Derimod er en recession en kendsgerning i Italien, der er den tredjestørste økonomi i eurozonen.
Det italienske bruttonationalprodukt faldt med 0,5 procent i tredje kvartal efter et fald i andet kvartal på 0,3 procent.
Nedgangen i tredje kvartal var større end ventet. Recessionen i Italien er den første i fire år og den dybeste i 10 år.
Nedturen i Italien skyldes krise i landbruget, industrien og i servicesektoren, og økonomer forudser også negativ vækst i 2009.
15 års fremgang slut
Samme billede tegner sig i Spanien, hvis bruttonationalprodukt faldt i tredje kvartal. Faldet er på 0,2 procent, og det er første gang i 15 år, det spanske BNP er skrumpet ind. 
Nedgangen i Spanien var ventet, efter at andet kvartal kun viste en vækst på 0,1 procent. Med dagens tal er det sjette kvartal i træk, at væksten i Spaniens økonomi er nedadgående.
Nedturen skyldes faldende efterspørgsel og et kollaps i den spanske boligsektor.
Gårsdagens tal kom kun en dag efter, at det stod klart, at eurozonens største økonomi, den tyske, også er inde i en recession med to på hinanden følgende kvartaler med negativ vækst.
Det tyske bruttonationalprodukt faldt med 0,4 procent i andet kvartal, og 0.5 procent i tredje kvartal. ritzau/AFP


