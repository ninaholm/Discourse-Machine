Drømmen om et russisk imperium lever
I Rusland har fortalere for en ny eurasisk supermagt fået vind i sejlene. Målet er et genskabe et storrussisk imperium, som igen kan indtage sin retmæssige plads på den verdenspolitiske scene


 Da Rusland, Hviderusland og Kasakhstan underskrev en aftale om at danne en Eurasisk Union for cirka en måned siden, kunne de ledende medlemmer af en indflydelsesrig russisk tænketank konstatere, at deres visioner endelig var begyndt at blive til virkelighed.
»Putin har taget vores koncept om en eurasisk union til sig, og han træder faktisk frem i forhold til de roadmap, som allerede var lavet af os,« fortæller tænketankens næstformand, Valerij Korovin.
»Vi har forudbestemt Den Eurasiske Union. Vi har skabt den og gennemarbejdet den, vi har introduceret den for offentligheden, og vi har reelt pålagt de intellektuelle at tage stilling til den,« fastslår Korovin.
Han tager imod Information på tænketankens adresse i det vestlige Moskva, ikke langt væk fra Moskvas Statsuniversitet, hvor Korovin er tilknyttet Center for Konservativ Forskning. Centret ledes af den kendte debattør og professor ved universitetet Aleksandr Dugin.
Det er også Dugin, der er formand for Den Eurasiske Bevægelse, som tænketanken hedder. Bevægelsens erklærede mål er integrationen af det postsovjetiske område og gendannelsen af Store Rusland som subjekt, fortæller Korovin med ekstra tryk på ordet store, inden han uddyber, hvordan Store Rusland skal forstås:
»Vi tager ikke udgangspunkt i Ruslands nuværende grænser, men inkluderer også de postsovjetiske stater, som tilhører den russiske verden kulturelt og civilisationsmæssigt, og som sammen med russerne var med til at danne den store kontinentale stat, der midlertidig er gået i opløsning.«
–Taler I om alle tidligere sovjetrepublikker, for eksempel også de tre baltiske lande?
»Vi taler om absolut alle republikker. Det er minimumsmålet og udgangspunktet, men det er også målet, at unionen derefter skal sprede sig ud over Sovjetunionens grænser og integrere de folkeslag og stater, der har lyst til at orientere sig mod Rusland.«
Fremad mod imperiet
Sådanne udmeldinger, der formentlig kan vække undren i Europa, er i de seneste år blevet mere og mere almindelige i russiske politik, medier og offentlighed. Samtidig kan man konstatere, at flere af de meningsdannere, der har den slags holdninger, ikke længere er marginaliserede, som det var tilfældet i 1990’erne.
Aleksandr Prokhanov, en kendt russisk journalist og forfatter, var dengang nærmest persona non grata på de vigtigste russiske tv-kanaler. I dag er han en af de hyppigst brugte debattører i de meste sete politiske tv-programmer. Prokhanovs udgangspunkt er lidt anderledes end Den Eurasiske Bevægelses, men også han taler åbent om et fremtidigt russisk imperium:
»Det bliver født i det røde (sovjetiske, red.) imperiums støv og det hvide monarkistiske imperiums aske. Begge disse imperier kollapsede under pres fra en ny kraft. De blev begge ødelagt af den grusomme liberale hær,« skriver Prokhanov på hjemmesiden for avisen Zavtra, som han er chefredaktør for.
Tilbage i 2006 bragte Zavtra en artikel med titlen »Fremad mod Imperiet!«. Artiklen var skrevet af Dmitrij Rogozin, en dengang forholdsvis marginal politiker, som gennem 1990’erne og starten af 00’erne markerede sig med stærke nationalistiske holdninger.
Han havde især fokus på de tidligere sovjetiske områder med et prorussisk flertal eller en stærk russisk tilstedeværelse –blandt andet Transdnjestr i Moldova, Abkhasien og Sydossetien i Georgien, Krim i Ukraine samt de baltiske lande.
Siden artiklen blev publiceret, har Rogozin gjort lynkarriere i russisk politik. I 2008 blev han udnævnt som Ruslands NATO-udsending, og i 2011 blev han forfremmet til vicepremierminister, og hans stjerne bliver ved med at stige på den politiske himmel.
Da Ruslands præsident, Vladimir Putin, 9. maj besluttede at tage af sted til Krim-halvøen for at fejre Ruslands måske vigtigste helligdag, sejren mod fascismen i Anden Verdenskrig, sendte han samtidig Rogozin af sted til Transdnjestr i Moldova. Man hører oftere og oftere Rogozins navn blive nævnt, når man taler om Putins eventuelle efterfølger.
Traditionelt og antiamerikansk
Ligesom Prokhanov og Rogozin har Den Eurasiske Bevægelse bevæget sig fra en forholdsvis marginal til en dagsordensættende position. Formanden, Aleksandr Dugin, sidder i dag i flere ledende stillinger på Moskvas Statsuniversitet og er blandt andet rådgiver for Sergej Naryskjin, der er formand for Statsdumaen og Putins ven og kollega gennem flere årtier.
Næstformanden, Valerij Korovin, har arbejdet for og sammen med Dugin, nærmest lige siden Korovin som 17-årig kom til Moskva fra Vladivostok for 20 år siden.
I dag er han en central person i Den Eurasiske Bevægelse, og videoer med hans interview fylder næsten lige så meget som videoer med Dugins interview på tænketankens hjemmeside.
Ligesom Dugin er Korovin en person, man med det samme lægger mærke til på grund af hans meget lange skæg, som er karakteristisk for de såkaldte gammeltroende russere, der ikke anerkender de reformer, som den russiske kirke har været igennem tilbage i 1600-tallet.
Den Eurasiske Bevægelse er i det hele taget traditionalistisk i sin tankegang - der er dog ingen krav om, at man for eksempel skal være gammeltroende. Det påskønnes dog, at man følger sit lands eller sit folkeslags traditioner og for eksempel er kristen eller muslim. Det er også på sin plads at være ateist – især i storbyerne, hvor der er traditioner for den slags samfund.
Men de homoseksuelle er der ikke plads til, fortæller Valerij Korovin, der er klædt i en sort skjorte, sorte bukser og sorte sko. Hans hår og skæg er rødt, og hans intense blik får nærmest de grønne øjne til at virke hypnotiserende, når han fortæller om tænketankens grundlæggende idé:
»Det eurasiske projekt er antiamerikansk ud fra en geopolitisk synsvinkel. Det er et projekt, der skal fremme den multipolære verden og udfordre USA’s unipolære magtposition. Der skal ikke kun være et enkelt centrum i verden, hvor man tager beslutninger på hele menneskehedens vegne, sådan som Washington gerne vil have det,« siger Korovin.

