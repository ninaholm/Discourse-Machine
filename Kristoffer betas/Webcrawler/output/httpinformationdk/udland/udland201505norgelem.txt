Norge lemper regler for hjælp til afghanske tolke
Efter politisk pres ændrer den norske regering nu reglerne for, hvilke afghanske tolke der kan komme til Norge med deres familier. Danmark bør gøre det samme, siger Amnesty


 Det skal være lettere for afghanske tolke at komme til Norge sammen med deres familier, hvis de har arbejdet for de norske styrker i Afghanistan. Det har den borgerlige regering i Norge nu afgjort.
Det sker, efter at alle partier i det norske Storting tidligere på året vedtog, at regeringen skulle indføre en »lav tærskel« for, under hvilke omstændigheder tolkene kan få opholds- og arbejdstilladelse i Norge.
De lempeligere norske regler kommer på et tidspunkt, hvor den danske hjælp til afghanske tolke atter er genstand for debat. Flere tolke har fortalt til Information og andre medier, at de er blevet udsat for trusler fra den islamistiske bevægelse Taleban, der angiveligt truer dem på grund af deres tidligere arbejde for de danske styrker.
Men flere har fået afslag på asyl eller anden hjælp, selv om der i den såkaldte tolkeaftale fra 2013 står, at ingen tolke, der har støttet Danmark i Afghanistan, vil blive »ladt i stikken«.
Kaptajn Mads Silberg, der var udsendt til Afghanistan, glæder sig over, at Norge nu lemper reglerne.
»Vi bør helt klart lade os inspirere af Norge. Alt, der kan hjælpe vores tolke, er positivt,« siger Mads Silberg, der dog understreger, at han ikke kender alle detaljer i de nye norske regler.
»Men nøglen er at anerkende, at de her mennesker er i livsfare, fordi de har ydet en indsats for os,« siger han.
Norge har allerede givet asyl til 23 afghanske tolke. Men efter politisk pres har myndighederne altså nu lempet reglerne. De nye regler betyder, at såkaldte kamptolke, som eksempelvis har været med norske styrker på opgaver uden for en lejr i Afghanistan, kan få opholds- og arbejdstilladelse i Norge og også tage deres nærmeste familie med.
Samtidig skal der være »særlige og tungtvejende grunde«, hvis de norske myndigheder skal afslå at hjælpe tolkene.
Hos Amnesty International, der flere gange har kritiseret den danske hjælp, bifalder juridisk konsulent Claus Juul de nye norske regler.
»Det er udtryk for basal, sund fornuft,« siger Claus Juul, der mener, at Danmark bør overveje samme fremgangsmåde frem for den snævre tolkepakke, som et flertal i Folketinget har vedtaget.
»Det ligger lige for. Det er ikke et spørgsmål om godhedsindustri eller noget andet. Det handler om at droppe de oratoriske øvelser og i stedet se på, hvad der er problematisk ved at have været tolk,« siger Claus Juul.
I Danmark kritiserer Afghanistan-veteraner den danske hjælp til afghanske tolke. Ligeledes har det norske veteranforbund SIOPS kritiseret den hjælp, Norge indtil for nylig har tilbudt afghanske tolke, og er derfor glad for lempelserne.
»De nye regler virker fornuftige, og vi er godt tilfredse. Vi har selvfølgelig ikke set dem virke i praksis endnu, men det ser godt ud,« siger Arve M. Aasbak, der er rådgiver hos veteranforbundet.
Det er det norske justitsministerium, som ledes af Anders Anundsen, der er medlem af det indvandrerkritiske Fremskrittspartiet, som har udformet reglerne på baggrund af en indstilling fra Stortinget.
Justitsministeriet oplyser til Information, at det allerede har modtaget 40 ansøgninger efter den nye ordning. Størstedelen af ansøgerne har tidligere søgt om hjælp, og de første sager modtog ministeriet umiddelbart efter, at de nye regler var færdige.
Det norske Storting understreger i sin indstilling, at »dette ikke er en sag om asylpolitik, men en sag om beskyttelse af militært personel af udenlandsk oprindelse, som har været afgørende vigtig for den norske indsats i Afghanistan«.
Justitsministeriet har derfor ikke henvist til asylregler, som skal begrunde, at tolkene skal have beskyttelse, men til »nationale interesser, som tilsiger, at denne gruppe gives ophold i Norge«.
Omvendt bygger den danske hjælp til afghanske tolke på asylregler, som kræver, at tolkene skal godtgøre, at de er individuelt forfulgte.
Forskellige signaler
Et omdiskuteret aspekt i den danske aftale om hjælp til afghanske tolke er desuden, at tolkene – hvis de skal have asyl efter den såkaldte tolkepakke – skal have arbejdet mindst 12 måneder for danskerne, og at de desuden skal været blevet ansat den 19. december 2012 eller derefter.
I de nye norske regler der ikke noget krav om varighed af ansættelsen, og tolkene skal blot have været ansat efter 2006.
De tolke, der har støttet Danmark, kan imidlertid få hjælp efter den såkaldte intimideringspolitik, hvor der ikke er nogen krav om varighed af ansættelsen eller nogen skæringsdato. Men asyl gives kun i »sidste instans«, hvis tolkene overhovedet får hjælp efter intimideringspolitikken.
Claus Juul fra Amnesty mener, at det handler om, hvilket signal man sender til de lokale, der har hjulpet de danske styrker.
»Det er ikke et særlig sympatisk signal at sende, at vi godt kunne bruge de lokale tolkes tjenester i felten i Helmand, men da Danmark så trak sig ud, glemte vi, at de var vores venner,« siger Claus Juul.
Kvoteflygtninge
Karin Andersen, der er medlem af Stortinget for Sosialistisk Venstreparti i Norge, har været en af de drivende kræfter i forhold til at tage sagen op om de afghanske tolke. Hun har imidlertid ikke haft lejlighed til at læse de nye regler endnu.
»Men jeg er først tilfreds, når tolkene er kommet hertil og har fået beskyttelse,« siger Karin Andersen.
Hun har dog kritiseret, at de nye regler betyder, at de afghanske tolke vil optage pladser på Norges program for kvoteflygtninge. Det betyder, at der vil være et mindre antal pladser til flygtninge, som efter en aftale med UNHCR bliver genbosat i Norge.
Norge tager i år imod godt 2.000 kvoteflygtninge, mens Danmark modtager 500.
I Danmark er SF’s forsvarsordfører, Holger K. Nielsen, positivt stemt over for den nye norske ordning.
»Vi er nødt til at finde en bedre ordning for tolkene, end vi har haft, og der synes jeg bestemt, at vi kan lade os inspirere af det, der er sket i Norge,« siger Holger K. Nielsen, der vil lade den norske ordning indgå i den evaluering af den danske ordning, som skal foretages inden udgangen af 2015.
Hos Enhedslisten glæder forsvarsordfører Nikolaj Villumsen sig også over den norske beslutning.
»Det er rigtig positivt, at Norge nu giver opholdstilladelse til endnu flere tolke. Derfor vil jeg opfordre forsvarsministeren til at overveje, om ikke også de tolke, der har arbejdet for de danske styrker i Afghanistan, skal have en bedre behandling,« siger Nikolaj Villumsen.
Han mener dog ikke, at Danmark ligefrem skal kopiere den norske ordning, fordi den bruger pladser fra kvoteflygtninge til de afghanske tolke. Samtidig er det kun de tolke, som har et beskyttelsesbehov, der skal have hjælp, mener Nikolaj Villumsen.
Forsvarsministeriet skriver i en mail til Information:
»Det er desværre ikke muligt med en kommentar fra forsvarsminister Nicolai Wammen.«
/

