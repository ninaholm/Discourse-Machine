EU strammer skruen om bankernes bonusfest
At det lykkedes en ukendt EU-parlamentariker fra De Grønne at få sat en stopper for de europæiske bankers lukrative bonussystemer er ikke blot et bevis på Europa-Parlamentets stigende indflydelse. Men også at der er politisk bred opbakning til at få tæmmet finanssektoren


 Rundt omkring i Europa – fra Londons City til Frankfurt – syder bankfolk med lønninger i to- eller trecifrede millionbeløb i dag over Philippe Lamberts. Det var nemlig denne næsten ukendte belgiske EU-parlamentariker fra De Grønne, som fik strikket det ændringsforslag sammen til et EU-direktiv om bankernes virksomhed, der nu sætter en effektiv bremse for, hvor meget bankfolkene kan bevilge hinanden i bonus.
Den midaldrende, kortklippede og jakkesætklædte Lamberts, som i mange år var ansat i en ledende stilling hos IBM, før han gik ind i politik for miljøpartiet De Grønne i først Belgien og derpå Europa-Parlamentet, ligner ikke ligefrem nogen samfundsomstyrter. Men ingen er i tvivl om hans meninger.
»Kun ved på ny at skabe en sund bank- og finanssektor kan euro-samarbejdet og Europas økonomi reddes. Der må gøres op med bankernes excesser og den personlige grådighed,« sagde han under en debat i Parlamentet. Han sammenlignede opgaven med at bekæmpe overbetalte bankfolk i Europa med at »rydde gaderne for narkohandlere.«
Ved at fastholde argumentet om at Europa vil ramle ind i en ny finanskrise, hvis der ikke strammes op på det usunde bonussystem i finansverdenen, hvor risikotagning belønnes langt højere end normal, traditionel bankvirksomhed, fik Phlippe Lamberts langsomt vundet et flertal i Europa-Parlamentet for at skærpe EU’s direktiv. Kompromiset blev, at bankfolkenes årlige bonus fremover ikke må overstige deres årsløn med mindre aktionærerne siger ja hertil.
Ingen argumenter imod et stop
Stillet over for et stort set enigt Europa-Parlament skyndte de nationale politikere – repræsenteret af EU’s økonomi -og finansministre – at hoppe med på vognen og bakke op om bonusbegrænsningen, selv om man oprindeligt ikke ville have den. Storbritannien stod på et møde mellem EU-ministrene alene med sin modstand, og økonomiminister Margrethe Vestager (R) var henrykt over, at bonusbegrænsningen var kommet med i direktivet i 11. time.
Philippe Lamberts er personligt ikke overrasket over den pludselige kovending hos de magtfulde økonomi- og finansministre. Ingen politikere – ud over de britiske konservative – vil i dag efter finanskrisen forsvare de udskældte og upopulære bankfolk.
»De vidste, at vi ville have vundet debatten i offentligheden, fordi vi har de rationelle argumenter på vores side,« siger han om EU-parlamentarikernes krav.
Sagen har været en af de politisk mest betydningsfulde i EU-systemet i flere måneder, fordi den med al tydelighed har vist Europa-Parlamentets stigende indflydelse og magt. Samtidig er den endnu et led i EU’s forsøg på at få tæmmet og saneret bank- og finanssektoren oven på finanskrisen, hvor den kommende indføring af fælles banktilsyn i bankunionen og en EU-skat på alle transaktioner på finansmarkedet vil være de næste vigtige skridt.
Selv om EU-parlamentarikerne lever et stille liv i forhold til deres nationale kolleger, sidder de faktisk ofte mere afgørende placeret, når det gælder lovgivningsprocessen, fordi stadig flere beslutninger træffes på EU-niveau. Europa-parlamentarikerne råder i dag over større individuel magt og indflydelse end deres nationale modstykker.
Brug for overnational kontrol
Da det begyndte at gå op for bankverdenen, hvad Philippe Lamberts var ved at smede sammen i Europa-Parlamentet, fik han efter eget udsagn talrige opringninger fra direktører for nogle af de største banker i Belgien, Frankrig og Tyskland, som forsøgte at tale de lukrative bonus-systemers sag.
»Det er ualmindeligt godt arbejde, der er blevet lavet i Europa-Parlamentet i denne sag,« vurderer en højtstående diplomat i Bruxelles.
Sagen viser imidlertid også, at der langt inde i europæiske borgerlige rækker er en betydelig vrede over bankverdenens manglende evne til at rydde op i deres egen industri oven på finanskrisen.
Beslutningen sidste år om at opbygge en europæisk bankunion, hvis vigtigste indhold er oprettelsen af en nyt fælles europæisk banktilsyn under Den Europæiske Centralbanks ledelse, er en erkendelse af, at de nationale finanstilsyn ikke har magtet deres opgave under krisen. Kun et overnationalt og politisk uafhængigt kontrolsystem kan regulere finanssektoren.
Planen om at indføre en afgift på alle transaktioner og handler på finansmarkedet vil lægge en ekstra begrænsning på de heftigste spekulationer på finansmarkedet, fordi det vil gøre det dyrere at køre den automatiske computerhandel på børserne, som ifølge mange økonomer var med til at forværre finanskrisen.
Til betydelig ærgrelse for den britiske konservative regering og Londons finansmarked i City er forbundskansler Angela Merkel i de seneste måneder slået ind på en mere stram kurs over for bank- og finansverdenen. Først ved tøvende at koble Tyskland på tanken om en finansskat og derpå ved at bakke op om begrænsningen af bankernes bonussystem.
Hun har ifølge tyske regeringskilder blikket rettet mod Forbundsdagsvalget i efteråret, hvor oppositionen af socialdemokrater og De Grønne i valgkampen slår hårdt på at hegne bankerne ind. Især det tyske erhvervslivs mange små og mellemstore virksomheder har lidt i de seneste år under det delvise sammenbrud af en fungerende banksektor. På det grundlag kan interesserne i europæisk politiks to fløje finde sammen.
 

