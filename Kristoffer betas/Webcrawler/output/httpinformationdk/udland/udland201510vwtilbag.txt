VW tilbagekalder 8,5 mio. biler fra EU
I alt skulle der være tale om 11 millioner biler på verdensplan, og cirka 91.000 af dem kører ifølge Volkswagen Danmark rundt her i landet


 Den tyske bilproducent Volkswagen vil tilbagekalde 8,5 millioner dieselbiler fra det europæiske marked, da de har fået installeret en software, som viser lavere udledning af kvælstofilter i test, end bilerne reelt udleder.
I alt skulle der være tale om 11 millioner biler på verdensplan, og cirka 91.000 af dem kører ifølge Volkswagen Danmark rundt her i landet.
Tilbagekaldelsen af de 8,5 millioner biler bliver sat i værk fra januar næste år og berører de 28 medlemslande i EU, oplyser den tyske bilfabrikant.
Endnu er de berørte danske bilers skæbne uvis.
Det fremgår endnu ikke, om bilernes software bliver opdateret, eller om de berørte billister bliver refunderet, efter at flere har lagt sag an.
Ritzau

