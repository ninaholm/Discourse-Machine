Putin er desperat
Ukraine kan med Maidan glide Rusland af hænde. Putin forsøger i det mindste at få kontrol med Krim
 
	Halvøen Krim, der strækker sig ud i Sortehavet og kun er forbundet til resten af Ukraine ved en smal landtange, har traditionelt været tættere på Rusland end på Ukraine. Efter brutale etniske udrensninger i Stalin-tiden er et flertal af befolkningen russere og russisk-talende. Byen Sevastopol har af samme grund en statsretslig særstilling – ligesom hele Krim har en form for selvstyre i forhold til Ukraine. Selvstyreparlamentet har i dag valgt ny ledelse - med de bevæbnede besættere i huset, der har taget alle mobiltelefoner fra de folkevalgte


 
	Russiske pansrede mandsskabsvogne på vejene på Krim-halvøen i Ukraine. Russiske troppebevægelser ved den ukrainske landegrænse. Bevæbnede delinger har indtaget selvstyreparlamentet og regeringsbygningen i Simferopol på Krim. Er Rusland ved at invadere Ukraine?

	»Invasionen er såmænd allerede i gang,« siger analytikeren Mihailo Honchar, hvis tænketank Nomos har hovedkvarter på Krim: »Spørgsmålet er kun, om det kommer til egent-lige slag.«

	En tidligere rådgiver for Putin, Andrej Illarionov, advarede tilbage i januar om, at Putin ikke havde i sinde at lade Ukraine gå fri af Moskvas forsøg på at reintegrere de gamle sovjetiske lande.

	Pisk og gulerod

	Presset på Ukraine var allerede for alvor sat ind i løbet af sommeren 2013, da det gik op for Rusland, at Janukovitj måske for alvor mente, at han ville indgå en associationsaftale med EU. En begyndende handelskrig og trusler om mere af samme skuffe var våbnene i den fase. Siden forsøgte Putin sig med en gulerod, da han i december, hvor Maidan-protestbevægelsen havde bidt sig fast i vinterkulden, lovede guld og grønne skove i form af milliardkreditter, lavere gaspriser og store kontrakter til ukrainske industrier.

	»Men Putin har ikke lært noget af 2004, hvor han fejlede i forsøget på at få Janukovitj indsat som statholder i Ukraine,« siger Honchar. Moskva forstår ikke den politiske dynamik i Ukraine, hvor den ukrainsk-nationalt -orienterede del af befolkningen ikke sådan er til fals for Moskvas lokken med ussel mammon. Putin indgik i december en aftale med Janukovitj – udenom Ukraine: »Det er nemmere at nå overens med en monark end med et helt land. De lovede ham luftige kontrakter,« som Honchar udtrykker det. Mange i Ukraine opfattede Janukovitjs aftale med Putin som udsalg af nationale interesser for Janukovitjs egen vindings skyld, og protesterne på Maidan tog til i styrke i lyset af forræderiet.

LÆS: Russiske soldater omringer Krim-lufthavn

	Putin tog så i januar pisken frem igen og forstærkede handels- og informationskrigen mod Maidan. Minearbejdere i Østukraine måtte gå ned på halv tid, fordi Rusland købte færre kul, og tonen blev endnu mere skinger på de russiske fjernsynskanaler. »Ukraine lider under et ny-nazistisk kupforsøg,« forlød det fra russiske medier med øget styrke om demokratibevægelsen i Ukraine. Dette skulle ifølge Illarionov lede op til en egentlig militær invasion i Ukraines østlige områder efter Sotji-olympiadens afslutning – med Rusland i rollen som værnemagt for at forhindre en angivelig trussel om »folkemord og udslettelse af den russiske befolkning der,« som det hed. »Det er som dengang Nazityskland gik ind i Sudeterlandet,« siger Honchar.

	Krim er det sikre kort

	Samtidig hjalp en russisk militærrådgiver ifølge ukrainske medier Janukovitj med en plan for en rydning af Maidan. En plan ville have krævet endnu flere døde end de blodige sammenstød, der kom planen i forkøbet med sølle 18 timer og førte opstanden til sejr i Kijev.

	»Putins forsøg på blitzkrig i Ukraine er fejlet gang på gang,« siger Honchar. »Derfor forsøger han sig nu med det sikre kort Krim.«

	Den russiske flådebase i Sevastopol på Krim er ikke omhegnet og isoleret fra resten af samfundet. Tværtimod hænger det russiske flag ud fra næsten hver tredje bygning i Sevastopol. Formelt set er de russiske væbnede styrker gæster på ukrainsk territorium. Ud over flådehavnen kontrollerer russerne fyrtårne og feriesteder spredt ud over Krim, og det er ikke umiddelbart til at se, om en militærkolonne er fjendtlig eller blot på vej hjem. Men Honchar er overbevist om, at den russiske militære tilstedeværelse på Krim er øget på det seneste – derfor talen om invasion.

	Janukovitjs hårdhændede politik på Krim har gjort halvøen særlig velegnet til at agere russisk brohoved i Ukraine. Janukovitj indsatte efter sin tiltrædelse i 2010 sine egne folk i ledelsen på Krim – håndgange mænd fra hans hjemby Donetsk – til stor fortrydelse for Krim. »De opførte sig som mafiosi, og lovløsheden var omfattende,« siger Ali Hamzin, talsmand for den oprindelige befolkning af Krim-tatarer. Mens banditter kan købes for penge, så er frygten nu blandt russerne på Krim, at »ny-nazisterne« fra Maidan er optændt af et idebaseret had, der ikke kan forhandles med. De kommer for at dræbe, og kun Putin kan holde dem stangen, lyder logikken.

	Krim er et let offer for Putin, også fordi halvøen i modsætning til andre østlige regioner ikke har noget at stå imod med i form af oligarker, der har magt til at sætte foden ned. Oligarken Kolomojskij var f.eks. afgørende for, at Kharkiv i Nordøstukraine under Maidan-oprøret ikke blev brohoved for russisk indflydelse: »Han ville ikke dele med Putin,« som Honchar hudfletter den kolde logik.

	»Putin prøver nu desperat med små skridt. Hvis han med den oppiskede paranoia kan få Krims parlament til at afholde en folkeafstemning om øget selvstændighed, så kan det siden blive til en løsrivelse fra Ukraine,« analyserer Honchar, der også mener armbevægelserne er til indvortes brug. Mange i Rusland betragter stadig Ukraine som en løsreven provins, der skal tilbage i folden. De kan ikke forstå, at Putin ikke kan klare Ukraine-spørgsmålet. Han er stadig zar men ikke almægtig mere – og det kan give ham problemer på hjemmefronten. Hvis Putin kan stoppe de ukrainske nationalister på Krim, viser han styrke.

	Rusland har også specifikke økonomiske interesser i Krim, der trækker. »De vil gerne kunne føre South Stream-gasrørledningen over Krim,« siger Honchar og tilføjer, at Rusland ved at skræmme turister fra at tage til Krim kan få flere til at tage til Sotji, så de mange investerede milliarder kan tjenes tilbage.

