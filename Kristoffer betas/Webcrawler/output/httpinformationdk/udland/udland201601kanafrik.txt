Kan Den Afrikanske Union skabe sikkerhed og fred i Afrika?
Det vigtigste punkt på det netop overståede halvårlige møde i den Afrikanske Union var sikkerhed. Kontinentet er plaget konflikter og fanatiske militser, der sammen med fattigdom har drevet millioner på flugt, heraf en brøkdel til Europa. Spørgsmålet er, i hvor høj grad Den Afrikanske Union er en del af svaret på Afrikas problemer


 I udkanten af Etiopiens hovedstad, Addis Ababa, troner en imponerende bygning på 20 etager. Det er hovedkvarteret for Den Afrikanske Union. Foran bruser et imponerende springvand, mens flag fra de 54 medlemslande danner en blafrende halvcirkel. Kolossen er en gave fra Kina.
Ved indgangene vogter soldater med maskingeværer, i området omkring bygningen står kampvogne parat. I den forgange uge har Den Afrikanske Union holdt sit halvårlige topmøde, og det vigtigste punkt på årets første møde var meget sigende sikkerhed. Naboen øst for Etiopien er det krigsplagede Somalia; mod syd ligger Kenya, der fik dræbt 147 studerende i et terrorangreb i april sidste år; mod vest ligger Sydsudan, der er ramt af borgerkrig og mod nord ligger det stærkt autoritære Eritrea.
Nej til krig
Indenfor i AU-hovedkvarteret åbner topmødet anderledes fredeligt. I Nelson Mandela-salen synger et pigekor Den Afrikanske Unions sang:
»I say no to war, I say no to guns, I say no to extremism, I say no to racism, I say no to child-abuse, I say no to dictatorship«
Imens de smukke stemmer giver genklang i salen, læner AU-formand og Zimbabwes diktatoriske præsident Robert Mugabe sig afslappet tilbage i sin stol.
»I say yes to peace, I say yes to prosperity, I say yes to security, I say yes to unity« fortsætter pigekoret.
Bagefter indtager AU’s kommissionsformand, den Sydafrikanske præsident Jacob Zuma, podiet:
»Vi er fire år fra vores mål om at stoppe skyderier og gøre en ende på kvinder, mænd og børns lidelser i de regioner, der stadig er plaget af truslen fra terrorisme og ekstrem vold,« siger Zuma.
»Vi nægter at acceptere uretfærdighed. Vi vil arbejde for at stoppe volden og skyderierne.«
Afrika er for alvor trådt ud af en periode med relativ ro. Det var lykkedes at lægge låg på mange af de borgerkrige, der hærgede i 90’erne. Men nu er terrorgrupper vundet frem flere steder på kontinentet. Al-Shabaab i Somalia, Boko Haram i Nigeria, og Islamisk Stat og Al-Qaeda i Sahel-regionen.
Udover terrorgruppers sporadiske angreb på civile, er politiske konflikter blusset op i Sydsudan, Mali og Burundi.
I alt anslår FN’s Flygtningehøjkommissariat (UNHCR), at 15 millioner afrikanere er på flugt fra konflikter, hungersnød og fattigdom. Langt de fleste flygter til andre afrikanske lande, mens en brøkdel finder til Europa.
Er AU løsningen?
Særligt situationen i Burundi er et af de helt store diskussionsemner på weekendens AU-møde. Man frygter, at et folkemord som det i Rwanda i 1994 skal gentage sig. I en tale, som sekretæren fra den økonomiske kommission Carlos Lopes holdt onsdag, gjorde han det klart, at Den Afrikanske Union følger udviklingen i Burundi meget tæt.
»Vi kan ikke lade et folkemord som det i 1994 ske i Afrika igen. Vores blodige historie kræver, at vi tænker over, hvordan vi bekæmper terror og vold,« sagde han.
Ifølge Amnesty viser satellitfotografier fra luften massegrave i Burundis hovedstad Bujumbura. Mere end 400 mennesker er blevet dræbt siden foråret 2015, hvor politiske oprør begyndte, da præsident Pierre Nkurunziza annoncerede, at han ville stille op til en tredje embedsperiode.
Konflikten har indtil videre sendt 200.000 mennesker på flugt.
I december fremsatte AU og FN et forslag om at indsætte 5.000 fredsbevarende tropper i Burundi, som landets præsident afviste blankt. Også ved topmødet afviser Burundi forslaget om at sende fredstropper ind i landet.
Således kan det blive svært for AU at gøre noget for at forhindre en udvikling af situationen i Burundi. Hvis AU-styrker går ind i landet mod præsidentens vilje, vil det betyde, at unionen invaderer et af sine egne medlemslande.
Hertil kommer, at Burundi netop er blevet genvalgt som medlem af sikkerhedsrådet i Den Afrikanske Union og har bidraget til fredsbevarende tropper i Somalia. Det bruger Burundis regering som modsvar til AU’s kritik af dem.
»Det demonstrerer, at Den Afrikanske Union ved, at Burundi har en legitim regering, som har deltaget fuldt ud i fredsbevarelse i Afrika og har leveret resultater på området. Når unionen genvælger Burundi som en ud af 15 medlemslande til at håndtere fred og sikkerhed på kontinentet, er det fordi, de anerkender dette,« sagde Burundis udenrigsminister Alain Nyamitwe til News of America fredag efter et møde om fredsbevarelse og sikkerhed.
Store ord og ingen handling
Den Afrikanske Unions dilemma i Burundi er, ifølge nyhedsredaktør for TV Continental (Nigerias største TV-kanal) Stanley Okonye, et eksempel på, at unionen ikke har nogen særlig stor magt.
»Det er en klub, hvor de kan sætte et eksempel, tale i store ord og vejlede, men når det kommer til handling, så kan de ikke gøre så meget,« siger han, da Information møder ham efter åbningsceremonien, hvor FN’s generalsekretær Ban Ki-moon og Mugabe også var blandt talerne.
Okonye håber dog alligevel, at de afrikanske ledere vil bruge mødet til at komme frem til en fælles plan for at understøtte sikkerheden i Afrika.
»Et af kontinentets største udfordringer er den vaklende sikkerhed på kontinentet, blandt andet på grund af nogle af vores ledere, der ikke accepterer demokratiet og på grund af Boko Haram og al-Shaabab,« siger han.
Også ifølge præsidenten for Pan African Youth Union (en organisation under Den Afrikanske Union), Francine Furaha Muyumba, er sikkerhedsspørgsmålet og fred den vigtigste udfordring for Afrika, og det der bør stå højest på dagsordenen det kommende år.
»Vi bliver nødt til at fokusere på årsagerne til terrorisme og vold. En af årsagerne bag, er den høje arbejdsløshed blandt unge, der avler ekstremisme« siger hun.
Francine Furaha Muyumba, der selv kommer fra DR Congo, appellerer til, at Den Afrikanske Union bliver bedre til at handle på de ting, de diskuterer og beslutter på møderne.
»På mødet kan vi forene vores ledere og tale om, hvordan vi arbejder sammen i kampen for fred. Herefter kommer den virkelige udfordring, og det er, at Den Afrikanske Union skal blive bedre til at implementere de mål, de sætter,« siger Francine Furaha Muyumba.
Efter åbningsceremonien stiller de afrikanske ledere sig op til pressefotos.
Herefter forsvinder de ud i mødelokaler for at diskutere med hinanden, mens en minister af og til dukker op igen for at lave interviews med pressen.

