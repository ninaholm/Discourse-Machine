Økonomer nedtoner risikoen ved stor europæisk banktest
Søndag offentliggør Den Europæiske Centralbank som led i etableringen af EU’s bankunion den grundigste gennemgang og stresstest af de europæiske banker nogensinde. Resultatet kan spille en rolle for, om Danmark bør gå med i bankunionen
 Mario Draghi - Den Europæiske Centralbanks chef - har tidligere sagt, at der nødvendigvis må være banker, der dumper i centralbankens stresstest - men økonomer vurderer ikke, at resultatet af testen, der offentliggøres søndag, vil føre til stor uro.


 Mere end et år har Den Europæiske Centralbank (ECB) brugt på at vandre rundt i de 130 største banker i eurozonen og tjekke, at alt er, som det skal være. I starten af november overtager centralbanken som led i implementeringen af bankunionen ansvaret for tilsynet med eurozonens banker, og inden da skal der være ryddet op i de dårlige udlån.
Når ECB søndag offentliggør resultatet af sin omfattende test, vil det kaste lys over, hvor skrøbelige de europæiske banker er, og det kan skabe fornyet uro om bankerne.
Men Niels Thygesen, der er professor emeritus ved Københavns Universitet, tror ikke, man skal forvente negative overraskelser fra stresstesten.
»Jeg kan ikke forestille mig, at der vil komme så omfattende negative meldinger om et enkelt land eller om systemet som helhed, at det vil skabe fornyet krise. Det kan jeg ikke tro,« siger han.
Samme holdning har Jesper Rangvid, professor i finansiering ved Copenhagen Business School.
Han forventer, at der vil være nogle banker i Sydeuropa, ikke mindst Italien, der vil dumpe testen og altså møde krav om at rejse mere kapital. Men han mener samtidig, at centralbanken ingen interesse har i at stille så store krav og dumpe så mange banker, at det skaber fornyet mistillid til banksektoren.
Årets vigtigste begivenhed
ECB’s omfattende gennemsyn af de 130 banker, der tegner sig for 85 pct. af den samlede banksektor i eurozonen, består af to dele. Først har centralbanken – i det såkaldte asset quality review – kigget bankernes udlån igennem for at tjekke, at aktiverne er så meget værd, som bankerne har opgjort dem til. Bagefter har centralbanken stresstestet bankerne. Det vil sige, at de har beregnet, om bankerne er polstrede til at modstå et økonomisk tilbageslag.
Det er første gang, at alle de store banker i eurozonen testes efter de præcis samme regler. Centralbankdirektør Mario Draghi har selv været med til at øge spændingen om udfaldet, da han for et år siden, inden gennemsynet blev igangsat, sagde, at »banker skal dumpe«, for at testen er troværdig.
»Det er helt indiskutabelt årets vigtige begivenhed for de finansielle institutioner i Europa – måske nærmest i verden,« siger Jesper Rangvid om søndagens offentliggørelse.
»Vi har i Europa og især i eurozonen ikke rigtig fået rettet tilstrækkeligt op på den finansielle sektor. Det har i min vurdering været en af de klart medvirkende årsager til, at det har været så svært at få gang i væksten i eurozonen.«
Derfor er håbet, at ECB’s gennemgang kan genskabe tilliden til bankerne ved at signalere, at der nu en gang for alle er ryddet op. Ifølge Jesper Rangvid står ECB dog i en svær situation, da den på den ene side skal gå hårdt til bankerne for netop at sikre, at der er ryddet helt op, og på den anden side må der ikke komme så store overraskelser, at det i stedet underminerer tilliden til bankerne.
»Det er det dilemma, ECB står i, og hvor det er svært at sige, hvad der så er det rigtige at gøre.«
Stor tiltro til de danske banker
Selv om Danmark endnu ikke har taget stilling til, om vi vil deltage i den europæiske bankunion, har Finanstilsynet i Danmark – ligesom alle andre EU-lande, der ikke er med i euroen – gennemført en stresstest af de største danske banker efter samme model som ECB.
Resultatet af den test offentliggøres umiddelbart efter, at ECB har fremlagt de samlede europæiske resultater søndag kl. 12.
Finanstilsynet vil ikke kommentere testen forud for offentliggørelsen, men 25. februar i år, inden den danske test blev igangsat, sagde Ulrik Nødgaard, direktør i Finanstilsynet, at han ikke »forventer store overraskelser«.
Hos de danske bankers brancheorganisation, Finansrådet, forklarer kontorchef Birgitte Bundgaard Madsen, at også Finansrådet regner med, at alle danske banker kommer glat igennem den danske stresstest.
Den opfattelse deles af både Jesper Rangvid og Niels Thygesen.
Danmark med i bankunionen
Tidligere i oktober meldte Finansrådet ud, at Danmark bør vente med at tilslutte sig bankunionen, da der fortsat er for meget usikkerhed om opbygningen.
Birgitte Bundgaard Madsen forklarer, at resultatet af stresstesten søndag er et af elementerne, der afgør, om Danmark bør gå med. Da bankunionen fungerer som en forsikringsordning, der skal betale for bankkrak, er det vigtigt at vide, at bankerne i de andre lande er sunde, inden man tegner en fælles forsikringsordning med dem.
Men der er stadig mange andre faktorer i beslutningen, og derfor ændrer søndagens rsultat ikke på, at Finansrådet fortsat mener, at Danmark bør vente med at tage stilling.
Foreløbig har Nationalbanken tilkendegivet, at den mener, at Danmark bør deltage, mens regeringen fortsat er afventende.
Også Jesper Rangvid siger, at testresultaterne er »en vigtig dimension i vores beslutning«. Men heller ikke han mener, at det er det eneste, der spiller en rolle for, om Danmark bør gå med.
Han lægger vægt på, at Danmark først sikrer sig garantier for, hvordan realkreditsektoren, der står for totredjedele af udlånene i Danmark, vil blive stillet, hvis vi går med i bank-unionen.
Niels Thygesen siger, at han er tilhænger af, at Danmark allerede nu melder ud, at vi vil deltage i bankunionen.
Han ser bankunionen som en styrkelse af EU’s indre marked for finansielle tjenesteydelser. Men det vil tage flere år, før de fordele bliver tydelige, og så længe mener han ikke, at Danmark bør vente med at tilslutte sig bankunionen.
»Hvis man er rimelig sikker på, virkningerne må gå i den retning, så ser jeg ikke særlig grund til at vente,« siger Niels Thygesen.

