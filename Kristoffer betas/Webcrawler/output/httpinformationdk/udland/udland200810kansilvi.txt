Kan Silvio Berlusconi lære at elske Obama?
Berlusconi har erklæret, at han støtter McCain, så Obamas føring er en dårlig nyhed for den italienske regering. 'Berlusconi vil blive politisk marginaliseret, hvis Obama vinder', vurderer en af hans politiske modstandere


 ROM - Da George Bush i juni var på afskedsturné i Europa som amerikansk præsident, besøgte han også Italien. Silvio Berlusconi, der netop var blevet valgt som italiensk premierminister for tredje gang, erklærede åbent, hvem han holder med i den amerikanske valgkamp:
"Jeg hepper på McCain af egoistiske årsager, for han er en måned ældre end mig."
I sin forrige periode som regeringschef fra 2001 til 2006 stod Berlusconi skulder ved skulder med Bush. For en uge siden besøgte han Washington, hvor han bedyrede, at historikerne vil anerkende Bush som "en stor og idealistisk statsmand". 
Både ideologisk og økonomisk er Berlusconi tæt knyttet til Bush-regeringen, og det vil derfor være meget ubelejligt for den italienske regeringsleder, hvis Barack Obama bliver valgt, mener Furio Colombo. Han er tidligere korrespondent i USA, men er nu senator for oppositionspartiet Partito Democratico. 
"Berlusconi vil blive politisk marginaliseret, hvis Obama vinder. Berlusconis selskaber lider i forvejen under finanskrisen, og uden sine venner i Washington vil han befinde sig i en udsat position," siger Furio Colombo, der mener, at det amerikanske valg bliver bortcensureret i de italienske medier, fordi meningsmålingerne er dårlige nyheder for regeringen: 
"I tv-avisen i dag annoncerede de en historie om McCains helbred i overskrifterne, men historien blev aldrig bragt i løbet af udsendelsen," siger Furio Colombo.
Venstrefløjens hævntogt
Giuliano Ferrara, der i 60'erne og 70'erne befandt sig på den yderste venstrefløj, men siden har erklæret, at han i virkeligheden var spion for CIA, er i dag chefredaktør på avisen Il Foglio. Han var også blandt Berlusconis rådgivere, da mediemagnaten i 1994 gik ind i politik. Ferrara mener ikke, at en valgsejr til Obama vil ændre det store:
"De venstreorienterede vil se deres politiske modstandere stege i 40 års reaganisme, og de slikker sig om munden ved synet af den globale økonomis krise. Hvis Obama bliver valgt, kan han ride på finanskrisens bølge og lege, at vi befinder os i 30'erne for skatteydernes penge. Men kun i få måneder. I det 21. århundredes globaliserede økonomi kan der ikke blive tale om nogen ny Roosevelt."
Furio Colombo afviser forestillingen om et ideologisk hævntogt:
"Internt i mit parti er der ingen strategi for, hvordan en sejr til Obama skal udnyttes, og det bør der heller ikke være. Vi gør os ingen falske forhåbninger om, at en valgsejr til Obama vil gøre en ende på berlusconismen," siger han.
Giuliano Ferrara tror ikke, at Obama kan blive et problem for Italiens konservative regering:
"Obama er kun blevet præsidentkandidat, fordi han er sort. Hans smil, hans hvide tænder, hans stemme, der har klang som en rappers, hans gospelagtige spiritualitet som sort kristen, hans kropssprog, hans selvbiografier og familiefortællinger - det hele kredser om et identitetsmæssigt spørgsmål: 'Jeg er i fysisk forstand noget helt nyt, afslutningen på raceadskillelsens mareridt. Kan I ikke se det?'," siger Ferrara og tilføjer: "Med et samlende sprog, der handler om fremtid, ungdom, håb og den amerikanske drøm, har han knust Clinton-familiens valgmaskine og dermed skaffet sig stor sympati i konservative miljøer - også hos mig."
Som oppositionspolitiker kan Furio Colombo godt bruge Obama til noget: 
"Jeg vil bruge Obama som et eksempel over for regeringspartiet Lega Nord og deres Ku Klux Klan-agtige hetz mod fremmede. Jeg vil bruge Obamas far som eksempel over for indenrigsminister Roberto Maroni, der vil gøre det strafbart at være illegal indvandrer. Obamas far levede i sin tid som illegal indvandrer i USA. Det har hverken været farligt for det amerikanske samfund eller helt forgæves," siger han og tilføjer: 
"Lega Nord vil gå helt af mode, hvis Obama bliver præsident. Italien har altid været meget påvirkelig i forhold til strømningerne i det amerikanske samfund."
Også i forhold til Italiens udenrigspolitik, mener Colombo, at der er noget at komme efter, hvis Obama vinder valget:
"Forsvarsminister Ignazio La Russa siger igen og igen, at vores soldater i Afghanistan og i sin tid i Irak gør Italien ære. Men gør arbejderne eller de arbejdsløse ikke også Italien ære? Denne konstante fremhævelse af soldaten er en gennemført fascistisk retorik."
Uforbeholden kærlighed
The Economist offentliggjorte forleden en undersøgelse, som viste, at McCain kun ville få flertal i Georgien, Makedonien og Cuba, hvis det amerikanske præsidentvalg blev afgjort ved en verdensomspændende afstemning. Furio Colombo, der er amerikansk gift og i mange år var direktør for det italienske kulturinstitut i New York, ville også sætte krydset ved Obama. 
"Jeg kender John McCain, som jeg sætter stor pris på. Men Obama er den mest venstreorienterede præsidentkandidat i USA's historie. Hvis han bliver valgt, vil det få stor betydning i Europa. Man kan kun håbe på, at det vil fremme en demokratisk udvikling i Italien," 


