’De skal stå til ansvar for deres mishandling af min søn’
Det går langsomt fremad for udviklingshæmmedes forhold i Kinas største byer. Men ude på landet og i mindre udviklede byer bliver de fortsat ofte lænket og holdt i bure, solgt som slaver og mishandlet til døde i statens varetægt. En 13-årig drengs død sætter nu fokus på myndighedernes ansvarsforflygtigelse
 Selv om forholdene for udviklingshæmmede er blevet forbedret i flere af de store byer i Kina, så viser en lang række sager, at uden for de store byer er der stadig store problemer med at behandle dem ordentligt.


 Sidste efterår gik den 13-årige udviklingshæmmede dreng Wang Zhiqiang ud for at lege, men han kom aldrig hjem igen. Da hans forældre et halvt år senere så ham igen, var han et fuldstændigt udmagret lig.
Drengen døde en smertefuld død. Det er hans far overbevist om. Billeder, som faren har taget, viser den døde søn ligge nøgen i fosterstilling på et aluminiumsbord i et hospital i det centrale Kina. Selv de mindste knogler er tydeligt markerede under huden. Hofteknoglerne, knæene og albuerne ser unaturligt store ud i forhold til den kollapsede krop. Ansigtet er udhulet af sult, og der ser ikke ud til at være en eneste muskel tilbage i den lille krop, der er dækket af sår og mærker.
Da Wang Zhiqiang døde den 18. april vejede han kun 15 kilo – tre gange mindre end blot få måneder forinden.
Lægerne på Hospital nr. 1 i byen Xinyang i Henan-provinsen har erklæret, at Wang Zhiqiang døde af underernæring og tuberkulose.
Drengens død er et resultat af den behandling, han blev udsat for, mens han var i de kinesiske myndigheders varetægt. I det sidste halve år af sit liv var han anbragt i et såkaldt redningscenter, der bruges til at huse hjemløse. Men drengen var ikke hjemløs. Han havde en mor og en far, som ikke anede, hvor han var henne. De havde meldt ham savnet hos politiet den 3. oktober, dagen efter han var gået ud for at lege. Hvad forældrene ikke vidste, var, at en politimand samme dag havde set deres søn på gaden foran en McDonalds-restaurant og uden videre havde afleveret ham hos redningscentret.
Efter et halvt års desperat søgen efter deres søn så forældrene en rapport i en lokal avis, som oplyste om et anonymt barns død på hospitalet. De tog hen for at se, om det var deres søn.
»Han var ikke til at kende. Han lignede en pose knogler,« siger faren, den 37-årige arbejdsmand Wang Xinhong.
Forældrene blev først sikre på, at det rent faktisk var deres søn, som lå på aluminiumsbordet, da de genkendte to ar på hans venstre hofte og højre fod. Billeder af sønnen, fra før han forsvandt, viser en tilsyneladende sund dreng, der ifølge faren vejede 45 kilo.
Ingen forklaring
Den lokale regering i Xinyang nægter at komme med en forklaring på, hvordan en ellers rask dreng kunne sulte ihjel, mens han opholdt sig i et statsligt redningscenter. Og regeringen nægter at tage ansvar.
I stedet har et undersøgelseshold, nedsat af lokalregeringen, efter to måneders granskning af sagen nu konkluderet, at det er den 13-årige, udviklingshæmmede drengs egen skyld, at han døde. Helt præcist lyder det fra undersøgelsesholdet, at »den afdøde bør bære 70 procent af ansvaret for, at han led af fejlernæring«. Samtidig har forældrene 15 procent af ansvaret grundet »manglende opsyn« med deres søn. Og redningscentret får også tildelt 15 procent af skylden, da det »ikke levede op til sit ansvar«.
Faren finder myndighedernes afgørelse »forrykt«.
»Selvfølgelig er det noget pokkers sludder, at han skulle være skyld i sin egen død. Han var ikke ligeså klog som andre børn, men hvis han var sulten, så var han udmærket i stand til at spise, hvis der altså var noget mad at spise. Han er åbenlyst blevet sultet ihjel. Min søn er blevet behandlet alt for grusomt,« siger Wang Xinhong, der frygter, at sår og mærker på sønnens lig indikerer, at han også er blevet udsat for anden fysisk mishandling.
»Men myndighederne vil ikke give os en forklaring på, hvorfor han døde i denne tilstand,« siger faren. »De har mishandlet et menneske, men de tror, at de kan slippe af sted med at have behandlet ham på denne måde, bare fordi han var udviklingshæmmet.«
Familien har ikke fået lov til at se deres afdøde drengs lægejournal. Og myndighederne i Xinyang vil ikke udtale sig om sagen til Information.
»Han var en fin, ordentlig og sund dreng. Han kunne ikke gå i skole som normale børn, men hvis man talte tålmodigt med ham, så ville han kunne fortælle, hvor han boede. Han kunne fint tale og kommunikere med folk,« siger faren, som er stærkt kritisk overfor, hvorfor politiet ikke kunne finde sønnen, når nu det var politiet selv, der havde fundet ham og anbragt ham i et redningscenter.
Flere sager
Wang Zhiqiangs død er endnu engang med til at sætte fokus på behandlingen af udviklingshæmmede i Kina, specielt i de statslige redningscentre, der egentlig er oprettet for at give hjemløse husly, men som oftest bruges som anbringelsessted for udviklingshæmmede – simpelthen fordi de udgør en stor del af Kinas hjemløse.
Kinesiske medier publicerede i december sidste år billeder fra et andet redningscenter – også i Henan-provinsen – hvor udviklingshæmmede sad bundet med reb til træer i en baggård. Beboerne i centret bar laset tøj, sov på jordgulve i uhumske hytter og led af underernæring.
»Der er så mange rapporter om, at folk lever under forfærdelige forhold, bliver udsat for vold og mishandling og ovenikøbet dør af behandlingen i redningscentrene,« siger Song Song, leder af Yineng Yixing, en kinesisk ngo, der arbejder for handicappedes rettigheder.
Meng Weina, leder af ngo’en Huiling, der har oprettet væresteder for udviklingshæmmede i adskillige kinesiske byer, mener, at situationen i redningscentrene er blevet forbedret nogle steder inden for de sidste år, men at ansvaret for, at der stadig er mange eksempler på »horrible forhold« er den kinesiske regerings, da der er tale om et systemisk problem: »Disse redningscentre er statslige institutioner. Det er systemet, som ikke er i stand til at tilbyde ordentlige forhold og få de ansatte til at gøre det bedre. Skylden for, at så mange børns liv og værdighed er blevet ofret, kan derfor ikke kun lægges på enkeltpersoner.«
Det har myndighederne ellers forsøgt. Efter sagen om Wang Zhiqiang er blevet rapporteret i kinesiske medier, er enkelte politibetjente, læger og medarbejdere ved redningscentret blevet degraderet – på trods af hovedansvaret for dødsfaldet altså officielt er den afdødes selv.
Mange trusler
En lang række sager viser imidlertid, at livet for udviklingshæmmede ikke kun er usikkert i de regeringsdrevne redningscentre. Adskillige rapporter inden for de sidste år viser, at udviklingshæmmede er blevet holdt som slaver i fabrikker og miner, hvor de er blevet udsat for tæsk, hårdt arbejde og udsultning. Nogle er endt som slaver efter at være blevet kidnappet, mens andre simpelthen er blevet solgt for 300-500 kr. til fabrikker af organisationer, der ellers foregav at være velgørenhedsorganisationer.
Og familier får ofte noget nær ingenting ud af at efterlyse deres forsvundne børn, da det ifølge Song Song fortsat er et problem, at politiet ikke tager efterlysninger af udviklingshæmmede alvorligt – ligesom det tilsyneladende var tilfældet i sagen om Wang Zhiqiang.
Men udviklingshæmmede oplever også problemer i hjemmet. Meng Weina, fra ngo’en Huiling, mener, at kinesere generelt fortsat i stor grad – på trods af det er bedre end tidligere – skammer sig over at have børn med handicap og ofte gemmer dem af vejen. Hyppigt dukker der rapporter op i kinesiske medier om forældre, der holder deres udviklingshæmmede børn i bure eller lænker – i nogle tilfælde i årtier. Men ifølge Song Song er det oftest en løsning, som forældrene vælger i afmagt på grund af manglende støtte fra staten eller samfundets side og også på grund af frygt for, at deres børn skulle blive kidnappet og mishandlet.
»Familierne mangler ressourcerne og ekspertisen til at tage sig af udviklingshæmmede, så den mest simple metode for dem er at lænke dem eller låse dem inde i et værelse,« forklarer Song Song, der siger, at Kinas udviklingshæmmede i stor grad lider under manglende omsorg og pleje, ringe uddannelses- og jobmuligheder og en stor grad af diskrimination.
Meng Weina mener dog, at forholdene for udviklingshæmmede er i hastig forbedring i storbyerne, men hun erkender, at det fortsat blot er nogle få procent af de udviklingshæmmede, som får nogen form for støtte af staten. Regeringen har ellers de sidste år lovet bedre forhold. Blandt andet har den garanteret bedre adgang til undervisning for udviklingshæmmede, men rapporter fra menneskerettighedsorganisationer viser, at det løfte langtfra er indfriet. Samtidig har staten godt nok oprettet stadig flere institutioner i byerne til fordel for udviklingshæmmede, og flere er kommet i arbejde, men ude på landet og i Kinas mindre udviklede byer er disse tilbud nærmest ikkeeksisterende.
De skal stå til ansvar
Wang Zhiqiangs forældre modtog aldrig nogen hjælp fra staten. Da drengen var fem år gammel, syntes de, at der var ’noget galt’ med deres eneste barn, og efter et hospitalsbesøg fik de at vide, at han var udviklingshæmmet. Moren stoppede med at arbejde for at tage sig af sønnen.
»Nu gør det ondt i hjertet. Min kone ligger hele tiden i sengen og græder,« fortæller faren, Wang Xinhong.
»Måske har vi været for skødesløse, men vores dreng legede altid ude foran vores dør. Han kendte stedet godt, og jeg forstår ikke, hvorfor han kunne forsvinde.«
Regeringen lader til at være pinligt berørt over sagen og ønsker, at den skal forsvinde. Journalister i Henan-provinsen fortæller, at de nu har fået forbud mod at skrive om sagen.
Samtidig fortæller Wang Xinhong, at myndighederne har tilbudt ham penge som erstatning for sønnens død. Men det er ikke nok. Faren kræver, at lokalregeringen trækker rapporten, der giver hans søn ansvaret, tilbage.
»De skal stå til ansvar for deres mishandling af min søn,« siger han om myndighederne.

