Utroskab ryster på ny Washington
Affæren om CIA-chef David Petraeus’ sidespring med forfatteren til sin biografi minder mere og mere om præsident Bill Clintons udskejelser, der førte til politisk handlingslammelse i USA
Stjernegeneral og CIA-chef David Petraeus, nummer to fra højre på billedet, måtte træde tilbage den 9. november, efter han havde indrømmet at have haft en udenomsægteskabelig affære med en yngre kvinde.


 Igen er USA besat af en sexskandale, der risikerer atter at føre til handlingslammelse i Washington.
I 1998-99 blev præsident Bill Clinton stillet for en rigsret i Senatet anklaget for at have haft et seksuelt forhold til en kvindelig praktikant i Det Hvide Hus. Selv om han blev frifundet for mened, lammede den over et år lange sag det politiske system og skadede USA’s renommé. Verden rundt gjorde man grin af det puritanske Amerika.
Denne gang er USA’s legendariske krigsgeneral, CIA-chef David Petraeus, endt i kanen med forfatteren til sin biografi, eksmajor Paula Broadwell, gift og med to børn. Hans tidligere nummer to ved den centrale kommandos hovedkvarter i Tampa i Florida – general John Allen – er endda blevet viklet ind i den komplicerede affære.
Dog tyder noget på, at Allens smigrende sprogbrug i e-mail-korrespondance med en selskabsdame i Tampa ikke er ensbetydende med et udenomsægteskabeligt forhold. De er også gift.
Den aktuelle sag vil formentlig lede til hovedrysten i udenlandske hovedstæder, sådan som præsident Clintons utroskab gjorde det i sin tid. Men røret i Washington, D.C. giver også anledning til bekymring.
Ministerrokade
Netop som en genvalgt præsident Barack Obama skulle til at udskifte dele af sit ministerhold – herunder udenrigsminister Hillary Clinton og forsvarsminister Leon Panetta – og den 11. amerikanske general i Afghanistan skulle overtage posten som øverstkommanderende for NATO, åbner der sig en Pandoras æske af afsløringer om generalers »upassende opførsel«, som det hedder i Pentagon-jargon. Sagen bekræfter loven om de utilsigtede konsekvenser.
Selskabsdamen Jill Kelley i Tampa mistænkes af general Petraeus’ elskerinde, Paula Broadwell, for at flirte med generalen. Broadwell sender denne rival nogle anonyme og intimiderende e-mail. Kelley sætter sig i kontakt med en ven og FBI-agent i Tampa – en Obama-hader, som tidligere har lagt an på hende – og får ham til at orientere sine overordnede om de chikanerende e-mail.
Herefter ruller snebolden. FBI indleder en undersøgelse af CIA-chefens private e-mail. To traditionelt rivaliserende regeringsagenturer er pludselig på kollisionskurs. Det næste skridt involverer forsvarsministeriet.
Jill Kelley overdrager ubetænksomt alle sin e-mail til FBI, der vil identificere den anonyme skribent. Sporet leder til Paula Broadwell og en G-mail-konto, hun og Petraeus har brugt til at udveksle private og intime beskeder.
Men samtidig finder FBI mange hundrede e-mail på Kelleys mailkonto sendt til general John Allen. Selv om intet tyder på noget ulovligt, er FBI forpligtet til at overføre et bundt på 20-30.000 e-mail til Pentagon. Ifølge det militære kodeks kan utroskab i visse tilfælde være en forbrydelse; det samme gælder upassende adfærd.
General Allen er en af USA’s mest respekterede generaler. Han kæmpede i Irak og har i et år været øverstbefalende for USA’s og NATO’s ISAF-styrker i Afghanistan. Han skulle have været til høringer i Senatet i denne uge om sin nye NATO-post. Petraeus skulle også have aflagt rapport i Senatet om Benghazi-attentatet i Libyen.
Tab af ekspertise
For præsident Obama er Petraeus’ afgang et betydeligt tab. Generalen havde i løbet af sin karriere opbygget et bredt netværk af højtstående kontakter i internationale brændpunkter, som var yderst anvendelig i hans nye stilling som CIA-chef. Hans anerkendte intellekt, brede historiske viden og talent for at fordøje og tolke efterretninger tjente som uvurderligt grundlag for præsidentens beslutninger i f.eks. Iran, Libyen, Yemen og Pakistan.
»General Petraeus har tjent vort land på en usædvanlig flot måde. Vi er alle blevet tryggere på grund af hans indsats. Jeg håber, at han og hans familie er i stand til at komme videre, således at dette kun vil være en biting i hans ekstraordinære karriere,« sagde præsident Obama på en pressekonference i går. Petraeus’ uventede tilbagetræden betyder, at Obama bliver nødt til at ændre sin omrokering af ministerholdet. Det havde oprindeligt været hans hensigt at udnævne senator John Kerry til udenrigsminister; meget tyder på, at den post nu vil gå til FN-ambassadør Susan Rice, mens Kerry bliver forsvarsminister. Der hersker derimod stor usikkerhed om, hvem der skal være den næste CIA-chef.
Sexskandalen har givet anledning til en offentlig debat om krænkelse af privatlivets fred. Kan det virkeligt passe, spørger borgerrettighedsgruppen American Civil Liberties Union, at FBI skal have adgang til højtstående officerers og ministres private e-mail? Burde FBI ikke have bilagt sagen, efter at man konkluderede, at Petraeus ikke havde videregivet klassificeret materiale til Broadwell? Og hvad angår det egentlig FBI og offentligheden, at general Allen udveksler hede breve med en kvindelig bekendt i Tampa i Florida?, anfører kritikere.
På den anden side peger militære eksperter på, at Petraeus og Allen ikke er de eneste generaler, som er blevet grebet i etiske brud. Alene i 2012 har flåden fyret 100 officerer for uetisk adfærd. En firstjernet general mistede i går en stjerne, fordi han blev grebet i at bruge af sit budget til personlige formål.
»Officerskorpset syntes at være blevet immun overfor kritik. De fører et isoleret liv som en urørlig og privilegeret klasse. Hver gang en krig går galt, lægger vi skylden på politikerne, ikke på generalerne,« skriver forsvarseksperten Thomas Ricks i en kronik i The New York Times.

