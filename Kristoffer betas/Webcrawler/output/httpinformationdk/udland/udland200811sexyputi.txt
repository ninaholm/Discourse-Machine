Sexy Putin
Ruslands tidligere præsident Vladimir Putin kan bryste sig af et internationalt gennembrud som sexsymbol
Vladimir Putin er en eftertragtet mand. I Italien kalder en kendt tv-vært ekspræsidenten for sin -erotiske drøm-.


 Den tidligere russiske præsident, nuværende premierminister Vladimir Putin, er fortsat den mest populære politiker i Rusland og et eftertragtet sexsymbol for de russiske kvinder. Og hans spindoktorer har gjort deres til at fremme Putins image som macho ved at lade ham flyve jetfly, dykke ned med ubåde, jagte terrorister selv på lokummer, optræde med nøgen overkrop i en sibirsk flod og kysse en sibirsk tiger, som han netop havde nedlagt med en bedøvende pil.
Men nu går det for vidt for selv de kremlske spindoktorer. Og det er tilsyneladende helt ude af deres kontrol. I selveste Italien er der folk, som er ved at gå til af længsel efter den russiske ekspræsidents krop. Det gælder, ifølge det russiske Kreml-finansierede, engelsksprogede modstykke til CNN, Russia Today, en af Italiens mest kendte tv-værter Alfonso Signorini, der ikke lægger skjul på, at han er bøsse. I et interview med dagbladet La Stampa siger Signorini, at Putin er hans erotiske drøm og verdens mest sexede mand. 
"Da jeg så hans nøgne overkrop og siden med en bedøvet tiger ved sine fødder, var jeg lige ved at få et hjerteanfald. Vid-under-ligt," fortæller den italienske tv-stjerne. 
"Jeg bad Berlusconi introducere os, men han grinede bare. Men Putin er min erotiske drøm, jeg er tiltrukket af hans karisma og isnende udstråling. Jeg drømmer om at møde ham".
Putin og Berlusconi er nære venner, og Putin har adskillige gange besøgt den italienske leder i hans bolig i Sardinien, hvor også Putins to døtre har tilbragt en hel sommerferie.
Også de russiske bøsser er vilde med deres tidligere præsident. Deres hjemmesider flyder også over af begejstring over Putin med nøgen overkrop og sibirske tigre. Putin selv har da også - i modsætning til så mange andre russiske politikere, der sædvanligvis betragter homoseksualitet som en pervers synd - opfordret til større tolerance over for bøsser og lesbiske, selvom han dog som ansvarsbevidst leder samtidig har sagt, at "min holdning til homoseksuelle parader og den slags har at gøre med min officielle pligt, og jeg mener, at vort lands største problem er det demografiske med katastrofalt lave fødselstal".


