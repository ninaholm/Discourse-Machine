Skueproces mod Julia i Ukraine
Ukraines førende oppositionspolitiker, Julia Timosjenko, sidder i fængsel under retssagen imod hende. Retssagen er en klar politisk sag, lyder det fra flere sider


 Det er ikke så lidt, den tidligere ukrainske premierminister og leder af den Orange Revolution Julia Timosjenko i disse dage bliver anklaget for ved en domstol i hovedstaden Kiev: At have lavet en gasaftale med Ruslands premierminister, Vladimir Putin, som har været dyr for Ukraine, men indbringende for Timosjenko selv, korruption, og nu antyder statsanklageren også, at hun har været indblandet i mord.
Den ellers så populære og karismatiske politiker, som førte an og vandt kampen mod det gamle regime og den nuværende præsident, Viktor Janukovitj, i 2004-2005, sidder nu i en celle i Kiev, mens sagen kører. Udenfor på hovedpladsen Kresjatik, hvor den Orange Revolution udspillede sig, er der igen teltlejre og konstante demonstrationer til støtte for hende.
Hviderussisk niveau
En af den ukrainske demokratibevægelses pionerer, den kendte filosofiprofessor Miroslav Popovitj, er, siger han i en telefonsamtale med Information, ikke et øjeblik i tvivl: »Der er tale om en klar politisk skueproces som i Stalins Sovjetunionen, der går ud på, at den nuværende præsident, Viktor Janukovitj, er i færd med at fjerne sine politiske modstandere for at sikre sig magten i lang tid fremover.
Janukovitj frygter Timosjenko mest, fordi hun er populær, derfor er hun den første, der bliver dømt. Hun får formentlig fem-seks års fængsel. Efter hende følger en række andre fra oppositionen. Det er absurd, for den gasaftale, hun indgik med Putin, var nødvendig på det tidspunkt, og hun var under voldsomt pres for at indgå den fra alle sider.«
Ifølge Popovitj er Ukraine under den nuværende præsident på vej i retning af samme diktatoriske tilstande som i nabolandet Hviderusland.
»Vi er ikke helt nået ned på Hvideruslands niveau, der er trods alt visse demokratiske håb endnu, men vi er nu nede på niveau med Ruslands såkaldte kontrollerbare demokrati, der i realiteten betyder, at den siddende klan bruger alle midler til at blive siddende ved magten og ved foddertruget,« siger Popovitj.
Både USA og EU, ja selv Ruslands præsident, Dmitrij Medvedev, har presset på for at få Julia Timosjenko frigivet. Alle er enige med Popovitj i, at der er tale om politisk forfølgelse af den ukrainske opposition.
Vesten truer med at stoppe långivning til den i forvejen skrantende ukrainske økonomi, og Medvedev afviste forleden under et møde med Ukraines præsident Janukovitj at genforhandle gasaftalen, som betyder, at Ukraine ikke længere får subsidier, men må betale verdensmarkedsprisen for gas.
Ny revolution på vej
»Vi ukrainske demokrater er Vesten dybt taknemmelig for, at man denne gang har reageret hurtigt og kraftigt på det ukrainske regimes overgreb og kræver Timosjenko løsladt. Jeg er personlig skuffet over, at den ukrainske opposition selv har været alt for stille og tilbageholdende, formentlig af frygt for repressalier. Men jeg vil ikke udelukke, at vi står over for endnu en Orange Revolution i Ukraine. Vi må bare have de unge aktiveret igen ligesom i 2004, så kan der hurtigt blive fyldt op på gaderne i de ukrainske byer, og så har Janukovitj kun en mulighed at sende kampvogne ind. Gør han det, så er han en færdig mand som lederne i de arabiske og nordafrikanske lande,« siger Popovitj.
Ifølge Timosjenkos støtter i hendes parti Batkivsjina (Fædrelandet, red.), så er det præsidentadministrationens plan at skade oppositionen så meget som muligt med alle midler, men de siger samtidig, at retssagen imod hende har bragt hende tilbage til hendes absolutte favoritposition midt i mediernes og verdens overskrifter. Professor Popovitj siger, at Janukovitj har begået en stor fejl ved at lade Timosjenko arrestere.
»Der er ingen tvivl om, at det her ikke er en dommers eller en statsadvokats gerning. I den sag går alt igennem præsidentens kontor. Og det er Julia fremragende til at vende til sin egen fordel. Slaget er bestemt ikke tabt endnu.«

