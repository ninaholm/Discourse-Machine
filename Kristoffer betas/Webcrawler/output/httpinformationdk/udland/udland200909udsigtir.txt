Udsigt til irsk ja til Lissabon-traktaten
Men ja'et svinder, og premierminister Brian Cowen advarer mod at tro, at slaget er vundet endnu


 DUBLIN - »Demokratiet i Europa er dødt. For fremtiden bliver det bare de høje herrer, der kommer til at bestemme. Det er jo helt tydeligt med den her fremgangsmåde.«
Edward Byrne er vred. Og det giver han gerne udtryk for i sin taxa på vores vej ind til Dublin ude fra lufthavnen. Vred over at blive spurgt en gang til, når han allerede har sagt, hvad han mener. Vred over, at resten af europæerne ikke bliver spurgt, og vred over det, han kalder ja-sidens skræmmekampagne.
»Du kan jo bare se der. Det handler kun om økonomi og isolation, og det er jo løgn, at de ting hænger sammen,« siger Edward Byrne, mens han peger på de lygtepæle, vi passerer. I hver eneste hænger tre-fire valgplakater. Plakater, der både agiterer for ja og nej til Lissabontraktaten. På ja-plakaterne står der ting som: »Ja til job og investeringer.«
»Vi har brug for Europa« og »Vores fremtid be- gynder med et ja til Lissabon«.
»Det er jo skørt, for selvfølgelig bliver vi ikke smidt ud af Europa, hvis vi stemmer nej,« siger Edward Byrne.
Alligevel ved han faktisk ikke, om han vil stemme nej, som han gjorde sidste år, for han vil også gerne gøre det bedste for sit land, siger han.
Ja'et svinder
Dermed tilhører Edward Byrne de irere, der stadig skal bestemme sig.
Ifølge den seneste meningsmåling, offentliggjort i avisen Sunday Business Post i søndags udgør gruppen nu 18 procent af vælgerne, markant færre end før den sidste folkeafstemning 12. juni sidste år. Dermed ser det ud til, at ja-siden kan ånde lettet op, for ifølge meningsmålingen udgør de 55 procent og nej-sigerne kun 27 procent. Så selv om alle de, der ikke har bestemt sig endnu, sætter deres kryds ved nej, vil ja-siden alligevel vinde.
Men meningsmålingen viser også, at ja-siden for to uger siden stod til 62 procent, så forspringet svinder, og premierminister Brian Cowen advarer da også mod at tro, at slaget er vundet endnu.
På en pressekonference søndag appellerede han til irerne om at glemme de hjemlige problemer og ikke bruge folkeafstemningen som hævn mod regeringen, som ifølge politiske kommentatorer er »den mest upopulære i mands minde«.
»Der vil altid være emner i vores indenrigspolitik, der vil være end del af den debat, der foregår. Men det her er et stort spørgsmål for landet, et spørgsmål, som står over partipolitik,« sagde Brian Cowen, der opfordrede alle vælgere til at give deres besyv med fredag. »Alle har pligt til at lade deres stemme høre og bruge deres stemmeret. Alle stemmer vil tælle. Hvis de, der støtter traktaten, ikke kommer, er der risiko for endnu et nederlag og en potentielt meget ødelæggende situation for landet,« lød  det fra premierministeren.
Men den slags retorik tager folk som Edward Byrne helt roligt.
»Hvad vil der egentlig ske? Det har jeg svært ved at se,« siger han.


