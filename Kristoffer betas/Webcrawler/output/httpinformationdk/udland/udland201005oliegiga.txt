Oliegigants grønne profil er druknet i en oliepøl
Olieselskabet BP, der for få år siden varslede ny grøn stil, får nu udstillet sin lobbyisme for mere olieudvinding og milde regler - og for sin lange liste af bøder og brud på sikkerhedsforskrifter


 »Vi står over for en massiv miljøkatastrofe, muligvis en katastrofe uden fortilfælde. Olien, som stadig lækker fra kilden, kan blive en alvorlig trussel mod økonomien og miljøet, og den kan vare ved i lang tid,« sagde USA's præsident Obama, da han søndag i regn og blæst besøgte sydstaten Louisiana, truet af den voksende oliepøl på vej ind fra Den Mexicanske Golf.
Men den amerikanske økonomi og det sårbare miljø er ikke det eneste, der trues af de 800.000 liter olie, som dagligt lækker fra bunden af Golfen og måske vil gøre det to-tre måneder endnu. Olieselskabet BP, der producerede på den sunkne platform Deepwater Horizon, får i disse dage ikke blot sin selskabsøkonomi undergravet, men også sit renommé tilsølet af den lækkende olie.
Selskabet - fjerdestørst i verden - indledte for få år siden en massiv offensiv for at blive kendt som et grønt energiselskab. BP betyder ikke mere British Petroleum, men Beyond Petroleum, 'hinsides olien', sagde selskabets folk dengang. I dag siger kritikere, at BP må stå for Burn Petroleum, 'afbrænd olien', med henvisning til de to døgns hidsige brand, der endte med at sende BP-platformen til havets bund.
Overalt har medier i disse døgn travlt med at afdække BP's synderegister. Det er f.eks. ikke blot kommet frem, hvordan BP har lobbyet for at ophæve forbuddet mod olieudvinding langs USA's kyster, men også hvordan BP protesterede, da USA's regering sidste år foreslog treårigt eftersyn af olieselskabernes miljø- og sikkerhedsprogrammer. Samt at BP i en udvindingsplan og miljøredegørelse sidste år forsikrede de amerikanske myndigheder, at »det er usandsynligt, at en ulykke med olieudslip til overfladen eller under overfladen kan ske fra de foreslåede aktiviteter« på  Deep-water Horizon.
Realiteten er, at man nu står med udsigten til en olieforurening, der i mængde kan overstige Exxon Valdez-katastrofen i Alaska i 1989.
»Hvad helvede har vi gjort for at fortjene dette,« sagde BP-chef, Tony Hayward forleden i New York Times.
Amerikanske journalister trækker nu fortidens synder frem af glemslen. F.eks. eksplosionen i 2005 på et BP-raffinaderi i Texas, hvor 15 omkom, og hvor selskabet sidste år fik en bøde på 87 mio. dollar for ikke at have korrigeret de sikkerhedsproblemer, eksplosionen afslørede. 439 brud på sikkerhedsreglerne var der tale om. Genopfrisket bliver også lækagen i 2006 på en BP-rørledning i Alaska, som tvang et af USA's største oliefelter til lukning og gav BP en ny bøde på 20 mio. dollar. Samt historier om andre bøder i 2002, 2004 og 2007 for brud på sikkerhedsforskrifter på bl.a. platforme i Den Mexicanske Golf.
BP, der kæmper lige desperat mod den udsivende olie som for sit tilsmudsede image, har lovet at betale alle omkostninger ved den aktuelle katastrofe. Ingen kender prisen, men de højeste skøn lyder på 12,5 mia. dollar. En trøst for BP er, at det svarer til blot to kvartalers profit med det globale selskabs hastigt voksende indtjening.

