Oplysninger til falske pas kan være stjålet i Ben Gurion
Drabsmændene, der likviderede en Hamas-leder i Dubai, benyttede indrejsepapirer med persondata, der ser ud til at være opsnappet i Israels største lufthavn, viser undersøgelser foretaget af britisk politi
På dette stillbillede fra et overvågningskamera ses Hamas-lederen Mahmud al-Mabhouh, der checker ind på et hotel i Dubai dagen før han blev likvideret den 20. februar 2010 - angiveligt af agenter fra Mossad, der brugte falske pas fra europæiske statsborgere, heraf størstedelen britiske. Mossad har også i 1980'erne krænket britisk suverænitet, og det britiske udenrigsministerium har i forlængelse af pasforfalskningerne direkte anklaget Israel for igen at have ageret ulovligt og uden om de britiske myndigheder.


 At passere gennem Israels Ben Gurion-lufthavn, nogle få kilometer øst for Tel Aviv, er en usædvanlig oplevelse, som førstegangsbesøgende sent glemmer.
For her findes det absolutte højdepunkt inden for moderne lufthavnssikkerhed. Bagage passerer igennem gigantiske 'state of the art'-scannere, og de rejsende - både de, som ankommer, og de, som forladet landet - må gennemgå langvarige, personlige og gentagne forhør hos lufthavnspolitiet om deres etniske baggrund og hvilke lokale bekendtskaber, de måtte have afgjort.
Det er ikke spor usædvanligt, at unge pasbetjente går afsides med de rejsendes pas og billetter i hånden. Angiveligt for at spørge deres overordnede til råds.
At aflevere sine rejsedokumenter ved et check-in eller ved paskontrollen er hidtil blevet anset for et nødvendigt onde for alle, der rejser til og fra Ben Gurion.
Men nu tyder meget på, at den israelske stat har benyttet sig af informationer, den har opsnappet ved sådanne inspektioner, til at skabe klonede identiteter til brug for sine spioner, hvilket føjer en helt ny risiko til oplevelsen.
Britiske pas kopieret
I undersøgelsesrapporten fra det britiske politis Serious Organised Crime-afdeling (SOCA) vurderes det, at dette efter alt at dømme er, hvad der er sket for flere britiske statsborgere, som rejste gennem lufthavnen måneder og år før komplottet om at likvidere Hamas-lederen Mahmoud al-Mabhouh.
SOCA-rapporten konkluderer, at briternes pas må være blevet kopieret i lufthavnen eller ved anden kontakt med israelske pasmyndigheder eller måske på israelske rejsebureauer i andre lande. Der findes ingen andre forbindelser imellem de 12 personer, hvis identiteter blev stjålet.
Ifølge kilder i SOCA er sproget i den endnu ikke offentliggjorte rapport »direkte« og dens konstateringer utvetydige. Efterforskning viser, at 'ofrenes' data blev opsnappet, registreret og videregivet, da de overdrog deres pas til israelske myndigheder eller instanser med forbindelser til disse.
»Alle foreliggende oplysninger peger på den konklusion, at det eneste sted, disse pas kan være blevet kopieret, er, da de blev inspiceret ved den israelske grænse eller i andre lande, hvis de blev forevist for israelere,« siger en kilde i SOCA til The Guardian.
I nogle tilfælde har informationstyveriet fundet sted år før likvideringen af Hamas-lederen. En af de involverede briter fortæller således, at han ikke har forladt Israel i over to år.
Diplomatisk krise
SOCA har afleveret sin rapport til det britiske indenrigsministerium, som siden har overdraget den til udenrigsministeriet.
Hele affæren bevægede sig herved fra den kriminelle sfære og over i den diplomatiske, idet udenrigsminister David Miliband omsatte rapportens nøgterne konstateringer til konkrete skridt imod Israel:
Udvisning af en israelsk diplomat og en officiel advarsel til rejsende om at være agtpågivende over for at betro deres pas til israelske myndigheder. Udenrigsministerens beslutning om at anklage Israel direkte afspejler både, hvor sikre de britiske myndigheder føler sig på den israelske stats involvering i affæren, og hvor indignerede diplomater og sikkerhedsansvarlige er over en så åbenlys krænkelse af britisk suverænitet.
Mindst 12 britiske pas blev brugt i Mabhouh-mordkomplottet, flere end fra nogen anden nation.
At der er tale om gentagelsestilfælde gør kun irritationen desto større.
I 1986 blev otte britisk pas fundet i en kurvert fra den israelske ambassade, der var efterladt af en åbenbart skødesløs Mossad-agent i en vesttysk telefonboks.
Det følgende år viste en bevæbnet palæstinenser, der blev pågrebet i Hull, sig at være en dobbeltagent for Mossad, som deltog i en hemmelig operation, Israel havde glemt at underrette de britiske myndigheder om.
Efter at have undersøgt sagen nærmere udviste den daværende Thatcher-regering ligeledes en israelsk diplomat »for aktiviteter, som er uforenelige med hans status«.
Dengang forsikrede den israelske regering om, at noget lignende aldrig nogensinde ville gentage sig. I dag søger Storbritannien at opnå lignende forsikringer.
Veludførte falsknerier
Ifølge kilder i SOCA kunne efterforskerne hurtigt konstatere, at de involverede pas ikke var ordinære forfalskninger af den type, som hyppigst ses benyttet ved i forbindelse med sager om organiseret kriminalitet, terroriststøttenetværk eller pengevask.
De fleste eksperter er enige om, at britiske pas er notorisk vanskelig at eftergøre, og de falske eksemplarer, der dukker op, er enten dårligt forvanskede originaler eller pas, som er konstrueret fra grunden af som falske dokumenter.
»Det er meget sjældent, at vi ser forfalskede britiske pas,« >siger en politiekspert. »Og når vi gør, er de kun undtagelsesvis af en god nok kvalitet til at kunne passere over internationale grænser.«
Så da SOCA's efterforskere granskede enkelthederne i de falske pas fra Dubai, kunne de med det samme konstatere forskellen.
»Disse pas var utroligt veludførte falsknerier. Det er ikke noget, alle og enhver kan gøre,« >siger en kilde i SOCA.
»Originalerne er stadig i deres ejermænds hænder, men en eller anden havde brugt informationerne herfra til at skabe et helt nyt dokument. Den høje kvalitet i disse falsknerier gør det overvejende sandsynligt, at en stat har været involveret.«
Beskyldningerne risikerer at belaste det britiske forhold til Israel betragteligt. Men MI6, som har gennemført sin egen efterforskning af affæren, vil dog formentlig stadig fastholde sine professionelle samarbejdsrelationer med Mossad.
De vigtigste data fra SOCA-undersøgelsen er blevet videregivet til USA og politiet i De Forenede Arabiske Emirater, som viderefører efterforskningen af drabet på Mabhouh.

© >The Guardian og Information Oversat af Niels Ivar Larsen

