Wallmart vil ikke længere sælge automatvåben
Wallmart med næsten 5.000 butikscentre i USA, meddeler, at man vil indskrænke sit skydevåbens-sortiment


 Fra og med dette efterår vil stormgeværer og andre angrebsvåben med samme ildkraft som det amerikanske militærs ikke længere være i handlen. Privatkunder, som ønsker at anskaffe sig den populære automatriffel AR15, der i sin militære variant kendes som M16, må fremover opsøge andre våbenhandlere. Wallmart vil dog stadig forhandle skydevåben til jagt og sport.
Butikskædens beslutning skyldes dog ikke moralske overvejelser, men angiveligt »vigende efterspørgsel«. Ikke desto mindre har aktionærgrupper længe lagt pres på Wallmart for at ændre sin våbenpolitik. Og som nyhedskanalen CNN anfører, er det typisk automatvåben af den fremover tilbagetrukne type, som har været anvendt i de efterhånden talrige massenedskydninger, USA har oplevet over en årrække, herunder ved skolemassakren i Newton, Connecticut i 2014, hvor 20 børn og seks voksne blev dræbt, og ved biografmassakren i Aurora, Colorado i 2012, hvor 12 biografgængere blev dræbt
Wallmarts beslutning kommer umiddelbart efter, at endnu en skudepisode har oprørt nationen og på ny sat gang i debatten om eventuel indførelse af en strammere våbenlovgivning. Onsdag skød en tidligere kollega to tv-journalister i Virginia for åben skærm. Det uhyggelige optrin fik Josh Earnest, talsmand for præsident Barack Obama til at opfordre Kongressen til at »komme til fornuft« og tage skridt til mere restriktiv regulering, og Hillary Clinton, demokratisk spidskandidat til at blive Obamas efterfølger til at twitte:
»Jeg er knust og vred. Vi må handle nu for at stoppe vold fra skydevåben og kan ikke vente længere.« De republikanske præsidentkandidater Jeb Bush og Ted Cruz nøjedes med at udtrykke deres medfølelse med ofrene og deres efterladte.
Nye lovgivningsinitiativer imod amerikansk våbenkultur har dog en svær fremtid for sig. Hidtil har den magtfulde våbenlobby, anført af gruppen National Rifle Association, haft held til at blokere alle skridt i den retning i Kongressen, hvor der er solidt republikansk flertal.
Præsident Obama indrømmede i juli i et BBC-interview, at de manglende fremskridt inden for våbenkontrol havde været »den største frustration« i hans præsidenttid.
Tiltag mod våbenbesiddelse vanskeliggøres yderligere af den amerikanske forfatnings Andet Tillæg, som garanterer, at hver en borger har ret til at bære skydevåben.
USA har næsten lige så mange skydevåben, som landet har indbyggere: 300 millioner. Det er dermed verdens mest velbevæbnede land, og nummer to på listen, Serbien, ligger langt bagefter, med 69,7 skydevåben pr. 100 indbyggere. Bevæbnede amerikanere ejer typisk mellem to og tre skydevåben, men selv om antallet af skydevåben pr. husstand falder støt, har dette endnu ikke afspejlet sig i et tilsvarende fald i skuddrab. I gennemsnit dræbes 30.000 om året i USA af skydevåben eller en person hver 17. minut – omtrent så mange, som dræbes ved trafikulykker.

