Pakistans regering brudt sammen
For en uge siden gik præsident Musharraf af i Pakistan. Nu er koalitionsregeringen brudt sammen


 Pakistans tidligere premierminister, Nawaz Sharif, trak mandag sit parti, Pakistans Muslimske Liga (PML-N), ud af koalitionsregeringen i Islamabad.
 På en pressekonference sagde Sharif, der er tidligere premierminister, at han og partiet forlader regeringen, fordi Pakistans Folkeparti (PPP) gentagne gange er løbet fra løfter i forbindelse med de to store stridspunkter, nemlig hvem der skal være ny præsident samt genindsættelse af dommere.
PPP leder regeringen
Pervez Musharraf gik af som præsident i sidste uge for at undgå en rigsretssag, og Musharraf afsatte dommerne sidste efterår, da han indførte undtagelsestilstand.
 Sharif sagde, at partiet derfor mener, at det er bedre at gå i opposition.
 PPP har udnævnt Asif Ali Zardari til partiets præsidentkandidat ved præsidentvalget, der finder sted i parlamentet og fire provinsforsamlinger den 6. september.
 Sharif sagde, at hans parti nu stiller med sin egen kandidat til præsidentvalget, nemlig tidligere højesteretsdommer Saeed uz Zaman Siddiqui.
 Sharif siger, at han og PPP tidligere er blevet enige om, at de skulle finde en upartisk kandidat.
 Analytikere siger, at kollapset i regeringssamarbejdet næppe betyder nyvalg, da PPP under ledelse af Zardari, enkemand efter den myrdede Benazir Bhutto, bør kunne samle støtte nok i parlamentet til at kunne regere.
 Koalitionsregeringen blev dannet efter parlamentsvalget i februar. Musharrafs parti tabte dette valg.
Musharraf var den fælles fjende
 De to partier i regeringen samlede kræfterne om at forsøge at få Musharraf afsat ved en rigsretssag, men han trak sig så inden, at det blev aktuelt. Imidlertid har regeringspartierne hængt i struben på hinanden, efter at Musharraf gik af for en uge siden.
Samtidig med, at politikerne har ligget i åben strid, er volden fra militante islamister taget til i Pakistan. Så sent som mandag myrdede væbnede islamister fra Taliban tre pårørende til en embedsmand i Swat-dalen nordvest for Islamabad. Syv vagtfolk blev også myrdet. I sidste uge blev omkring 100 mennesker dræbt ved selvmordsattentater. Taliban har sagt, at attentaterne blev gennemført som svar på en kampagne, som Pakistans militær fører imod de militante.
 Tidligere mandag, inden regeringskrisen blev udløst, sagde regeringen, at den har forbudt gruppen Tehreek-e-Taliban Pakistan, som regnes for en paraplyorganisation for Taliban. 
