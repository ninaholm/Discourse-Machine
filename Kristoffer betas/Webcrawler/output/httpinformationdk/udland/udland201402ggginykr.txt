GGGI: Ny kritik bygger på forældet information
Udenrigsministeriet orienterede i går Rigsrevisionen om store aktuelle problemer med forvaltningen af bistandsmidler ved klimaorganisationen GGGI’s projekter. Men kritikken bygger på forældet information, mener GGGI selv
Selv om Lars Løkke Rasmussen (V) har sagt, at han fra sin tiltræden som formand for GGGI i sommeren 2012 var gået i gang med at rydde op, er der ifølge Rigsrevisionen fortsat store problemer med forvaltningen af danske bistandsmidler.


 
	Udenrigsministeriets beslutning om i går at orientere Rigsrevisionen om fortsatte problemer i klimaorganisationen Global Green Growth Institutes (GGGI) forvaltning af bistandsmidler bygger på forældede oplysninger. Det skriver GGGI i et svar til Information.

	»Vi noterer os, at rapporten giver visse anbefalinger om vores operationer i projektlande, især om kontrol- og regnskabspraksisser. Vi mener, at nogle af ufuldkommenhederne nævnt i rapporterne er baseret på forældet information og overser mere aktuelle ændringer i vores procedurer,« skriver GGGI’s kommunikationsdirektør Graham Dwyer i en mail til Information.

	Han går ikke nærmere i detaljer med, hvilke dele af kritikken der skulle basere sig på forældet information, men »hilser det velkomment,« at undersøgelsen »har givet vores hovedkvarter i Seoul en ren sundhedsattest«.

	I sin orientering til Rigsrevisionen konstaterer Udenrigsministeriet på baggrund af en undersøgelse foretaget af revisionsfirmaet Deloitte, »at der er udfordringer med at få udrullet de nyetablerede administrative og økonomiske regler og procedurer på GGGI’s landeenheder i Indonesien og Etiopien«.

	»Dette gælder særligt for enheden i Etiopien, hvor kontrol- og regnskabssystemerne er fundet mangelfulde, mens man er kommet længere i Indonesien, uden dog helt at have elimineret alle svagheder,« skriver Udenrigsministeriets kontorchef Tine Anbæk i orienteringen til Rigsrevisionen.

	Hvis kritikken er rigtig, er det meget alvorligt. Det mener Christian Bjørnskov, der er professor i økonomistyring ved Aarhus Universitet.

	»Det betyder, at der ikke er procedurer, som gør, at man kan spore pengene. Reelt betyder det, at man formentlig ikke ved, hvad pengene er brugt på. Mangelfulde kontrol- og regnskabsforhold betyder typisk, at der enten mangler bilag på en stor del af udgifterne eller simpelthen ikke foreligger et regnskab,« siger Christian Bjørnskov, der mener, at sagen sætter spørgsmålstegn ved, hvor godt det egentlig går med Lars Løkke Rasmussens bebudede oprydning i organisationen.

	Ifølge en koreansk rigsrevisionsrapport fra efteråret 2012 var det danske penge, der finansierede GGGI’s projekter i de to lande.

	Danmark har de seneste tre år støttet GGGI med i alt 90 millioner bistandskroner. Folketinget skal i år beslutte, om støtten skal fornyes.

	Oprydning undervejs

	Organisationen kom for alvor i søgelyset i efteråret, da Ekstra Bladet kunne afsløre, at Lars Løkke Rasmussen havde rejst på 1. klasse for hundredtusindvis af bistandskroner. Senere kom det frem, at den koreanske rigsrevision kritiserede GGGI’s forvaltning af bistandspenge allerede tilbage i 2012. Udenrigsministeriet understreger i indberetningen fra i dag, at GGGI’s hovedkvarter i Seoul har fulgt »tilfredsstillende« op på rigsrevisionens kritik. Men der er ifølge rapporten altså fortsat problemer i Etiopien og Indonesien.

	Efter de mange afsløringer meldte Lars Løkke Rasmussen ud, at han fra sin tiltræden som organisationens formand i sommeren 2012 var gået i gang med at rydde op: »Jeg har passet mit arbejde, og vi er godt i gang med at rydde op i den organisation,« sagde Lars Løkke Rasmussen ifølge jp.dk.

	Information har bedt Lars Løkke Rasmussen om en kommentar, men han henviser til GGGI i Seoul.

