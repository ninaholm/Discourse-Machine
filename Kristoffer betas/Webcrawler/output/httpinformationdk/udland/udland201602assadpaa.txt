Assad på vej mod sejr
Assad-regimets overlevelse ser ud til at være sikret efter de seneste sejre på slagmarken, vurderer militære eksperter. Næste mål er at indtage oprørernes hovedstad Aleppo med mindst 300.000 civile. Iagttagere frygter en humanitær katastrofe
 Titusindvis af civile syrere er i de seneste dage flygtet ud af storbyen Aleppo og op mod den tyrkiske grænse


 Den syriske diktator Bashar al-Assad har rejst sit regime af asken. De seneste uger har syriske regeringsstyrker erobret område efter område, landsby efter landsby og lægger nu an til en blodig belejring og bombning af storbyen Aleppo med mere end 300.000 indbyggere.
Med støtte fra russiske kampfly og tusindvis af soldater og rådgivere fra den libanesiske Hizbollah-milits har Assads soldater allerede delvist afskåret byen fra omverdenen. Den sidste store forsyningsvej er lukket, og de seneste dage er titusindvis af civile flygtet ud af byen og op mod den tyrkiske grænse.
Samtidig er al snak om at fjerne en af Mellemøstens mest brutale diktatorer forstummet.
»Assad bliver stærkere dag for dag,« konstaterer militæranalytiker Johannes Riber Nordby fra Forsvarsakademiets Institut for Strategi. »For knap et år siden troede alle, at Assad ville falde, så blandede Rusland sig, og vi måtte vænne os til tanken om, at Assad kunne få lov at blive i en overgangsfase. I dag må vi acceptere, at Assad bliver på posten.«
Læs også: Assad er blevet stueren
Eller som Syrien-eksperten Julien Barnes-Dacey fra den ansete tænketank European Centre for Foreign Relations (ECFR) udtrykker det i en dugfrisk analyse:
»Al snak om at fjerne Assad, militært eller politisk, er nu taget af bordet.«
Vendepunktet
Det, der for alvor har vendt krigslykken for den syriske diktator, var Ruslands beslutning om at gå ind i krigen. De seneste fire måneder har russiske kampfly sønderbombet den letbevæbnede syriske opposition og gjort det muligt for Assads styrker at erobre område efter område ved Latakia, Homs, Idlib og Damaskus.
»Der er tale om et fundamentalt vendepunkt oven på de dramatiske tab, som regimet led i den første halvdel af 2015,« konstaterer Syrien-ekspert Christopher Kozak fra den amerikanske tænketank Institute for the Study of War (ISW). I en detaljeret gennemgang af regimets sejre, siden Rusland gik ind i krigen med flystøtte, fortæller han, hvordan Assad desuden har fået hjælp af omkring 2.000 soldater fra den libanesiske Hizbollah-milits, iranske militære rådgivere og russiske specialstyrker på jorden.
»Regimet er i stadig højere grad afhængig af udenlandsk støtte for at kunne gennemføre større militære manøvrer,« vurderer Christopher Kozak, og andre kilder bekræfter, at Assad-regimet mangler både officerer og kampsoldater i en grad, så selv personalet på de syriske ambassader rundt om i verden er blevet bedt om at sende alle undværlige våbenføre mænd hjem for at deltage i kampen.
Læs også: En alliance med Putin og ja – Assad
»Der er ingen tvivl om, at Ruslands beslutning om at sætte kampfly ind markerer et vendepunkt i krigen. Assad får mere og mere selvtillid for hver dag, der går,« siger han og forudser, at Assad vil blive ved med at sende sin hær ud for at generobre kontrollen med nye dele af landet, så længe han har soldater til det, og så længe Rusland og Iran bliver ved med at støtte ham.
Kronjuvelen
Den næste sejr, som Assad-regimets strateger satser på, er erobringen af storbyen Aleppo i det nordlige Syrien. Side 2012 har Aleppo været kronjuvelen i det syriske oprør, og trods flere forsøg, senest i oktober, har Assad ikke været i stand til at generobre den.
Det ser nu ud til at ændre sig. De seneste dage har regeringshæren omringet byen yderligere og bl.a. kappet Aleppos sidste større forbindelsesvej til Tyrkiet. Titusindvis af civile er i løbet af den seneste uge flygtet ud af byen, bort fra den belejring og tæppebombning, som ser ud til at blive de resterende 300.000 indbyggeres skæbne.
Ud over risikoen for en humanitær katastrofe vil regimets erobring af Aleppo også få store konsekvenser for landets fremtid, vurderer eksperterne.
»Belejringen af Aleppo vil forværre den humanitære katastrofe, ryste oppositionens kampmoral, udfordre Tyrkiets strategiske ambitioner (i Syrien, red.) og berøve oppositionen dens mest værdifulde forhandlingsbrik i forhold til det internationale samfund,« skriver Christopher Kozak i sin analyse på understandingwar.com.
Læs også: Syrerne vil af med Assad, men ikke ved hjælp af amerikanske bomber
Johannes Riber Norby er helt enig og betegner Assad-regimets mulige generobring af Aleppo som det, der kan vende op og ned på krigens gang.
»Det vil være en kæmpesejr for Assad, og det vil få store konsekvenser for oprørerne. De løber jo også tør for mod,« som han siger.
Ikke mindst venter de to analytikere, at en erobring af Aleppo vil styrke Assads position ved forhandlingsbordet i Genève.
»Det vil styrke hans position både nu og i fremtidige forhandlinger,« skriver Christopher Kozak og understreger, at det mere end noget andet er »de realiteter, som regimet skaber på jorden i Syrien, der vil komme til at afgøre fremtiden for Assad og hans udenlandske støtter«.
Eller som Johannes Riber Nordby udtrykker det:
»Jeg kan ikke se, hvad der skulle stoppe Assad nu. Og jo længere det internationale samfund venter, før de slår en handel af med ham, jo større kameler skal der sluges.«

