Kinas grønne internetdæmning krakelerer
Kinesiske bloggere fejrer, at regeringen har måttet opgive et nyt instrument til kontrol med informations-strømmen på internettet. Med censuren skaber myndighederne sig stadig flere fjender, siger bloggerne


 BEIJING - Bredbåndet blev hevet ud og computeren  klappet sammen. Internettet var boykottet for en dag. Onsdag aften forlod omkring 500 kinesiske internetbrugere den virtuelle verden til fordel for øl i skyggen, fodbold på græsplænen og live dj-musik på terrassen. Det skulle have været en protest mod Kinas internetcensur. I stedet blev det pludselig til en sejrsfest.
»Det føles, som om vi har vundet et slag,« sagde Ai Weiwei, en kendt kunstner og blogger, som havde opfordret til internetboykotten og arrangeret denne komsammen i et kunstnerkvarter i udkanten af Beijing.
Sejren er, at den kinesiske regering overraskende har trådt et skridt baglæns og meddelt, at den vil udsætte lanceringen af sit seneste censurværktøj: computersoftware, der kan filtrere internetindhold, som alle computere på det kinesiske marked fra i onsdags skulle have installeret.
Udsættelsen kommer efter en uhørt stor bølge af protester på internettet mod softwaren, der går under navnet 'Den Grønne Dæmning'.
Onsdag sad folk omkring på græsplænen med grønne T-shirts på. 'Fuck Den Grønne Dæmning' stod der på mange af dem.
»Regeringens tilbagetog viser, at den ikke kan ignorere samfundets stemme, og at den offentlige opinion har magt,« siger Ai Weiwei.
»Det gør os glade, men det ændrer ikke på det grundlæggende problem, at regeringen er bange for et frit internet og stadig vil gøre alt for at kontrollere det.«
51-årige Ai er i centrum. Hans blog, der kritiserer Beijing og hylder ytringsfrihed, blev blokeret for en måned siden. Nu går han rundt og skriver autografer på participanternes tøj. Det er ham, og ikke kommunistpartiet, der skaber det nye Kina, synger en gruppe deltagere.
Her er ikke skyggen af et undertrykkende system. Bortset fra nogle betjente, der sidder bag en bils tonede ruder. Men det er umærkeligt. Og i sig selv et bevis på, at Beijing har løsnet betydeligt på tøjlerne.
Porno og politik
Blot fire timer før den kontroversielle software skulle debutere, meddelte det officielle nyhedsbureau Xinhua, at regeringen ville »forsinke den obligatoriske installation«.
Regeringens version var ellers, at softwaren var nødvendig for at rense internettet for »skadeligt indhold«, specielt porno. Kinesiske bloggere siger, at det ikke kun er porno, der vil blive blokeret, men også politisk følsomme sider.
Udenlandske regeringer og industrigrupper har også udtrykt kritik, blandt andet over at softwaren teknisk har så mange fejl, at det gør det lettere for hackere at infiltrere computere. At den obligatoriske installation er en unfair handelsbarriere over for udenlandske computere. Og at forsøg på at filtrere internetindhold er uforeneligt med Kinas ønsker om at bygge en moderne informationsbaseret økonomi.
»'Den Grønne Dæmning' var et forsøg på at indrullere alle folks private computere til at være en del af censurapparatet,« siger Michael Anti, en indflydelsesrig kinesisk blogger.
»De vil behandle alle internetbrugere, som var de børn, der havde brug for at blive beskyttet mod dårlig indflydelse.«
Skud i foden
Den kinesiske regerings traditionelle kamp for at blokere for ytringsfriheden på internettet har bestået af enkelte fængslinger af bloggere for at skræmme andre og ved at blokere for sider med følsomt indhold, såsom sider om menneskerettigheder.
Men det har sine begrænsninger. Dem, der vil se de forbudte sider, kan ofte ved brug af en såkaldt  proxy  åbne alle de sider, regeringen ikke vil have, man ser - med mindre myndighederne allerede har fået internetudbyderne til at slette siderne.
Regeringens taktik går i stedet ud på at forhindre, at folk, der surfer på internettet uden »suspekte intentioner«, ikke tilfældigvis støder på materiale, der kunne give dem »uheldige ideer«, siger Liu Xiaoyan, en blogger og borgerrettighedsadvokat.
»Mange almindelige internetbrugere er ofte ikke klar over, hvor dybt censuren stikker,« siger han.
Men ved hele tiden at stramme grebet om internettet har Beijing skudt sig selv i foden, mener Ai Weiwei.
»Inden for det sidste år er der kommet den ene stramning af internettet efter den anden. Så de unge kinesere, der ikke kendte til censuren,  gør det nu,« siger han.
»Nogle af de mest populære emailudbydere, blogs og chatrooms bliver lukket ned med jævne mellemrum. Det får flere og flere til at føle, at regeringen træder på deres rettigheder, og derfor skaber regeringen sig selv flere og flere fjender.«
Det er Wu Yuanshun et eksempel på. Han understreger, at han normalt ikke beskæftiger sig med politiske emner, og alligevel står han nu ved Ai Weiweis arrangement i en grøn trøje, hvorpå der står ' Fuck'.
»Jeg skriver ikke blogs, og jeg udfordrer ikke regeringen. Jeg er her, fordi jeg er irriteret over, at der sidder nogen og bestemmer, hvad jeg må og ikke må læse på internettet,« siger han.
Livligere debat
Regeringen er nervøs for at give Kinas omkring 300 mio. internetbrugere frit spil, og dermed blive for stor en magtfaktor.
Der er dog plads til en stadig livligere debat på internettet. Kritik af et regeringsinitiativ som 'Den Grønne Dæmning' ville ikke have været mulig for få år siden, men de sidste uger er det blevet skældt ud og latterliggjort. Samtidig gav propagandaapparatet dog aviser ordre på at omtale 'Dæmningen' positivt.
Men det er netop i forhold til censuren af de traditionelle medier, at internettet allerede har haft en stor effekt.
»Det er nu sværere for regeringen at vildlede befolkningen og holde sandheden fra den,« siger Liu Xiaoyan.
Michael Anti mener, at regeringen ikke blot har udskudt indførslen af den kontroversielle computersoftware, men helt har skrottet ideen, både pga. presset fra befolkningen og fra udlandet.
»Den vil aldrig erkende, at den bukkede under for pres, for det vil give kineserne alt for meget blod på tanden at se, at de har så stor magt over for regeringen,« siger han.
Mens internetbrugerne  onsdag aften fejrede den lille sejr med stadig flere øl, lader det til, at de allerede har rigelig med blod på tanden.


