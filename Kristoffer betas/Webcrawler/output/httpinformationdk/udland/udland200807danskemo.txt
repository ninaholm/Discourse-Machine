Danske moskeer i Afghanistan er ikke terrorreder
Danmark er med til at bygge moskeer i Afghanistan. Imam i Gereskh, Maulavi Mildin forsikrer, at de bliver ikke bliver tilholdssted for ekstremister. Tværtimod
Mullah Maulavi Mildin i Gereskh er en af de imamer, som de danske styrker i Afghanistan gerne vil samarbejde med. Han forsikrer, at de moskeer, han har ansvaret for, i hvert fald ikke vil blive et arnested for ekstremisme.


 GERESKH - Danmark bygger gerne flere moskeer i Afghanistan. Det slår det danske CIMIC-hold i Helmand fast efter sidste uges kritik fra Dansk Folkeparti.
Flere moskébyggerier er allerede blevet gennemført i små landsbyer i det danske ansvarsområde. På tegnebrættet er bl.a. en stormoské i hovedbyen Gereskh, som skal have plads til mindst 200 mennesker. 
"Vi bygger gerne en moské. Hvis det er det, lokalbefolkningen gerne vil have, så synes vi også det er en god idé," siger CIMIC-officer Kai, der ikke ønsker sit efternavn frem af frygt for, at familien hjemme i Danmark skal blive udsat for chikane.
Dansk Folkeparti krævede ellers i sidste uge at udenrigsminister Per Stig Møller øjeblikkeligt bremsede yderligere moskébyggeri med dansk assistance. 
"Vi vil ikke medvirke til at give islamiske imamer yderligere platforme i Afghanistan, og vi vil ikke medvirke til, at danske skatteborgere skal betale penge til at promovere islam, som for Afghanistan mildt sagt ikke har vist sig at være problemløsende," sagde partiets udenrigsordfører Søren Espersen.
Ingen grund til frygt
En af de småmoskeer, som Danmark har finansieret, ligger i landsbyen Sorano, øst for Gereskh. Den gamle moské var ved at falde sammen og da landsbyen ønskede sig en ny, tilbød CIMIC-holdet at støtte byggeriet af en moské med plads til omkring 40 personer. Den toneangivende mullah i Gereskh Maulavi Mildin er en de imamer, som de danske styrker gerne vil samarbejde med. Og han forsikrer, at danskerne ikke behøver at frygte, at de nye moskeer bliver arnested for ekstremisme.
"Nej, nej. Tværtimod. Jeg bruger f.eks. mine fredagsprædikener til at fortælle folk, at de udenlandske styrker er her for at hjælpe og genopbygge, ikke for at besætte vores land. Det er der mange, som tror. Men sådan er det jo ikke. I vil jo ikke tage vores land fra os. I er her for at hjælpe os med at bygge skoler, sundhedsklinikker, veje og elektricitet," siger den 65-årige imam. 
Han understreger, at danske politikere ikke behøver frygte ekstremisme i de moskeer, han har ansvaret for,
"Det er ikke afghanerne, der står bag Taleban, Det er magtfulde pakistanske kommandanter som Beitullah Mehsud (leder af Taleban Pakistan, red.), Abu Yahia og andre, som sender deres folk til Afghanistan. Det er dem, der fører jihad mod ISAF og den afghanske regering," siger han.
Andre prioriteter
I tilfældet med den lille moské uden for Gereskh vurderede Kai, at der var tale om et såkaldt samtænkningsprojekt, som det danske udenrigsministerium betaler for. Men andre gange kan det være Forsvarsministeriet, der finansierer, hvis byggeriet vurderes at fremme befolkningens tillid til de danske styrker.
"Hvis det kan skabe goodwill og redde bare én dansk soldat fra at blive dræbt, så kan jeg ikke se noget problem i det," siger major Kai, der ryster på hovedet over den kritik, som kommer fra bl.a. Søren Espersen.
"Hernede er prioriteterne ikke altid, som vi forestiller os. Skoler og uddannelse, som man umiddelbart skulle tro stod højt på ønskesedlen, er afghanerne også interesseret i, men det er ikke det, der står øverst. Det er sikkerhed og genopbygning af de små landsbymoskeer," fortæller han. 
Blandt de CIMIC-projekter, som Danmark hidtil har støttet, er bl.a. vandpumper til småbroer, asfaltering af mindre vejstykker, reparationer af ødelagte huse og moskeer og smådæmninger, så bøndernes marker ikke bliver oversvømmet om foråret. Betingelsen for støtte er, at projektet skal gavne både de danske styrker og lokalbefolkningen. 
"Det kan et moskébyggeri sagtens gøre," understreger major Kai, men hvis det er en moské, som den, der planlægges i det nordvestlige Gereskh, er der typisk tale om et rigtigt genopbygningsprojekt, finansieret af Udenrigsministeriet. Formålet er imidlertid det samme: at overbevise befolkningen om, at der er et leveringsdygtigt alternativ til Taleban. 
Major Kai understreger, at danskerne må forstå, at det er tale om en helt anden kultur i Afghanistan: "Det handler om at udvise et minimum af kulturel forståelse. Vi kan måske ikke altid forstå, hvorfor afghaneren ønsker sig det ene eller det andet. Men vil de kunne forstå, hvorfor mange danskeres hedeste ønske er en bredbåndsforbindelse," spørger han.


