Syriske flygtninge: ’Vi skal nok finde en vej’
Dem, der flygter fra krigen i Syrien, vil for alt i verden videre mod Europa. Og alt kan lade sig gøre, hvis bare man kan betale prisen


 Syriske flygtninge reagerer med trods og forvirring over den foreslåede aftale mellem EU og Tyrkiet om, at asylansøgere kan sendes retur til Tyrkiet efter ankomsten i Grækenland.
Grækenland har gennem det seneste år været den primære indgang til Europa for flere hundredtusinder syrere, men nu kan en ny aftale teoretisk set lukke den dør. Syrere vil fremover kun få lov til at rejse videre mod Europa via en formel genhusningsprocedure, hvor en syrer genhuses i Europa for hver syrer, den tyrkiske regering accepterer at få sendt retur fra Grækenland.
I interviews med The Guardian siger syrere i Tyrkiet, at de fortsat vil forsøge at passere gennem Grækenland. Deres rejse er allerede juridisk besværlig, som det er. Andre siger, at deres landsmænd blot vil finde nye ruter, og stiller sig skeptiske over for Europas løfte om genhusning.
Nogle påpeger også, at det springende punkt i forhold til flygtningestrømmene mod Europa – nemlig krigen i Syrien og flygtningenes manglende adgang til arbejdsmarkedet i Tyrkiet og Jordan – endnu har til gode at blive løst.
Vil gennemføre rejsen
Den 23-årige syriske studerende Muna, som har forsøgt at komme til Grækenland via Tyrkiet i en uge, siger, at hun og andre stadig er opsat på at gennemføre rejsen.
