Samarbejde med Somalias islamister kan bane vejen for fred
Et fredeligt og stabilt Somalia kan kræve accept af og samarbejde med landets mest radikale islamister, vurderer eksperter


 Efter bare et halvt år står det klart, at det seneste forsøg på at skabe en stabil central regering i det borgerkrigshærgede Somalia er slået fejl. Det nye styre er lige så lidt som sine forgængere i stand til at kontrollere landet og bringe stabilitet efter 20 års krig, og det fik i weekenden styret til at appellere til det internationale samfund om øjeblikkelig intervention.
Men løsningen ligger ikke i fremmede tropper, men snarere i at samarbejde med udvalgte dele af de islamistiske oprørere, der i øjeblikket har fortrængt den officielle regering, så den nu kun kontrollerer begrænsede områder af hovedstaden Mogadishu. Det vurderer eksperter, Information har talt med.
Oprørsbevægelen består først og fremmest af to grupper, der i øjeblikket er allierede. Al Shabab-militsen, der bl.a. består af et skrab-sammen af internationale jihadister, og sammenslutningen Hizbul Islam, der har bragt en række af Somalias islamistiske krigsherrer sammen under ledelse af den magtfulde islamistiske veteran Sheikh Hassan Aweys. Han var en af lederne af De Islamiske Domstole, der i 2006 blev væltet fra magten af den invaderende etiopiske hær med amerikansk støtte.
Og Sheikh Aweys er ifølge observatører en helt central figur i bestræbelserne på at skabe varig stabilitet og fred i Somalia.
»Sheikh Aweys er en nøgleperson i forsøget på at skabe fred. Regeringen har allerede forhandlet med ham, men dels har fremmed indblanding i Somalia stillet ham fjendtligt over for regeringen, dels er en forudsætning for yderligere forhandlinger fra hans side, at han og en række andre personer i Somalia bliver fjernet fra USA s og andre landes terrorlister. Det vil ændre hele konfliktens dynamik,« siger Palua Roque, der er Somalia-ekspert i den sydafrikanske analyseinstitution Institute for Security Studies.
Globale jihadister
Sheikh Aweys og personerne omkring ham har baggrund i De Islamiske Domstole, som en kort overgang regerede i Somalia. De er ikke umiddelbart en særlig appetitlig cocktail for Vesten med deres ortodokse shariastyreform og mulige forbindelser til al Qaeda-relaterede grupper. Men i forhold til kernen i Shabab-bevægelsen er de alligevel mere attraktive, vurderer den danske Somalia-ekspert Joakim Gundel:
»Kernen i al Shabab er globale jihadister, som reelt set gerne vil have en fremmed intervention, fordi det vil kunne gøre Somalia til et fluepapir for jihadister internationalt, mens Sheikh Aweys og en række andre ledere har en mere nationalistisk islamisk dagsorden og distancerer sig fra al Qaeda og fra fremmede krigere generelt,« forklarer Joakim Gundel.
Han påpeger, at en række mere moderate islamistiske ledere omkring al Shabab-militsen vil følge med sheikh Aweys, hvis han kan få det officielle styre til at gennemføre en strengere version af sharialovgivningen, end den allerede har indført, få det internationale samfund kørt ud på et sidespor og samtidig få en række kompromiterede krigsherrer i regeringen smidt på porten.
Da overgangsregeringen i januar overtog magten med den moderate islamist Sheikh Sharif Ahmed, der selv har baggrund i De Islamiske Domstole, i spidsen,  var håbet, at det ville pacificere den islamistiske opposition. Men missionen er ikke lykkedes, og siden har en diskussion gået på, hvor vidt det internationale samfund i virkeligheden ville have gjort mere for Somalia ved at acceptere De Islamiske Domstole, der skabte en vis form for stabilitet.
Spørgsmålet er imidlertid, om Vesten er parat til at gå skridtet videre og samarbejde med mere radikale kræfter for at skaffe en slags stabilitet. Det er meget usandsynligt, vurderer Somalia-eksperten Brett D. Schaefer fra den amerikanske tænketank Heritage Foundation, der anses som ideologisk kuglestøber for en række, først og fremmest konservative, amerikanske regeringer:
»Jeg kan ikke forestille mig, at folk, som har åbne eller skjulte forbindelser til den mest radikale form for islam, og som kan relateres til terrorgrupper, på nogen måde vil være acceptable for USA og for det internationale samfund generelt,« siger Brett D. Shaefer.
»Jeg mener ikke, det er en langsigtet løsning. Det løser ikke Somalias afgørende problem, som er, at der ikke er en stabil, legitim central regering, der kan udøve kontrol. Jeg mener ikke, at Somalia er disponeret for radikal islamisme, og at de radikale kræfter har nogen reel folkelig opbakning,« siger analytikeren, der i stedet foreslår at samarbejde med isolerede lokale kræfter og militser, der er er mere spiselige for det internationale samfund  - og så iøvrigt støtte den nuværende regering.
»På den måde kan man skabe lommer af stabilitet, som kan brede sig til resten af samfundet,« siger han.
Foreløbig ser situationen ikke ud til at lysne. Shabab-militsen gennemførte i går i Mogadishu en dekreteret  amputering af fire mænd, der fik skåret højre hånd og et ben af som straf for tyveri, og samtidig kunne nyhedsbureauet Reuters fortælle, at over halvdelen af parlamentsmedlemmerne er flygtet ud af landet.
Et judaskys
Samtlige iagttagere, Information har talt med, vurderer, at ingen af parterne lige nu reelt er stærke nok til at kunne vinde, og at regeringen næppe vil blive væltet. Derfor er anbefalingen også i første omgang at forstærke de lokale FN-styrker og regeringen selv.
»Hvis man skal gøre noget, er det nok at skære af for militsernes penge- og våbenstrøm, støtte regeringens sikkerhedsstyrker mere direkte og forstærke FN-styrken. Men det er også et judaskys til regeringen, for den vigtigste kamp lige nu er faktisk ikke den fysiske kamp, men propagandakrigen, hvor man underløber regeringen ved at assosciere den med fremmed støtte,« konstaterer Joakim Gundel.


