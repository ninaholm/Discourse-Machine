USA pirker til en hvepserede
Konflikten i Syrien er ikke længere kun en borgerkrig. Mange af nabolandene er allerede dybt involverede, og oplever træfninger på eget territorium. Et amerikansk angreb er svært at udføre uden at konflikterne eskalerer 



 
	Det, der i Vesten betragtes som en isoleret borgerkrig mellem en despot på den ene side og en flok frihedskæmpere på den anden, er langt mere kompleks. Der er tale om en gotisk knude, bestående af sekteriske og religiøse elementer, politiske modstandere og udefrakommende interesser, der ikke blot lader sig løse med et hug fra en tomahawk.

	En amerikansk ledet militær intervention kan, hvis den ikke udføres med megen snilde og med gennemgående forståelse for den syriske såvel som den regionale situation, potentielt eskalere konflikten yderligere og sprede krigen til Syriens nabolande. Det store spørgsmål er, om et amerikansk angreb ligefrem kan udløse en decideret regional storkrig.

	Siden de første demonstrationer i Syrien fandt sted for to år et halvt siden, i forbindelse med Det Arabiske Forår, er konflikten mellem regimet og dets opponenter gradvis blevet mere omfattende. Gennem de forgangne to år har konfrontationen gennemgået adskillige faser, fra demonstrationer for politiske reformer, til væbnet oprør og senest decideret borgerkrig. Samtidig er konflikten også blevet tilført både regionale og internationale dimensioner. Udviklingen af den nuværende krig i Syrien skal ses i lyset af de forskelligartede interesser, som alle har deres støtter blandt regionens magtpoler. Det er med til at gøre spørgsmålet om Syrien langt mere komplekst end som så og har ledt til en splittet verdensopinion, når det kommer til en mulig vestlig intervention.

Konflikten har spredt sig

	Krigens forskellige etniske, sekteriske og religiøse dimensioner har sammen med Syriens historiske vigtighed i området betydet, at der allerede er adskillige aktører, der intervenerer i konflikten, både på oppositionens og regimets side.

	Disse forskellige regionale, internationale og transnationale aktørers indblanding har forandret kampene i Syrien til mere end en krig mellem oppositionen og Assad. Der er allerede eksempler på træfninger langs den tyrkiske, libanesiske, irakiske og israelske grænse, og potentialet for en langt mere omfattende eksport af konflikten er stort. Det lille naboland Libanon har oplevet kampe langs de samme sekteriske linjer som i Syrien, og mens kampene over en lang periode var isoleret  i den nordlige del af landet, har de nu spredt sig. Samtidig er hyppigheden af bombe-, raket- og morterangreb i hovedstaden Beirut stødt stigende. En intervention fra vestlig side bør derfor tage højde for, at konflikten allerede har regionale implikationer i en sådan grad, at lande som Tyrkiet, Iran, Irak, Saudi-Arabien, Qatar, Israel og andre har ageret eller reageret i forhold til konflikten. Landene er allerede nu påvirket af den.

En stedfortræderkrig

	Syrien er blevet en arena for regionale aktører, der via forskellig former for støtte til lokale  proxy­grupper (grupper, der i en eller anden grad repræsenterer deres sponsorer), kæmper om indflydelse i et fremtidigt Mellemøsten.
	På oppositionens side har Saudi-Arabien, Qatar og Tyrkiet meldt sig som de førende støtter blandt de regionale magter, mens også transnationale aktører som al-Qaeda og andre jihadistiske grupper har sympatisører blandt oppositionen. Der forekommer stor uenighed om antallet af oppositionsgrupper, men  nogle optegnelser anslår, at der er op mod tusind.

	Årsagen til dette væld af grupper er blandt andet, at – da regimet begyndte at slå ned på demonstranter i 2011 – erhvervede mange sig våben på det sorte marked med det formål at danne lokale militser til modhverve. Derfor er det vanskeligt at tale om en egentlig samlet opposition, og selv om de har fortaget koordinerede angreb, har der også været flere eksempler på træfninger grupperne imellem.  

	Det syriske regime modtager også støtte fra regionale allierede. Opbakning fra det teokratiske styre i Teheran, der siden den islamiske revolution i Iran har været allieret med Syrien, har taget mange former – fra våben og ammunition, til diplomatisk støtte.

	I april meddelte den libanesiske Hizbollah-milits officielt, at organisationen havde sendt ekspeditionstyrker til Syrien for at hjælpe styret i kampene mod oppositionen.

	Samarbejdet mellem Iran, Syrien og Hizbollah, som også udgør hovedparten af en løs alliance, kendt som ’Modstandens Akse’, bygger på fælles sikkerhedsinteresser og fælles religiøs identitet. I denne akse, hvis hovedformål er at modarbejde amerikansk og israelsk indflydelse i regionen, har Syrien også spillet en vigtig rolle i forhold til Hizbollahs forsyningsruter fra Iran, som går igennem Syrien.

	Både Iran og Hizbollah har officielt forpligtet sig til ikke at tillade Assad-styrets fald ved voldelige midler, hvorfor konflikten i Syrien har påtaget sig eksistentiel betydning for især Hizbollah.

	Det fjerde medlem af aksen, palæstinensiske Hamas, som ikke er del af det samme religiøse fællesskab, da de er sunnimuslimer, havde indtil for nylig valgt at tage afstand til styret i Damaskus for i stedet at bejle til Det Muslimske Broderskab i Egypten. Meldingerne om et forstående amerikansk angreb, samt den usikre situation i Egypten, har dog betydet en re-orientering  mod Damaskus og Teheran.

Konflikternes kludetæppe

	Den regionale dimension af krigen i Syrien kan forstås som en konfrontation mellem de aktører, der konkurrerer om en position som regionale magtpoler – altså en træfning mellem især Saudi- Arabien og Iran.

	Et andet element er den underliggende religiøse konflikt mellem shiamuslimer; alawitter repræsenteret af Assad-fløjen, og sunnimuslimer repræsenteret af oppositionen.

	Mens dette blot er to af de skillelinjer, som er at finde i Syrien, illustrerer de tydelig potentialet for yderligere konfrontationer.

	Samtidig er det værd at være opmærksom på, at deltagelse i konflikten har en høj pris for stridens eksterne parter. Hizbollah har måtte betale dyrt for deltagelse i kampene i Syrien. Udover de rent menneskelige og materielle omkostninger har krigsdeltagelsen kostet organisationen rent politisk, hvilket har ledt til, at gruppen er blevet mere isoleret i Libanon. Således tog Hizbollahs mangeårige politiske allierede, den libanesiske kristne leder, general Aoun fornyelig afstand til gruppens indblanding i Syrien. Hizbollahs villighed til at bringe ofrer indikerer, at gruppen kun meget modvilligt vil trække sig som en part i konflikten.  

	Med de forskellige fraktioner og grupper tæt forbundet til regionale aktører, er borgerkrigen derfor langt mere end en isoleret syrisk affære. Allerede nu er der stor fare for at krigshandlingerne ville kunne sprede sig. En amerikansk militæraktion skal derfor være nøje målt og vejet, da man næppe ønsker at pirke for meget til den syriske hvepserede. Antallet af ukendte faktorer er for mange, og både Hizbollah og Iran har erklæret, at et angreb, der har til sigte at vælte Assad, vil blive gengældt.

	Hizbollah kunne potentielt åbne en front mod Israel som gengældelse for et angreb, eller Iran kunne angribe amerikanske interesser eller baser i Golfen. Skønt begge scenarier er usandsynlige, er der ingen tvivl om, at situationen er sprængfarlig. Hvordan amerikanerne vil, at et angreb ikke fører til yderligere vold og konflikt, er et meget vigtigt spørgsmål.

Salem B. S. Dandan er ph.d.-studerende ved Institut for Statskundskab ved Københavns Universitet 

