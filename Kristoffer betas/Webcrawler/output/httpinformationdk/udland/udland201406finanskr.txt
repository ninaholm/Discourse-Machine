’Det er ikke en finanskrise. Det er en pengekrise’
En skat på finansielle transaktioner vil ikke sikre os mod nye kriser, og besættelsen af den er et udtryk for, at vi har stirret os blinde på forestillingen om finanskrisen som en finansiel krise, mener sociolog Ole Bjerg. Problemerne er mere grundlæggende, men selv navngivningen af krisen indsnævrer de løsninger, der foreslås
 Ole Bjerg, sociolog og lektor på Copenhagen Business School, bogaktuel med Making Money – The Philosophy of Crisis Capitalism


 Man kan lave penge på mange måder. Man kan tjene dem – altså tilegne sig en større del af den eksisterende mængde af penge. Eller man kan skabe dem – altså fremstille dem. Det første, at tjene penge, er noget, der optager de fleste. Den anden del, hvordan pengene bliver til, bekymrer de færreste sig om.
»Den dimension er på mange måder blændet ud af vores almindelige forståelse af penge,« siger Ole Bjerg, sociolog og lektor på Copenhagen Business School. I august sidste år udgav han bogen Gode Penge – et kontant svar på gældskrisen, der anbefaler at gøre op med det pengesystem, vi har i dag. Nu er han aktuel med en længere, mere filosofisk, engelsksproget bog over samme emne: Making Money – The Philosophy of Crisis Capitalism.
Ole Bjerg ønsker, at vi »politiserer pengeskabelsen«. Ligesom finanspolitikken og regeringens årlige finanslove er dybt ideologiske og politisk prægede, skal pengepolitikken og skabelsen af penge også betragtes på samme måde.
»Vi har en finansminister, men vi har ikke en pengeminister. Det burde vi have, synes jeg.«
Ved at lade banker udvide mængden af penge, når de laver nye udlån, har vi givet bankerne en helt central rolle i selve pengesystemet.
»Det er et kæmpe privilegium at have tildelt bankerne,« siger Ole Bjerg.
Der er masser af politik i det, når bankerne – som de gjorde op til finanskrisen – låner vildt og voldsomt ud. Der er magt for bankerne i at kunne skabe penge, et magtinstrument som de også profiterer af.
Men sådan, mener Ole Bjerg, tænker de færreste på penge. I stedet betragter vi det som en praktisk løsning på et praktisk problem, og således »har man ikke øje for al det politik og ideologi, der også er i det«.
Fastholde systemet
At vi kun betragter den ene dimension af det at lave penge, begrænser os i de løsninger, vi kan se på for eksempel finanskrisen.
»Langt det meste af det, man har foretaget sig efter finanskrisen, har handlet om at fastholde det system, vi har nu,« siger Ole Bjerg.
Et eksempel på det er den europæiske bankunion, der kun handler om at styrke og bevare bankerne i den form, de har nu.
Selv i navngivningen af finanskrisen har vi sat rammer for, hvilke løsninger vi kan forestille os.
»Jeg mener ikke, at det er en finanskrise. Jeg mener, at det er en pengekrise eller en monetær krise. Men ved netop at kalde det en finanskrise, så siger man, at det er en krise, der foregår på de finansielle markeder, og en krise, der handler om de finansielle markeder. Samtidig siger man så også, at løsningen må findes ved på en eller anden måde at regulere de finansielle markeder.«
På samme måde ligger der i ordet krise, at det er en afvigelse fra normalen, og at det altså bare handler om at komme tilbage til udgangspunktet eller normaltilstanden. Men det er også en forkert og for snæver måde at tænke på.
»Hvis du kigger på de sidste fyrre år på de finansielle markeder, er man sprunget fra den ene krise til den anden. Det er rigtigt, at det har haft forskellige udtryk, men der har været masser af kriser. Enten har man befundet sig i et vildt opsving fra en krise eller i en nedtur efter en krise,« siger Ole Bjerg. Og dermed eksisterer normaltilstanden slet ikke.
Tobin-skatten
Et eksempel på den snævre ramme, som løsningerne på finanskrisen er blevet tænkt inden for, er skatten på finansielle transaktioner – den såkaldte tobinskat: »En tobinskat kan sikkert være fin nok, men det er ikke noget, jeg er voldsomt begejstret for. En af grundene til, at jeg ikke er voldsomt begejstret, er, at det accepterer den præmis, at det er et problem, der ligger på de finansielle markeder. Men det mener jeg ikke, at det er. Det er et mere grundlæggende problem,« siger Ole Bjerg
På samme måde blev diskussionen under finanskrisen hurtigt indsnævret til en diskussion om, hvordan staten skulle redde de nødlidende banker. Og ikke til en diskussion om de grundlæggende strukturer i kapitalismen.
»Mit budskab er nok egentlig bare at åbne et politisk rum, hvor man kan tage stilling til, hvilke muligheder der måtte være.« Han nævner fænomener som den digitale valuta Bitcon som »enormt spændende«, fordi der omkring Bitcoin »er en ekstrem kritik af markedet og økonomien for ikke at leve op til nogle liberale idealer om, hvordan et marked bør være«.
Selvom pengesystemet i stigende grad diskuteres, og Ole Bjerg forklarer, at han faktisk oplever, at der er et paradigmeskifte på vej, så har debatten stadig meget svært ved at knytte an til den almindelige politiske diskussion.
»Overhovedet at tage spørgsmålet om pengeskabelse op bryder med de linjer for politik, der er lagt.«
Mens der er en lang tradition for at diskutere, om skatten skal op eller ned, så er spørgsmål om pengepolitikken fremmed for nutidens politikere.
»Jeg tror ikke, at det handler om uvilje. Men det åbner simpelthen et nyt politikfelt, som er uvant.«
»I og med at det er så svært at forestille sig, at det kunne være anderledes, virker det også som om, at det ikke giver mening at tale om det. Man kan være bange for, at man kommer til at fremstå som en klovn.«
Ole Bjerg: ’Making Money: The Philosophy of Crisis Capitalism’, 292 sider, forlaget Verso, $29,95

