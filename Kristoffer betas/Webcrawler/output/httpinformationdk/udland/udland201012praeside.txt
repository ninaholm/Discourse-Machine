Præsident uden visioner
Ifølge lækkede dokumenter fra Wikileaks har EU-præsident Herman Van Rompuy så godt som ingen tiltro til den allierede indsats i Afghanistan - eller til et positivt resultat ved klimatopmødet i Cancún. Er der tale om pragmatisk realitetssans - eller er han en musegrå teknokrat uden visioner?
EU's præsident, Herman van Rompuy (t.h.), 'tror ikke på, at man skal have visioner. Han vil ikke spille rollen som den, der med store visioner leder EU til større og bedre tider,' siger Peter Spiegel, der er chefredaktør for Financial Times' Bruxelles-afdeling.


 BERLIN - Med lækket af de amerikanske ambassaderapporter har Wikileaks blotlagt en gabende kløft mellem EU's officielle tro på, at kontinentet stadig kan gøre en geopolitisk forskel ved for eksempel klimaforhandlingerne, og den resignerede korridorsnak, der finder sted på allerøverste niveau i Bruxelles. Nemlig hos unionens præsident, Herman van Rompuy.
Kort før belgieren Herman van Rompuy sidste år tiltrådte det ærefulde hverv som Europas første præsident, vurderede han i en fortrolig samtale med en amerikansk, at det ville have være ensbetydende med en brat stopper for hans præsidentkarriere, hvis han før sin indsættelse havde vist sig ved det fejlslagne COP15-topmøde i København.
En lille måned efter sin indsættelse tilkendegav præsidenten i et møde med den amerikanske ambassadør i Belgien, at den europæiske tålmodighed med indsatsen i Afghanistan er ved at slippe op. »Ingen tror længere på Afghanistan,« sagde den nyslåede præsident til ambassadør Howard Gutman. Og nævnte samtidig udgangen af 2010 som sidste overskridelsesdato for allieret succes.
Lækkene har præsenteret billedet af en desillusioneret, i bedste fald realistisk indstillet, europæisk præsident. De rejser et spørgsmål: Kan Europa leve med en præsident, der i al hemmelighed udtrykker dyb mistillid til de mål og visioner, som de folkevalgte parlamentarikere arbejder for at indfri?
Ingen visionær idealist
»Det er som sådan ikke et kontroversielt synspunkt at sige, at COP15 var en katastrofe, der ikke levede op til forventningerne,« mener Peter Spiegel, der er chefredaktør for Financial Times' Bruxelles-afdeling. Ifølge Spiegel skal indholdet af van Rompuys private samtale med den unavngivne amerikanske diplomat primært forstås som led i en kritik af forhandlingsstrategien ved klimatopmødet i København:
»Den egentlige europæiske fejl ved COP15 var, at man gik ind til topmødet med meget høje standarder og forventninger og regnede med, at alle andre ville følge trop. Men det skete ikke. Faktum er, hvis man ikke kan få amerikanerne og kineserne med ombord, får man ikke nogen deal. Og det sker ikke ved at sige, at de skal følge vores eksempel.«
Den vurdering deles af Nicolai von Ondarza, der forsker i EU ved Tysk Institut for international politik og sikkerhed: »Efter min mening har pressedækningen ikke lagt tilstrækkelig vægt på, at han i det lækkede dokument ikke siger, at klimakonferencen er opgivet, men at han tror, at en aftale med USA vil øge chancerne for en senere aftale med Kina. Van Rompuy har fra begyndelsen sagt, at han forstår sin rolle som formidler.«
Ifølge Peter Spiegel var van Rompuys udmelding  forfejlet, men må forstås i sin kontekst: »Præsidentens pointe er, at multilaterale topmøder ikke har haft tendens til at producere konkrete resultater. Van Rompuy taler for, at EU først må finde fælles fodslag, hvilket traditionelt er et af de største problemer for de 27 medlemsstater. Derefter kan EU gå til USA og finde fælles fodslag. Derefter kan man gå til Kina,« siger han. Han understreger samtidig, at Van Rompuy ikke er en visionær idealist.
»Han tror ikke på, at man skal have visioner. Han vil ikke spille rollen som den, der med store visioner leder EU til større og bedre tider. Han vil spille rollen som den, der skaffer konsensus på de indre linjer og arbejder bag kulissen for at skabe fremskridt.«
Jordbunden stil
Som premierminister i det delte Belgien har Herman van Rompuy haft ry for at skabe konsensus ved at operere i kulissen og mægle mellem forskellige interesser. Det var den egenskab, der sidste år gjorde ham til tysk-fransk favorit i konkurrencen med den britiske kandidat Tony Blair. Både franskmænd og tyskere så en fordel i Rompuys jordbundne stil, der i krisetider i højere grad end den flamboyante Blair ville kunne sørge for ro på unionens indre linjer.
Men valget af den belgiske premierminister har også haft omkostninger. Ifølge Hendrik Vos, der forsker i EU-politik ved universitetet i Gent, har van Rompuy et underskud af international erfaring, hvilket kan få det til at klinge hult, når præsidenten udtrykker sin manglende tillid til et positivt resultat ved de multilaterale forhandlinger i Mexico: »Han har aldrig været udenrigsminister, og han har ikke meget erfaring med international politik, eksempelvis multilaterale samtaler om klima eller sikkerhedspolitiske spørgsmål.«
Foruden manglende international erfaring er de nationale lederes ønske om en pragmatisk mægler heller ikke faldet i de europæiske befolkningers smag. Især briterne har haft vanskeligt ved at leve sig ind i forestillingen om den teknokratiske belgier som samlende figur for kontinentet.
Ifølge den officielle formålsparagraf er det dog ikke ligefrem præsidentens opgave at føre storpolitik, men at »tilvejebringe sammenhæng og enighed i det Europæiske Råd«. Og vurderet på de præmisser har præsidenten opfyldt sine forpligtelser, mener EU-eksperten Nicolai von Ondarza:  »Det har været en succes, hvis man ikke sammenligner ham med en amerikansk eller fransk præsident, men vurderer ham som formidler og mellemled. Han opfylder sin funktion ganske fint, men han lever ikke op til de forventninger, som mange mennesker forbinder med præsidentembedet.«
Så foreløbig ser Van Rompuy ud til at overleve Wiki-stormen.


