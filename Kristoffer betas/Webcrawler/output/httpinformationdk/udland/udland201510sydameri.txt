Sydamerika: Ecuador vil skære i støtte til fossile brændsler
Et af de springende punkter i forhold til omstillingen væk fra kul, olie og gas er de milliarder af dollar, der årligt gives i subsidier til den fossile brændselsindustri. Olielandet Ecuador vil nu skære i statsstøtten til fossile brændsler
Ecuadors regering vil fra næste år fjerne subsidier for 337 mio. dollar til fossile brændstoffer i Ecuador.


  
Den ecuadorianske regering ledet af præsident Rafael Correa vil skære i de statslige subsidier til fossile brændsler, altså kul, olie og gas.
Det er gode nyheder i forhold til den grønne omstilling, hvor netop statsstøtte til fossile brændsler skaber uretfærdig konkurrence for alternative energikilder som sol, vind og geotermisk varme.
Alligevel handler spareøvelsen mere om at slanke statsbudgetterne end om at fremme den grønne omstilling i den latinamerikanske olienation. Det siger i hvert fald landets præsident, Rafael Correa, der afviser den hjemlige kritik fra industrien med, at det handler om »at fjerne støtten til de rigeste«.
Vil beskytte de svageste
Ecuadors regering vil nemlig undlade af skære i støtten til landets 28.200 små virksomheder, der forbruger mindre end 2.000 gallon olie eller diesel om måneden (svarende til knap 8.000 liter). Dermed er det de større og mere energitunge industrier som tømmer- og sukkerindustrien, der rammes. Men det vil gøre ondt, lyder det.
»Det her vil kun forværre de problemer med produktivitet og konkurrencedygtighed, som vores industri kæmper med,« siger således Jaime Carrera fra tænketanken Observatorio de la Política Fiscal.
Samlet er det imidlertid ikke de helt store beløb, der skæres ud af statsstøtten til fossile brændsler. Således vil Ecuadors regering fra næste år fjerne subsidier for 337 mio. dollar, hvilket udgør mindre end ti procent af de samlede subsidier til fossile brændstoffer i Ecuador. Sidste år udbetalte den ecuadorianske regering i alt 3,9 mia. dollar i subsidier til fossile brændsler, hvilket udgør omkring 65 pct. af den samlede statsstøtte.
IMF bakker op
Den Internationale Valutafond, IMF, støtter udfasningen af subsidier til fossile brændsler. En IMF-rapport fra maj i år viser, at på globalt plan støttes fossile brændsler med 5.300 milliarder dollar eller 6,5 procent af verdens samlede BNP. Det svarer til, at der hvert minut bliver brugt 10 millioner dollar til at støtte kul, olie og gas.
Når beløbet er så højt – og højere end tidligere beregnet – skyldes det, at IMF delvist medregner de fossile brændslers miljøbelastning, når de opgør støtten.

