Britiske liberale presset på grund af brugerbetaling
Presset fra skoleelever og studerende såvel som fra egne rækker vokser på de britiske liberaldemo-krater på grund af løftebrud om studenterbrugerbetaling


 LONDON - Den britiske liberale erhvervsminister, Vince Cable, overraskede i går sine regeringskolleger med en meddelelse om, at han overvejer at afstå fra at stemme om den reform af finansieringen af landets universiteter, som hans ministerium har udarbejdet. Reformerne, der vil betyde en nedskæring i statsstøtten til universiteterne på 40 procent og op mod en tredobling af de studerendes egenbetaling, er blevet kritiseret voldsomt af især de unge vælgere, der stemte på partiet ved valget i maj på grund af dets løfte om ikke at stemme for en øget brugerbetaling.
Protesterne har kostet partiet en nedgang i meningsmålingerne til ni procent fra 22 procent ved valget og fået mange liberaldemokratiske parlamentarikere til at varsle et brud med regeringens linje, hvilket kan føre til, at de liberale regeringsmedlemmer stemmer for, en gruppe menige liberale stemmer imod, og en tredje gruppe afstår fra at stemme.
Det er i et forsøg på at undgå, at partiet går i opløsning på dette spørgsmål, at Cable i går meddelte, at han overvejer at stemme sammen med sine 57 partifæller - hvad de end beslutter at gøre.
»Mit eget personlige instinkt - dels fordi jeg er ministeren med ansvar for universiteterne, og dels fordi jeg mener politikken er rigtig - er at stemme for forslaget, men vi ønsker at stemme som en gruppe,« sagde han til BBC og erkendte, at partiet i øjeblikket »har en svær periode«.
»Vi prøver at støtte hinanden, vi prøver at blive enige som en gruppe, som andre partier gør. Min position er anderledes, men jeg er villig til at stemme med mine kolleger,« tilføjede han.
Nye protester
Den bemærkelsesværdige nyhed kom, dagen efter at 104 forhenværende liberaldemokratiske kandidater advarede ledelsen om, at partiet vil kunne se frem til »mange flere år i den politiske ødemark«, medmindre den dropper den politik, der vil give universiteterne lov til at hæve brugerbetalingen fra 3.375 pund om året til op til 9.000 pund om året.
Trods et personligt brev fra den liberale leder, vicepremierminister Nick Clegg, til formanden for landets største studenterorganisation om at forstå reformforslaget »rigtigt«, gik tusindvis af engelske skolebørn,  universitetsstuderende  og -lektorer igen i går på gaden i protest mod ændringerne.
Clegg skrev i brevet, at det er »afgørende«, at folk forstår, at de studerende ikke skal betale studierne forud, og at tilbagebetaling af lånene først begynder, når en person tjener 21.000 pund om året. Han appellerede også til de studerende om ikke at forvrænge debatten, hvilket kan få »tragiske« konsekvenser og få de fattigste elever til at afstå fra at ansøge om en universitetsplads.
Studenterformand Aaron Porter afviste imidlertid vredt Cleggs argumenter: »I lyset af hans planer om at tredoble den brugerbetaling, han sagde, han ville fjerne, er det overraskende, at Nick Clegg bebrejder nogen andre end sig selv for, at folk mister lysten til at gå på universitet,« sagde Porter til Sky News.
En undersøgelse offentliggjort i går af lobbygruppen Million+, der består af 28 nyere engelske universiteter, viser, at frygten for gældsbyrden vil afskrække mange fra at søge ind på universiteterne, på trods af regerings insisteren på at de lavestlønnede aldrig vil komme til at betale hele deres lån tilbage og altså ender med at betale mindre end i dag for deres uddannelse.
Undersøgelsen viser imidlertid, at det er fremtidens middelklasse, der vil komme til at betale for dette, idet 60-65 procent af de studerende vil komme til at betale langt mere for deres uddannelse end i dag.
En nylig Ipsos Mori-meningsmåling viser, at en egenbetaling på 5.000 pund om året vil afskrække næsten halvdelen af de unge fra mindrebemidlede hjem fra at søge optagelse på en videregående uddannelse. En egenbetaling på 7.000 pund om året vil få to tredjedele af de fattigste unge til at droppe planer om en universitetsuddannelse.


