Rapport: Rwandas præsident blev dræbt af sine egne
Ifølge ny rapport om det rwandiske folkemord blev det attentat på Rwandas præsident, der udløste borgerkrigen i 1994, ikke udført af hans fjender fra tutsi-grupperingerne, men af hutu-anførere fra hans egen lejr
Den 26. maj 1994 blev resterne af Rwandas præsident Habyarimanes' fly inspiceret. Præsidentens
 død blev udløseren til borgerkrigen, og nu siger ny rapport om det rwandiske folkemord, at præsidentens egne hutu-allierede stod bag nedskydningen af flyet.


 I dag offentliggøres den grundigste rapport til dato om det rwandiske folkemord. Rapportens konklusion er stik modsat af den, den franske undersøgelsesdommer Jean-Louis Bruguière nåede til i 2007, da han anklagede ni af Rwandas nuværende tutsi-præsident,  Paul Kagamés, allierede for at have stået bag den nedskydning af et fly med Rwandas og Burundis præsidenter ombord, der udløste folkemordet.
Tværtimod, hævder rapporten, blev præsident Habyarimanes fly skudt ned af præsidentens egne hutu-allierede med Oberst Théoneste Bagosora i spidsen. Obersten blev idømt livsvarigt fængsel ved krigsforbrydertribunalet for Rwanda i 2008.
Undersøgelseskommissionen har under ledelse af den rwandiske højesteretsdommer Jean Mutsinzi været en årrække om at gennemføre undersøgelserne bag rapporten, hvilket har ført til beskyldninger mod præsident Kagame for at forsøge at holde sandheden om folkemordet skjult. Men resultatet af kommissionens arbejde er ifølge Rwanda-eksperten Philip Gourevitch den mest overbevisende undersøgelse til dato af de begivenheder, der førte til folkemordet.
»Det der gør Mutinzi-rapporten mest bemærkelsesværdig,« skrev Gourevitch i går på sin blog hos The New Yorker, »er den bagvedliggende undersøgelses grundighed og seriøsitet.«
Fatalt fredsforsøg
Ifølge rapporten var det paradoksalt nok et fredsforsøg, der blev præsident Habyarimanas død. Præsidentens planer om en magtdeling med ledende tutsi-politikere gennem Arusha-aftalen stred nemlig mod interesserne hos en række magtfulde militærfolk og hutu-ekstremister, som derfor besluttede sig for at myrde ham.
Fordi kupmagerne var så tæt på landets ledelse, lykkedes det dem at ændre præsidentens planer for sin delegation til fredsforhandlingerne, så også hærens stabschef Déogratias Nsabimana - som var imod attentatplanerne - befandt sig ombord på det fly, der blev skudt ned. Undersøgelseskommissionen har gennem et samarbejde med britiske tekniske eksperter etableret, at nedskydningen skete fra et område, der var under regeringshærens kontrol.
Tutsi-oprørerne blev beskyldt for at stå bag attentatet, og i de følgende måneder blev mindst 800.000 tutsier og moderate hutuer brutalt slået ihjel under massakrer udført af hæren og hutumilitser.


