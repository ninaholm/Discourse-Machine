Drømmen om den vægtløse vækst
Hvis fortsat økonomisk vækst skal være bæredygtig, skal den afkobles fra ressourceforbruget. Den første status over indsatsen foreligger nu: Der er endnu ingen global afkobling sket


 Hvis fortsat økonomisk vækst skal gøres bæredygtig, kræver det ’afkobling’. Dvs. opretholdelse af økonomiens ekspansion samtidig med at ressourceforbrug og miljøbelastning skrumper.
Kan man det?
Der foreligger nu de første undersøgelser, som i en global kontekst vurderer udfordringen og resultaterne indtil nu.
Rapporten Decoupling natural resource use and environmental impacts from economic growth fra FN’s Miljøprogram UNEP beskriver, hvad væksten har båret med sig i løbet af det 20. århundrede:
»Drevet af teknologiske fremskridt samt befolkningsmæssig og økonomisk vækst voksede den årlige udvinding af byggematerialer med en faktor 34, af malme og mineraler med en faktor 27, af fossile brændsler med en faktor 12, biomasse med en faktor 3,6 og den samlede materialeudvinding med omkring en faktor otte, alt mens BNP blev 23 gange større.«
Pr. indbygger i verden er det gennemsnitlige årlige ressourceforbrug fordoblet fra 4,6 ton omkring år 1900 til 8,5-9,2 ton efter år 2000. Med vækst i folketallet betyder det, at den samlede globale udvinding og høst af de nævnte typer ressourcer er nået op på 47-59 milliarder ton pr. år, oplyser UNEP, »med en klar tendens til fortsat stigning i fremtiden.«
En aktuel rapport fra Sustainable Europe Research Institute (SERI), Green Economies around the world?, medtager data frem til 2008 og angiver det globale ressourceforbrug til 68 mia. ton. om året. Det afspejler en vækst i forbruget siden 1980 på 80 pct.
Forbruget og presset på ressourcerne er meget ulige fordelt med f.eks. 4,7 tons pr. indbygger pr. år i Afrika syd for Sahara, 13,8 ton i Kina, 14,7 ton i gennemsnit i EU og 27,5 ton i Nordamerika. Gennemsnitsdanskerens ressourceforbrug er ifølge SERI ca. 25 ton pr. år, et af de højeste i EU.
Mens forbruget pr. indbygger således fortsat er størst i i-landene, så er hastigheden af forbrugsvæksten lav her, mens den er højst i de asiatiske vækstøkonomier.
»I 2008 forbrugte Asien halvdelen af de globalt udvundne ressourcer, en stigning fra 37 pct. i 1980,« hedder det i rapporten fra SERI.
En faktor af betydning for det voksende ressourceforbrug er væksten i international handel: Ifølge SERI er der sket en firedobling i handlen med forarbejdede produkter og en tredobling i handlen med råstoffer siden 1980. UNEP anfører:
»Rapporten konstaterer, at handel generelt – og ikke overraskende – øger energiforbrug og ressourcestrømme og derfor alt i alt hæmmer, snarere end fremmer, afkobling.«
Spontan afkobling
Både UNEP og SERI gør opmærksom på, at ressourceforbruget trods den massive vækst gennem det 20. århundrede er vokset langsommere end økonomien – der er sket, hvad FN-organisationen kalder en vis ’spontan’ afkobling, også selv om råstofpriserne faktisk faldt gennem det 20. århundrede. En løbende forbedring af teknologien til både udvinding, bearbejdning og anvendelse har ’af sig selv’ betydet, at forbruget er vokset knap så hastigt som bruttonationalproduktet. SERI-rapporten angiver en vækst i materiale-produktiviteten på 40 pct. siden 1980.
»Men trods denne vækst i materialeproduktivitet er det samlede materialeforbrug vokset med hidtil uset hast,« hedder det.
Afkoblingen er derfor kun ’relativ‘ – det, der er brug for, hvis vækstøkonomien skal kunne gøres bæredygtig, er en ’absolut’ afkobling. Dvs. et direkte fald i ressourceanvendelsen og miljøbelastningen, alt mens BNP vokser.
»En reelt grøn økonomi på globalt niveau vil kun kunne realiseres, hvis der kan opnås en absolut dematerialisering af produktion og forbrug. Det fordrer en radikal reduktion i vægt, volumen og hastighed af menneskets ressourceforbrug,« påpeger SERI.
Og UNEP skriver: »Overordnet peger analysen på, at ressourceforbruget for ethvert menneske er nødt til at falde til fem-seks ton. Nogle u-lande er stadig under dette niveau, mens andre som f.eks. Indien nu er på fire ton pr. indbygger i snit og nogle i-lande som f.eks. Canada på omkring 25 ton.«
Ingen globale tegn
Ifølge SERI er der kun i enkelte i-lande set eksempler på absolut afkobling, forstået som vækst i BNP samtidig med et fald i ’indenlandsk materialeforbrug’, dvs. det totale forbrug af udvundne ressourcer plus importerede ressourcer minus eksporterede.
»Blandt de 34 OECD-lande har kun Canada, Tyskland, Japan og Storbritannien opnået absolut afkobling. Det er vigtigt at understrege, at det ikke nødvendigvis betyder grøn vækst, men også kan være en følge af outsourcing af materiale-intensiv produktion til andre dele af verden,« påpeges det.
Rapporten tilføjer, at den absolutte afkobling også kun har været mulig, hvor den økonomiske vækst har været relativt svag.
Netop »de større globale eller regionale kriser såsom miljømæssige, politiske, finansielle eller ressourcemæssige kriser har ofte indflydelse på råstofudvinding, forbrug og produktion.«
Næppe hvad man kan kalde ’grøn vækst’ og ikke udtryk for en omstilling, snarere afmatning.
Konklusionen fra SERI er klar:
»Indtil nu er der ingen tegn på dematerialisering – absolut afkobling – på globalt niveau.«
»Skønt forbedringer af teknologier har resulteret i store fremskridt med ressource-effektivitet, så har den økonomiske væksts overordnede dynamik udhulet disse effektiviseringsresultater. Så selv om vi bliver relativt bedre til at udnytte knappe ressourcer, er den overordnede miljømæssige belastning blot vokset gennem de seneste få årtier.«
»Derfor kan en virkelig grøn økonomi på globalt niveau kun realiseres, hvis man kan opnå en absolut dematerialisering af produktion og forbrug. Det betyder en radikal reduktion i vægt, volumen og hastighed af det mennneskelige ressourceforbrug. Samtidig er det afgørende, at grønne økonomier dækker befolkningens materielle behov og sikrer et højt niveau af trivsel verden over,« understreger SERI-rapporten
Den slutter med fire spørgsmål:
– Er den nuværende ressource-intensive livsstil ønskelig som fremtidsvision?
– Er vi villige til at gennemføre en global begrænsning og samtidig ligelig fordeling af det materielle forbrug?
– I givet fald: på hvilket niveau?
– Og hvis ikke: Hvad er alternativet?

