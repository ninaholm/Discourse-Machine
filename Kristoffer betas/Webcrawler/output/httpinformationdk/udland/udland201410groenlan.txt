Er Grønland en bananrepublik?
Spørgsmålet er, om nepotisme og korruption er så rodfæstet en del af Grønlands politiske liv, som fordommene lyder. Næppe.


 Der er udskrevet valg i Grønland, og klicheerne og de hånlige bemærkninger står i kø. Børsen nåede at rive ’bananrepublik’ ud af ærmet, allerede inden valget blev udskrevet. Måske er det tid til en kop isvand.
En regeringsleder er faldet i en stribe bilag. Aleqa Hammond, Grønlands nu forhenværende politiske chef, lod statskassen lægge ud for en håndfuld flybilletter m.v. til sine familiemedlemmer og udskød tilbagebetalingen alt for længe. Ingen har endnu dokumenteret, at hun forsøgte at berige sig. Tværtimod står det klart, at også hendes forgænger, den tidligere formand for den grønlandske regering, Kuupik Kleist, betjente sig af samme mulighed for udlæg fra landskassen – om end i mindre omfang. Han har nu af samme grund trukket sig fra Inatsisartut, det grønlandske parlament, selvom ingen mistænker ham for at have stjålet pengene.
Det lille parti Atassut, der udgjorde Aleqa Hammonds koalitionspartner i Grønlands regering, har kastet håndklædet i ringen og opgivet regeringsprojektet. To af ministrene fra Aleqa Hammonds eget parti har på samme måde fulgt deres samvittighed og erklæret hende for uværdig til at fortsætte som regeringsleder. Nu har hun trukket sig som regeringsleder og partiformand, og der er udskrevet valg, som vil finde sted i slutningen af november. Aleqa Hammonds parti, Siumut, vil finde en ny formand.
Udskældt leder
Er De forvirret – ja, naturligvis. Det foregår 4.000 kilometer væk – og vi har alle hørt om fortidens rod, nepotisme og ballade i Grønland. Men tegner den aktuelle krise forretningsgangen i en bananrepublik? Eller illustrerer stormen måske, at Grønland i dag kan glæde sig over et levende, borgernært demokrati, der reagerer prompte på de fejl og mangler, der heldigvis kommer for en dag? Et par folkevalgte ministre følger deres samvittighed, præcis som danske folkevalgte ifølge grundloven skal følge deres; er det måske, når vi skræller fordommene bort, udtryk for en håndfast, konsekvent demokratisk praksis, som en del andre nationer på kloden ville være ganske godt tjent med?
Aleqa Hammonds politiske projekt gjorde hende voldsomt udskældt i både Grønland og Danmark. Kritikerne fandt hende skrigende populistisk. Hendes gentagne ønsker om uafhængighed, om forsoning med kolonitiden og fremme af det grønlandske sprog og kultur hidsede sindene voldsomt op, og mange vil glæde sig over, at hun nu – i hvert fald for en stund – kan dømmes ude af grønlandsk politik.
Men betyder det, at det grønlandske system er dysfunktionelt? Danmarks forrige og mest sandsynlige næste statsminister, Lars Løkke Rasmussen, blev for nylig trukket igennem et grueligt bilagsrod. En storm rasede, og Lars Løkkes tidligere fadæser blev rykket ham i næsen, præcis som Aleqa Hammond nu hører for sine tidligere fejltrin. Den grønlandske centraladministration har ikke flere århundreder på bagen som den danske; det offentliges revision foretages af et privat firma; kontrolfunktionerne er færre end i Danmark. Men fejlene kom for en dag. En heftig debat udspiller sig i medierne. Journalisterne i Grønland spørger alle om alt i ét væk – og får svar på en del. Skandalen følges minut for minut på nettet. Et revisionsudvalg i parlamentet arbejder på en rapport om den nu afgåede regeringsleders bilagsrod og andre ministres mulige træk på landskassen til private udlæg. En oprydningsproces er i gang – og politikerne følger deres samvittighed. Måske er det ikke så ringe endda.
Martin Breum er journalist og forfatter til bøgerne ’Når isen forsvinder’ og ’Balladen om Grønland – trangen til løsrivelse, råstofferne og Danmarks dilemma’. Martin Breum vil fremover kommentere udviklingen i Arktis i Information.

