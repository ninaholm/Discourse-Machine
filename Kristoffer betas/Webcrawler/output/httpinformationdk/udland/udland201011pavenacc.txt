Paven accepterer kondomer i undtagelsestilfælde
Vatikanet ændrer holdning til brugen af kondomer, men der er ikke tale om nogen revolutionerende ændring, understreger pavens talsmand


 Vatikanet har tilsyneladende ændret holdning til kondomer. For et år siden udtalte pave Benedikt XVI under et besøg i Afrika, at hiv/aids-epidemien »ikke kan bekæmpes med uddeling af præservativer. Der er tværtimod risiko for, at det blot vil forøge problemet.«
Paven hævdede altså, at kondomer kunne øge udbredelsen af aids og påkaldte sig dermed kritik fra bl.a. FN-organisation UNAIDS, der betragter brugen af præventiver som afgørende for bekæmpelse og forebyggelse af aids. I bogen Das Licht der Weld (Verdens lys), som udkommer i Tyskland i dag, siger paven til journalisten Peter Seewald, at brugen af kondomer »i enkelte tilfælde, hvor formålet er at reducere risikoen for infektioner, kan være et første skridt mod en anden, mere human seksualitet«.
Paven fastholder dog, at seksuel afholdenhed og troskab er de væsentligste redskaber til at bremse aids-epidemiens udbredelse. Således fastslår Vatikanet, at paven »naturligvis ikke anser kondomer for at være den autentiske og moralske løsning« på aids-problemet. Brugen af kondomer kan ifølge den katolske kirkes overhoved betragtes som »en første ansvarlig handling« i undtagelsessituationer: »Det kan retfærdiggøres i enkelte tilfælde, f.eks. når en mandlig prostitueret bruger et kondom,« siger Benedikt XVI til Peter Seewald.
Katolsk tvetydighed
UNAIDS betegner pavens udtalelser som »et vigtigt og positivt skridt«:
»Det er en anerkendelse af, at en ansvarlig seksuel opførsel og brugen af kondomer spiller en væsentlig rolle i forebyggelsen af hiv,« siger FN-agenturets leder, Michael Sidibe, og tilføjer: »Sammen kan vi skabe en verden uden nye hiv-smittede, uden diskrimination og uden aids-dødsfald«.
Men pavens talsmand, fader Federico Lombardo, specificerer i en pressemeddelelse, at »pavens ræsonnementer ikke kan defineres som en revolutionerende ændring«.
Faktisk skyldes en del af den store opmærksomhed, som udtalelserne har vakt, tilsyneladende en fejl i Vatikanets officielle organ, L'Osservatore Romano, der oversætter »ein Prostituierter«, en mandlig prostitueret, til »una prostituta«, en kvindelig prostitueret. Ved specifikt at tale om mandlige prostituerede undgår paven at bryde eksplicit med kirkens generelle forbud mod præventionsmidler.
»Det virkelig interessante spørgsmål er, om pavens udtalelser også gælder, hvor der er mulighed for en undfangelse: Må en kvindelig prostitueret kræve, at hendes kunder bruger kondom (hvis vi går ud fra, at de involverede parter tager notits af pavens holdninger)? Må en kvinde, hvis mand er smittet? Må en mand, der har giftet sig med en hiv-positiv kvinde?« spørger den britiske videnskabsjournalist Andrew Brown i The Guardian.
Muslimer og jøder
Pave Benedikt udtaler sig også om forbuddet mod at bære burka i det offentlige rum, som Nationalforsamling i Frankrig vedtog for to måneder siden:
»Hvad burkaen angår, ser jeg ingen grund til et generelt forbud,« siger den tyske pave til sin landsmand og tilføjer: »Nogle kvinder bærer ikke burka helt frivilligt, og så er det korrekt at tale om en krænkelse af den pågældende kvinde. Det kan man kun være enig i. Men hvis de vil bære den frivilligt, kan jeg ikke se, hvorfor man skulle forbyde det.«
Loven er blevet godkendt af den franske forfatningsdomstol og træder i kraft i 2011. I interviewet forsvarer pave Benedikt XVI også pave Pius XII, der var pave fra 1939 til sin død i 1958. Pius XII er blevet beskyldt for ikke at have gjort tilstrækkelig modstand mod jødeudryddelsespolitikken under Anden Verdenskrig, men ifølge den nuværende pave var han »en retfærdig mand«, der gjorde mere for jøderne end nogen anden. Den amerikanske forening for Holocaust-overlevende og efterkommere skriver i en meddelelse til Associated Press, at pavens udtalelser »fylder os med smerte og sorg og kaster en truende skygge over relationerne mellem Vatikanet og jøderne«. Forholdet mellem katolikker og jøder er i forvejen anspændt efter sagen om den ekskommunikerede engelske biskop Richard Williamson, der trods stærkt antisemitiske udtalelser blev stillet en benådning fra paven i udsigt i begyndelsen af 2009.
Den 83-årige pave udtaler endvidere, at hans kræfter er aftagende, og at han vil overveje at forlade embedet, hvis hans fysiske eller psykiske helbred svigter.

Se også leder på side 2

