USA's regering godkendte tortur i hemmelighed
CIA var bekymret for, om organisationens egne forhørsteknikker efter 11.september 2001 var lovlige, men præsident Bush godkendte simuleret drukning som metode, viser nye amerikanske dokumenter


 WASHINGTON DC - Der var alvorlige spændinger mellem den amerikanske efterretningstjeneste, CIA, og regeringen i kølvandet på terrorangrebet på World Trade Center. Problemerne relaterede sig til lovligheden af de forhørsmetoder, som blev benyttet mod al-Qaeda-mistænkte fanger i 2003 og 2004. Det viser nye dokumenter, som avisen The Washington Post er kommet i besiddelse af. 
Resultatet af diskussionerne blev, at regeringen og i sidste omgang præsidenten selv skriftligt i dybeste hemmelighed godkendte CIA's brug af simuleret drukning - såkaldt 'waterboarding' - under forhør af al-Qaeda-mistænkte fanger.
De sikkerhedsstemplede memoer viser ifølge Washington Post, at efterretningstjenestens ledelse var dybt bekymret over reaktionerne, hvis afhøringerne blev kendt af offentligheden. Dele af CIA's egne topfolk påpegede desuden, at forhørsmetoden muligvis var forfatningsstridig. I begyndelsen af 2002 godkendte embedsmænd i det amerikanske justitsministerium administrativt metoden. I juni 2003 - mere end et år efter, at metoden blev taget i brug - anmodede CIA's direktør, George J. Tenet, om politisk godkendelse. At anmodningen blev fremsat, blev i sidste måned bekræftet over for en parlamentarisk undersøgelseskomité af den amerikanske udenrigsminister Condoleezza Rice. 
Bekymring mange steder
"Det er klart, at bekymringerne steg, især i 2004 efter at hele sagen om mishandlinger i Abu Ghraib kom frem, og der var en mistanke om, at vi kunne risikere at stå med hele ansvaret og blive bebrejdet for det bagefter," siger en højtstående tidligere efterretningsofficer til Washington Post.
Efterretningskilder med kendskab til diskussionen bekræfter over for Information, at diskussionerne fandt sted igennem hele 2003 og 2004, men der er ikke enighed om, hvem der var bekymrede, og hvem der stod fast på lovligheden. Condoleezza Rice sagde i sin besvarelse til komitéen i sidste måned, at der både i hendes stab og i Det Hvide Hus var diskussioner om lovligheden af waterboarding. Efterretningskilder siger, at usikkerheden om, hvorvidt forhørsmetoden rent faktisk var tortur, fandtes både blandt efterretningstjenestens egne ansatte og i det amerikanske justitsministerium.
I hvert fald tre topfolk fra al-Qaeda ud af ni tilbageholdte - herunder Khalid Sheik Muhammed, som menes at være hovedmanden bag planlægningen af 11. september - har været udsat for waterboarding, der ifølge CIA-kilder var "det eneste der virkede effektivt på det tidspunkt, hvor de mistænkte nægtede at samarbejde, og hvor vi fortsat var nervøse for, at et andet og lige så stort angreb var under opsejling".
En jurist med speciale i menneskerettigheder, der p.t. arbejder med terrorbekæmpelse i den amerikanske regering, siger på betingelse af anonymitet til Information, at han personligt tror, at waterboarding hverken er en lovlig eller effektiv forhørsmetode, da den del af arbejdet, der underminerer menneskers civile rettigheder, samtidig står i vejen for effektiv terrorbekæmpelse.
"Se, hvordan Guantanamo Bay fungerer som rekrutteringsbase for vores modstandere. Vi må og skal restaurere billedet af USA som et land, der respekterer lighed for loven. Alt andet gør det sværere at få et godt forhold til vore allierede. Det gør vold på hele idéen om Amerika. Hvad kan være mere vigtigt end det?"

