’De burde købe en kiste’
Ugandas præsident blokerede i sidste time den antihomolov, der ville gøre det muligt at straffe homoseksualitet med fængsel på livstid. Men det er en ringe trøst for 23-årige Julius Ogola, der har fået afslag på asyl i Danmark og nu frygter for sin fremtid, hvis han udvises til Uganda
Julius Ogola har fået afslag på asyl og kalder sin situation ’forfærdelig’ – han er bange for at rejse tilbage til Uganda, hvor homoseksuelle forfølges. Hans egen familie føler sig vanæret af at have en homoseksuel i klanen.


 
	Fredag afviste Ugandas præsident, Yoweri Museveni, at godkende den omstridte anti-homolov, som landets parlament vedtog få dage før jul, og som ville have skærpet straffen for homoseksualitet til fængsel op til livstid. Men selvom det umiddelbart er en sejr for ugandiske homoseksuelle, kommer det ikke nødvendigvis 23-årige Julius Ogola til gavn. Han fik kort før jul – et par dage før Ugandas parlament vedtog antihomoloven – afslag på asyl i Danmark, og nu synes hans muligheder for at få sin sag genbehandlet udtømt.

	Flygtningenævnet fandt ikke hans gengivelse af begivenhederne ved den første Gay Pride i landet i 2012 troværdig.

	»På den baggrund findes ansøgeren ikke i det hele at have sandsynliggjort, at han ved en tilbagevenden til Uganda vil være i risiko for asylrelevant forfølgelse,« står der i Flygtningenævnets afgørelse, som Information har set.

	Men det er ulovligt at have sex med personer af samme køn i Uganda, og selv om lovgivningen nu ikke skærpes, er forfølgelsen af homoseksuelle i forvejen af en karakter, som nærmest per automatik burde berettige til at få asyl i Danmark. Det vurderede flere eksperter i en artikel i Information 11. januar. Ikke desto mindre har Julius Ogola og flere andre ugandiske homoseksuelle fået afslag på asyl og står nu til at blive hjemsendt.

	Vil ikke tilbage

	Julius Ogola taler afdæmpet og med hænderne foldet. Han bor i asylcentret Avnstrup nær Roskilde, men formiddagen har han tilbragt i Sandholmlejren til møde med politiet, der skal hjælpe med at planlægge hans hjemrejse til Uganda.

	Han kalder selv sin situation for »forfærdelig« og siger, at han er bange: Hans familie føler sig vanæret af at have en homoseksuel i klanen, og homoseksuelle chikaneres systematisk af politiet. For at undgå sanktioner fra de danske myndigheder har Julius Ogola alligevel indvilliget i at samarbejde med dansk politi om sin hjemsendelse, fortæller han.

	»Men jeg vil virkelig ikke tilbage til Uganda. Jeg fortalte dem, at de burde købe en kiste og gøre den klar. Jeg vil hellere tage tilbage som et lig end i live. Det vil bare betyde, at jeg skal gennemgå forfærdelig smerte, inden jeg dør,« siger Julius Ogola.

	Det var naboerne i hjembyen Tororo i det østlige Uganda, der først bemærkede, at Julius Ogola ikke var som de fleste drenge. Når han legede, var han meget mere inter-esseret i drengene end i pigerne, mente naboerne.

	Derfor gik de til hans mor.

	»Hun sagde til dem, at det ikke var noget, og at jeg bare var et barn,« fortæller Julius Ogola.

	Naboerne havde dog ret, og i 2005 fik Julius Ogola 15 år gammel og som kostskoleelev i byen Entebbe sin første kæreste – en af skolens andre drenge.

	Julius Ogola var også med på skolens fodboldhold, og her mødte han fodboldtræneren og talentspejderen Chris Mubiru. Over de næste fire år havde Julius Ogola et løst forhold til Mubiru, der blandt andet har været holdleder for det ugandiske landshold. Forholdet sluttede, da Julius Ogola forlod Uganda i 2012. I december samme år bragte ugandisk tabloidpresse billeder af Chris Mubiru sammen med en anden mand, og det førte til, at Mubiru blev fængslet, anklaget for »sodomi« på baggrund af at have haft sex med både mænd og kvinder under den seksuelle lavalder på 18 år.

	»Chris Mubiru har været sammen med mange unge mennesker, inklusive mig selv,« fortæller Julius Ogola.

	I august 2012 deltog Julius Ogola i Ugandas første Gay Pride-parade i Entebbes botaniske have ved Viktoriasøens bred. Han var ny i miljøet, og paraden var en god mulighed for at møde andre. Men politiet opløste paraden, og 20-30 deltagere blev taget med til den lokale politistation – deriblandt Julius Ogola.

	Først efter tre dage blev han ved Chris Mubirus hjælp løsladt. Julius Ogola blev bragt i skjul på en farm uden for Entebbe, så hans familie ikke kunne finde ham, og flygtede derefter ud af landet.

	»Jeg brugte et falsk pas. Jeg blev sneget ud af landet af en mand, der blev betalt for det, og som organiserede det hele. Jeg vidste ikke engang, at jeg skulle til Danmark, før jeg var her,« siger Julius Ogola.

	Hul i muren

	I lufthavnen forsvandt menneskesmugleren, og Julius Ogola henvendte sig til politiet.

	»De sagde, at det eneste, de kunne hjælpe mig med, var at tage mig til flygtningelejren. De tog mine fingeraftryk, og det var først da, det gik op for mig, at jeg var ved at bede om asyl. Jeg vidste faktisk ikke, at man kunne bede om asyl.«

	Det var politiet, der i første omgang interviewede Julius Ogola for at få fastslået, hvor han kom fra. Først senere, da udlændingemyndighederne kom ind i sagen, begyndte de personlige spørgsmål.

	»Ved det første interview hev de alle spørgsmålene frem på en gang: ’Hvornår vidste du, at ...’, ’Hvordan skete det, da du første gang ...’ og den slags,« fortæller han.

	De efterfølgende interview handlede derimod kun om paraden og om fængslet, fortæller Julius Ogola. Han fortalte, hvordan han blev slået under anholdelsen, blev tilbageholdt i fængslet, og at hans medfanger stak ting op i ham og lavede et hul i muren for at tvinge ham til at vise, hvordan homoseksuelle har sex.

	Ngo’en LGBT Asylum, der hjælper seksuelle minoriteter i det danske asylsystem, bistod Julius Ogola med den advokat, der førte hans sag i Flygtningenævnet. Selv om advokaten argumenterede for, at alene den tilspidsede situation i Uganda for homoseksuelle burde være grund nok til, at Julius Ogola var berettiget til asyl, valgte nævnet at lægge vægt på hans beskrivelse af omstændighederne under paraden. Her fandt Flygtningenævnet, at hans forklaring var så »divergerende og utroværdig«, at »ansøgers forklaring findes at måtte tilsidesættes«.

	»De (udlændingemyndighederne, red.) har også samlet information, og der er åbenbart ting, som ikke matcher med det, jeg har oplevet. De forventer at høre præcis det, de har hørt i deres indsamlede informationer. Og så har jeg måske fortalt mere eller mindre end det. Men jeg ved det ikke,« siger Julius Ogola og slår ud med armene.

	Han afviser samtidig, at han skulle have fortalt andet end sandheden for at overbevise myndighederne om, at han allerede er forfulgt i hjemlandet.

	»Jeg har ikke overdrevet. De, der hjalp mig med at forlade mit hjemland, fortalte mig ingenting om asyl eller interviews og den slags. Jeg fortæller om mit liv og de ting, jeg har oplevet. Jeg behøver ikke at overdrive.«

