Narcissus på Utøya
En underskøn yngling fra den antikke mytologi er blevet hovedpersonen i en norsk retssag
Caravaggios maleri af den mytologiske græske figur Narcissus, ca. 1597-99. Massemorderen Breivik er ofte blevet beskrevet som netop narcissist af psykologerne omkring den mediebevågede norske retssag.


 Anders Behring Breivik er en besynderligt fyr. Jeg har fulgt retssagens første to uger på tætteste hold som kommentator for NRK, det norske statsfjernsyn, og bestandig støder jeg på dette påtrængende behov for at forstå, forstå og forstå. Det gælder både følelsesmæssigt og intellektuelt. Og udfordringen er ikke kun at forstå menneskesindet hos en terrorist, men også at forstå sprækkerne i Norges velfærdssamfund og ikke mindst mikrosociologien i Oslo Vest. Men samtidig med at jeg lægger brikkerne til dette puslespil, aner jeg, at det vil ende med at danne et billede, vi alligevel ikke fatter.
Og dog må vi prøve. En af brikkerne har som bekendt fået navnet ’Narcissus’. Erklæringen fra det første psykiaterhold blev hurtigt lækket til offentligheden. Fra de nye retspsykiatere er der sluppet færre enkeltheder ud. Men lidt har vi fået. Og blandt de ord, som går igen, finder vi narcissisten. Hvem er det?
Inden for det sidste par tusinde år er det gået dramatisk ned ad bakke for Narcissus. Han begyndte som halvgud. I dag er han blevet til en patient, en havareret neurotiker, en moralsk falleret sjæl, en defekt selvdyrker, en navngiver til en ganske særlig type personlighedsforstyrrelse – og en norsk massemorder. Narcissisme er i daglig tale både et skældsord og en diagnose. Ofte er det begge dele på én gang.
For lidt selvkærlighed
Lad os tage udgangspunkt i den gamle græske myte om Narcissus. Den er genfortalt i mange versioner, men den mest kendte er den, som den romerske forfatter Ovid skrev ned. I hans Metamorfoser finder vi fem vidunderlige sider med rimede strofer om ynglingen. Narcissus var en ualmindelig smuk, arrogant og forhærdet teenager. Han afviste alle, som elskede og beundrede ham, uanset om de var kvinder eller mænd.
Efter en jagt hviler han ud. I en kildes uforstyrrede vandspejl får han pludselig øje på sit eget billede. Og kan slet ikke se sig mæt på synet af sig selv. Denne hypnotiske fascination bliver hans død.
Myten kan læses let og legende som et stykke stor fortællerkunst. Overfladen glitrer. Men det er også fristende at grave dybere. Den døde yngling har igennem totusinde år måttet gøre fyldest i mange slags bevisførelser, for og imod. Talrige er de moralister, som har ladet deres eget vand i kilden. De skiftende epokers forskellige læsninger af myten er en lærerig færd igennem kulturhistoriens forvirrede forhold til selvkærligheden – den nødvendige, men i perioder tabuiserede. Den traditionelle opfattelse af myten er altså, at Narcissus elskede sig selv alt for højt. Er noget sådant overhovedet muligt? Selvoptaget, selvcentreret, seksuelt selvstimulerende, storhedsvanvittig, selvgod og asocial – ja, alt det kan man være, men at elske sig selv for meget? Lad mig tentativt nærlæse Ovid for at kaste mig ud i en revisionistisk tolkning: Det var mangel på selvkærlighed, som var Narcissus’ skæbne, og ikke overspændt selvkærlighed.
Narcissus fortaber sig i spejlbilledet ...
... og ubevidst elsker han nu sig selv og giver sig selv komplimenter og får dem, bejler og bejles til og sættes i flammer og brænder.
Men et flygtigt spejlbillede kan ikke ejes.
Vend dig! Og væk er det, som du elsker.
Han er fortabt i ulykkelig kærlighed. Men så ser han, at det er ham selv, han begærer. Han fortæres af længsel efter det kærlighedsobjekt, han ikke kan nå, og han indser, han skal dø.
Døden er ikke en byrde – med den forsvinder min smerte.
Narcissus græder, og hans tårer bryder vandets spejl. Og dermed flyder selvbilledet ud. Han mister sig selv og ser sin egen opløsning. Han har ikke et solidt forhold til sig selv. Narcissus er søn af kildens gud. Han er selv vandagtig og udflydende, på sin vis drømmeagtig og uden klar form. Teenagerens hovmod er ikke en styrke, men snarere det påtagede og distancerende værn om selvkærlighedens skrøbelighed. I kilden ser han dette, og det er en indsigt til døden.
Det som skjuler sig i mørket
I Palazzo Barberini i Rom hænger maleriet Narcissus. Caravaggio revolutionerede malerkunsten med sine vekselspil mellem lys og mørke, chiaro-oscuro. Det skaber en dramatisk effekt, et skønhedens ubehag mellem det overoplyste og det, som skjuler sig i mørket. Jeg har set det flere gange. Men jeg er ikke stand til at genkalde mig et klart billede af ynglingens ansigt. Det er utydeliggjort af maleren, et vagt fordrejet udtryk, som om han er i færd med at forsvinde. Meget præcist genskaber maleren selvtabet. Jeg ser på resten af kroppen. Vekselspillet af lys og skygge får det til at se ud, som om anatomien ikke hænger sammen. Den består af løse stykker og er deformeret.
I nyere tid er myten om halvguden Narcissus blevet annekteret af psykoanalysen. Det hørte til Sigmund Freuds fortælletalent, at han forstod at knytte sine erfaringer til solide metaforer som Ødipus og Narcissus. Myterne er fortællinger om universelle menneskelige erfaringer. Første gang Freud anvender begrebet narcissisme, er i sit studie af Leonardo da Vinci fra 1910. Han diskuterer universalgeniets homoseksualitet og det fænomen, at kærlighedsenergien rettes imod ens eget køn.
En mangelsygdom
Det vigtigste bidrag kommer imidlertid fra den østrigsk-amerikanske psykoanalytiker Heinz Kohut. Han giver den narcissistiske kærlighed en oprejsning. Han gør den også til noget nødvendigt, positivt og sundt. I sin sunde version er narcissismen grundlaget for menneskets glæde over sig selv, aktivitetslyst, humor, kreativitet og forståelse for andre. Narcissismen er ikke noget, som skal overvindes eller bekæmpes. Den skal modnes og udvikles. Kohut knytter narcissismen til dannelsen af selvfølelsen. Og han gør empati, evnen til indfølelse, til et kernebegreb.
Som oftest går det godt.
For Kohut er pointen ikke, at forældrene begår fejl. Alle forældre begår fejl. Problemet er de gentagne empatiske svigt. Disse kan komme i form af for lidt såsom fravær, omsorgssvigt og manglende bekræftelse. Eller de kan komme i form af for meget: aggression, krænkelser, traumer og overgreb. Eller de kan komme i ondartede og uforudsigelige blandinger af for lidt og for meget. De ulykkelige konsekvenser kan være træk som manglende evne til selvtillid, begrænset evne til selvtrøst, ekstrem sårbarhed og følelsen af at gå i stykker. Vi har alle behov for anerkendelse og følelsesmæssig spejling. Det er ikke behovet, men hvordan behovet forsøges dækket, som er afgørende for, om vi taler om normalt eller afvigende, sundt eller sygeligt. Børn må tilpasse sig – eller mistilpasse sig – til deres forældre.
Nogle gange går det ikke godt nok.
Den nye psykoanalyse og psykiatri beskriver narcissisten. I beskrivelsen af denne figur går jeg tilbage til den oprindelige myte. På græsk hedder ynglingen jo Narkissos, og han er det sproglige ophav til narkose. Det betyder bedøvelse, lammelse, søvn og følelsesløshed. Narcissisme er en mangelsygdom. Og dét, som mangler – og som er skabt af mangler – er kontakten med sig selv og især med egen vitalitet.
Det er menneskets natur at søge udbedring og overlevelse. Man kan gå langt for at opleve nogle sekunders eller timers kontakt og liv. Én strategi er at forsøge at kompensere for manglen og følelsen af at være ubetydelig med storhedsfølelse. Et fagligt begreb er grandiositet. På det spinkleste grundlag konstrueres en overbygning om egen storhed. For barnet er det en normaltilstand, men for den voksne kan vi kalde det en umodenhed. Narcissisten har imidlertid ikke dækning. Grandiositeten minder om zeppelineren, luftskibet. Gode forhold kan føre én langt: I karrieren, i det sociale eller i kunsten, så længe det varer. Men så møder man realiteternes punkterende stik. Luftskibet revner og forulykker. Dets vigtigste substans viste sig at være opblæst luft, altså tomhed, og derfor selvbedraget. Narcissisten har som regel en meget lav krænkelsestærskel. En enkelt lille bemærkning kan være nok til at vælte ham eller hende ned i den tomme fortvivlelse – dér, hvor man kan opleve ikke at have nogen identitet.
Og her støder vi så på to stærke følelser. Den ene er skammen. Kohut har beskrevet det, han kaldte selvets vertikale splittelse. Samme person kan både være høj og lav for sig selv. Man er konge, men så falder der en replik, og man falder ned i den dybest skamfølelse. Den anden følelse er raseriet. Krænkelsens raseri kan være ukontrollabel ophidselse, og den krænkede kan krænke andre. Når man i nyere diagnostik har konstrueret narcissistisk personlighedsforstyrrelse, henviser man til træk såsom at være optaget af succes og magt, et opblæst selvbillede, en higen efter beundring og særlige rettigheder, misundelse, arrogance og udnyttelse af andre. Ekshibitionisme kan også være et træk. Følgelig kan den tilstand, som beskrives som en følge af manglende empati, selv komme til udtryk som manglende empati. Den verdslige udgave af arvesynden er, at svigtet går igen fra generation til generation.
Ondartet narcissisme
Nogle gange går det rigtigt dårligt. Begrebet ondartet narcissisme henviser til en morderisk cocktail af narcissistiske, psykopatiske og muligvis også paranoide træk, eventuelt med et islæt af sadisme. Velkendte politiske figurer melder sig som mulige eksponenter, f.eks. Saddam Hussein.
Nærmer vi os vores gerningsmand? Ja, i nogen grad, tror jeg. Lille og stor, pompøs og patetisk på samme tid. Dog må vi forstå, at billedet af en norsk massemorder fra Oslo Vest er langt mere komplekst.
© Finn Skårderud og Information.Oversat af Niels Ivar Larsen

