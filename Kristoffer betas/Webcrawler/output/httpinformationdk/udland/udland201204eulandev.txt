EU-lande er ved at køre energistrategi i grøften
Fortroligt notat: Danmarks kompromisforslag om energibesparelser når kun 38 pct. af vejen mod det mål, Europas stats- og regeringschefer for længst har sat. Lidegaard vil gerne gå længere, men en række lande stritter stadig imod


 Danmarks klima- og energiminister Martin Lidegaard (R) risikerer at få den tvivlsomme rolle som formidler af EU-beslutninger, der dramatisk udvander den påkrævede europæiske energispareindsats og dermed indsats for klimaet, jobskabelsen og økonomien i EU.
Lidegaard var i går som repræsentant for det danske EU-formandskab vært for uformelle drøftelser om det såkaldte energieffektiviseringsdirektiv på energi- og klimaministrenes møde i Horsens. Der er efter drøftelserne fortsat markante uenigheder om, hvilke krav direktivet kan pålægge landene for at realisere energibesparelser i forskellige sektorer.
I håb om at få viljerne til at mødes har det danske formandskab udarbejdet en kompromistekst, som skal forsøges forhandlet på plads i trepartsdrøftelser med Europa-Parlamentet og EU-Kommissionen.
Information er kommet i besiddelse af et fortroligt ’ikke-papir’ fra energikommissær Günther Oettinger til EU-ministrene om, hvor store energibesparelser det danske kompromisforslag kan sikre. Og dokumentet gør det krystalklart, at man med den gældende vilje til indsats vil ende meget langt fra målet om 20 pct. energieffektivisering i EU i 2020.
Langt fra målet
De 20 pct. er det mål, EU’s stats- og regeringschefer formulerede første gang i 2007 og siden har bekræftet flere gange, og målet er også udgangspunkt for det seneste direktivforslag, fremlagt af Kommissionen i 2011.
Hvis forslaget blev fulgt og energibesparelserne realiseret, ville det ifølge EU-Kommissionen øge EU’s bruttonationalprodukt i 2020 med 34 mia. euro (250 mia. kr.) og skabe 400.000 job. Selve EU’s energiregning ville blive 20 mia. euro (ca. 150 mia. kr.) mindre som årligt gennemsnit, og det endda med antagelse af oliepriser, der i 2020 er lavere, end de allerede er i dag.
Selv om EU’s medlemslande ikke anfægter det overordnede mål på 20 pct. besparelser, så er der stribevis af indvendinger mod de konkrete elementer i direktivet, som skal sikre, at denne besparelse faktisk opnås. Martin Lidegaards kompromisforslag, der blev lagt på bordet forleden, søger at tage højde for landenes indvendinger i bestræbelsen på at sikre en vedtagelse.
F.eks. udvandes i kompromisteksten direktivets krav til offentlige bygningers energirenovering og til, hvor store besparelser energiselskaberne skal præstere.
Resultatet er ifølge kommissær Oettingers fortrolige analyse, at denne kompromisposition for Ministerrådet lander meget langt fra målet.
For at nå de 20 pct. energieffektivisering skal der således findes nye energibesparelser svarende til et olieforbrug i 2020 på 151,5 mio. ton. Kompromisforslaget til Ministerrådet kan imidlertid kun sikre 58,1 mio. ton olie i 2020, fastslår energikommissæren.
»Effekten af Rådets version vil derfor udgøre 38 pct. af den forventede effekt af Kommissionens forslag,« lyder dommen. Altså kun godt en tredjedel af det nødvendige.
Reduceret jobeffekt
Kommissionen offentliggjorde onsdag en pakke for grøn økonomi og beskæftigelse, der bl.a. fortæller, at en bred og aktiv indsats for energieffektivisering kan sikre to mio. arbejdspladser i EU i 2020.
»Men med en indsats, der kun giver 38 pct. af den ønskede effektivisering, er det klart, at man ikke får denne jobeffekt,« siger klimakommissær Connie Hedegaard til Information.
»Der er i ekstrem grad brug for at diskutere, hvordan EU kommer ud af krisen. Det er ikke nok, at medlemsstaterne siger, at de går ind for effektiviseringsmålet, men skal have mere tid til at diskutere midlerne. Den leg har vi efterhånden leget i mange år, og for hvert år der går, sender EU flere penge ned til oliestaterne i stedet for at bruge dem på at skabe egne arbejdspladser.«
Europa-Parlamentet vil ligesom Kommissionen have et markant højere ambitionsniveau, end Ministerrådets aktuelle kompromisposition.
»EU har et årligt handelsbalanceunderskud på 450 mia. euro på grund af olie- og gasimporten. EU’s energieffektiviseringsdirektiv er midlet til at stoppe en stor del af denne pengeudstrømning fra EU’s økonomi,« påpeger Claude Turmes, parlamentets forhandler i den såkaldte trialog med kommissionen og Rådet.
»Vi vil acceptere fleksibilitet omkring, hvordan medlemslande når resultater, men ikke omkring ambitionsniveauet,« siger han til Reuters.
Martin Lidegaard er selv meget lidt tilfreds med den foreløbig kompromisposition i Ministerrådet og håber, at Parlament og Kommission i fællesskab kan presse hans europæiske ministerkolleger.
Efter torsdagens drøftelser i Horsens sagde Lidegaard, at han var opmuntret af, at et flertal af landene nu udtrykker vilje til at hæve det beskedne ambitionsniveau.
»Men vi er der ikke endnu. Der er stadig masser at gøre og mange kompromisser, der skal indgås. Det blev gjort klart fra visse medlemslande, at der er en grænse for, hvor langt vi som formandsskab kan bevæge os i forhandlingerne med Parlament og Kommission,« sagde ministeren.
»Dette er et af de sværeste direktiver, vi har haft i EU i meget lang tid. Der er stadig lang vej, det må jeg sige, men vi har fået et godt afsæt i dag.«
Blandt de lande, der hidtil har strittet imod, er Sverige, Frankrig og Tyskland.

