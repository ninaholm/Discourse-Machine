Saudiarabisk digterstjerne ønskes død i sit hjemland
Med et opsigtsvækkende digt, hvori hun kritiserede islamiske koranlærde på live tv, blev Hissa Hilal nummer tre i en talentkonkurrence for digtere, der bygger på samme principper som 'X-Factor' - nu er hun heltinde for nogle, mens andre diskuterer, hvordan de skal slå hende ihjel

Saudiske Hissa Hilal trækker på skuldrene af kritikken: 'Mine digte har altid været provo-ke-rende. Det er min måde at udtrykke mig på og igen give arabiske kvinder en stemme, efter at nogen har bragt os til tavshed ved at tage patent på vores kultur og religion. Hun blev nr. tre ud af fem. De fire andre var mænd.


 I sidste uge sluttede endnu en omgang af programmet Poet for millioner produceret i Abu Dahbi - denne gang med medvirken af saudiarabiske Hissa Hilal, en fuldt tilsløret 43-årig mor til fire og digter, som udløste både lovprisninger og vakte vrede med sine digte. I det sidste afsnit af den voldsomt populære tv-dyst endte hun med at vinde tredjepladsen. Det indbragte hende en pengepræmie på tre millioner dirhams (4,5 mio. kr.).
Skønt Hissa Hilal ikke er den første kvindelige deltager i programmet, der har optrådt iført sort niqab, skulle denne deltagelse fra en kvinde i showet blive overordentlig kontroversielt (sidste år optrådte Ida Aljahani, også fra Saudi-Arabien, men uden at vække tilnærmelsesvis samme grad af forargelse).
Da Hilal først havde gjort sin entré på scenen, var hun chokerende frimodig i sine recitationer - ja, hun brugte ligefrem sin poesi til at rette et attentat på islamiske ekstremister og deres fatwaer (kendelser udstedt af religiøse autoriteter, red.).
»Jeg har set ondskaben i øjnene på fatwa-udstedere/ når det, som engang var tilladt, blev forvrænget til forbud,« messede hun bl.a. i et digt, der bar titlen »Fatwaernes kaos«.
26 imamer kræver døden
Det blev hurtigt udlagt som en protest imod sheik Abdulrahman bin Nasser al-Barak, en af de mest ekstreme saudiarabiske gejstlige, som for nylig formulerede en fatwa imod enhver form for samkvem mellem ikke-beslægtede mænd og kvinder i det offentlige liv. Et sådant forbud gælder allerede, men sheiken krævede ydermere, at enhver, som offentligt gør sig til talsmand for at ophæve dette forbud, skal straffes med døden - et krav, som samlede støtte fra 26 andre islamiske retslærde.
Den generelle opfattelse i Saudi-Arabien er, at en kvindes stemme er skamfuld og derfor ikke bør høres i den offentligt sfære, så allerede Hissa Hilas blotte optræden i showet var et dristigt skridt.
Hilals frimodighed har medført adskillige dødstrusler imod hende fra personer, der hævder, at hun undergraver islam. Navnlig de grupper på internettet, som frekventeres af ekstremister, som stempler enhver, der ikke deler deres islamfortolkning til punkt og prikke, som vantro, har skruet op for retorikken. Og på chathjemmesiden Jeg er muslim-Forum, hvor der tidligere har været udsendt videoer optaget af terrorister, har en række medlemmer diskuteret, hvordan de kan myrde Hilal.
Et diskussionspunkt har i den forbindelse været, hvorvidt et drab på hende ville være obligatorisk ud fra begrebet hudud eller ud fra tazir. Hudud omfatter de straffe, som efter islamiske foreskrifter skal tildeles for specifikke forbrydelser som utroskab, tyveri og bagvaskelse, og tazir er straffe, som tilkendes ud fra en herskers eller en dommers skøn. Hvor reality-tv og konkurrenceshows i kontroversielt i den arabiske verden, er den arabiske offentlighed til gengæld begejstret for poesi, der traditionelt anses for at være en væsentlig del af den arabiske kultur.
Programmet Poet for millioner, som sendes fra Abu Dhabis statslige tv, har været særdeles populært, ikke mindst fordi programmet har tiltrukket nogle af de ypperste mestre inden for beduin-dialekt-poesi, kendt som nakbati.
Programmet er bygget op som en konkurrence i digtekunst i stil med talentshows som X-Factor og American Idol. Men i stedet for at synge, skal de deltagende recitere deres digte, hvorefter dommere bedømmer kvaliteten af digtet og fremførelsen.
Også tv-seerne kan evaluere præstationerne ved at sende sms'er ind.
Saudiarabiske kvinder har tidligere fået udgivet poesi og prosa i lokale aviser, men i de fleste tilfælde under falske navne af frygt for, hvad reaktionen ville blive fra et ultrakonservativt samfund.
Hissa Hilal fortæller til internationale medier, at hun har skrevet digte i 15 år og tidligere udgav dem under pseudonymet Remiya.
»Ingen vidste, hvem Remiya var, end ikke min far - han ville blive vred, hvis han vidste, det var mig.«
Men så besluttede hun så til at træde offentligt frem, efter at familien havde givet hende lov - den havde brug for pengepræmien, især fordi hun har et autistisk barn, der kræver dyr særlig pleje.
Langt fra alle saudiarabere støtter fordømmelsen af Hilal. Hun har dog fået sympatierklæringer  fra den prominente kvindelige forfatter, Amira Kashgari, som i den liberale avis al-Watan skrev, at hendes recitation var »en milepæl og et kæmpe skridt fremad for saudiarabiske kvinder.«
Betinget opbakning er der også fra Mohamed Salam, programleder for den islamiske tv-kanal, Iqra, der dog siger: »Talentshows kan sagtens have kvindelige medvirkende, så længe disse er tildækkede og uden makeup og ikke reciterer digte om stærke følelsesmæssige emner, f.eks. om kærlighed og elskov. Hissa Hilal digt handlede om seriøse emner, og det er kun nyttigt,« siger han i  telefonen fra Saudi-Arabien


