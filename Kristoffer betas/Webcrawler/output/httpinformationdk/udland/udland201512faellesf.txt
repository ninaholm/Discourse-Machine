Fælles fjende forener
FN’s nye køreplan for fred i Syrien skal skabe en fælles front mod Islamisk Stat. Og den har faktisk en vis chance for at lykkes, vurderer eksperter
Den kinesiske udenrigsminister Wang Yi taler med sin amerikanske kollega inden mødet i FN’s Sikkerhedsråd om Syrien. Sikkerhedsrådet vedtog fredag en resolution, der sigter på at slutte krigen i Syrien gennem fredsforhandlinger.


 Det største gennembrud siden den syriske borgerkrig startede for fire år siden. Sådan lyder den samstemmende karakteristik af den køreplan for fred, som FN’s Sikkerhedsråd er blevet enige om. Allerede i januar skal parterne i den syriske borgerkrig samles i Wien for at forhandle en våbenhvile, en overgangsperiode, afholdelse af frie valg, indsættelse af en fredsbevarende FN-styrke og en formel afslutning på den syriske borgerkrig, der har kostet over en kvart million mennesker livet og kastet millioner af syrere ud i landflygtighed.
Inshallah, om Gud vil, som man siger i Mellemøsten. For der er stadig enorme udfordringer, som skal løses, før parterne er villige til at sætte sig til forhandlingsbordet og blive siddende de næste mange måneder – indtil der kommer resultater.
Information har spurgt den britiske ekspert i diplomati og international sikkerhed lord Michael Williams of Baglan fra den ansete tænketank Chatham House og den danske Mellemøstekspert Helle Malmvig fra Dansk Institut for Internationale Studier, hvad chancen er for succes.
Et gennembrud
De to eksperter, som begge følger den diplomatiske udvikling omkring Syrien tæt, er først og fremmest enige om, at der er tale om et historisk gennembrud. FN’s Sikkerhedsråd har ikke tidligere vedtaget resolutioner om, hvordan konflikten mellem den syriske diktator og de mange væbnede oprørsgrupper i Syrien skal løses. Alle tidligere FN-resolutioner har handlet om andre aspekter af krigen; Assads besiddelse af kemiske våben, den humanitære krise osv. Og det er i sig selv et fremskridt, at alle Sikkerhedsrådets permanente medlemmer har kunnet enes om et forhandlingsspor.
»Det er helt sikkert et skridt i den rigtige retning. Der er som bekendt to måder at slutte en krig på. Enten vinder den ene part eller også indgår man et kompromis ved forhandlingsbordet, og det er det, der nu er stemning for,« siger Michael William of Baglan.
Helle Malmvig er enig i, at det er et vigtigt skridt, at det internationale samfund er nået til enighed om en køreplan for fredsforhandlingerne, der forventes at vare mindst seks måneder.
»Det går den rigtige vej. Det er et fremskridt, at FN’s Sikkerhedsråd nu har taget ejerskab over fredsprocessen. Det giver hele processen en anden legitimitet,« siger hun.
Om den voksende internationale enighed og processens nye legitimitet er nok til at få borgerkrigens parter til forhandlingsbordet i den østrigske hovedstad er en anden sag, understreger de to eksperter. Assad-regimet skal nok møde op, for det er hvad Assads støtter, Iran og Rusland, ønsker. Og den nye koalition af såkaldt moderate syriske oppositionsgrupper, som tidligere på måneden blev smedet sammen ved saudisk mellemkomst, skal også nok dukke op. Men spørgsmålet er, om og hvor længe den kan holde sammen. En af de største koalitionsmedlemmer, Ahrar al-Sham-bevægelsen, der kæmper mod Assad i det nordvestlige Syrien, har allerede meldt fra, da den nye paraplyorganisation ikke vil være med til at understrege islams rolle i et fremtidigt Syrien.
Helle Malmvig mener, det kan gå begge veje med splittelsen, men hun understreger, at det er vigtigt at få så mange oprørsgrupper med til bordet som muligt.
»Allerhelst burde også Jabhat el-Nusra være med,« siger hun, men erkender at det vil kræve, at USA fjerner organisationen fra sin terrorliste, og at Nusra afsværger sin loyalitet over for Al-Qaeda. En anden gruppe, som hun til gengæld forventer kommer med, er kurderne, som ikke hidtil har været med til fredsmøder i Wien.
»Jeg har svært ved at se, hvordan USA og Europa kan sige nej til, at deres nærmeste allierede kommer med, uanset at Tyrkiet vil være imod,« siger hun.
Store problemer
De to eksperter understreger imidlertid, at det er én sag at få parterne til bordet og en anden at få dem til at blive. Skal det lykkes, er der tre hovedproblemer, som skal løses hurtigst muligt.
For det første skal spørgsmålet om den syriske diktator Bashar al-Assads fremtid afklares. Skal han have lov til at blive i landet i en overgangsperiode, og hvordan kan man sikre sig, at han i så fald træder tilbage, når overgangsperioden er slut? Eller skal han have lov til at blive i Syrien og deltage i et kommende valg, så »syrerne selv kan afgøre, hvem der skal lede landet,« som hans støtter Rusland og Iran kræver det?
Hverken Michael Williams of Baglan eller Helle Malmvig tror, at Assad vil gå frivilligt, eller at stormagterne bag kulisserne er nået til enighed om f.eks. at sende ham i eksil i Moskva eller Teheran. Heller ikke selv om den libanesiske avis Al-Diyar mandag kunne fortælle, at Rusland har tilbudt at eskortere Assad på et officielt besøg i Teheran med fire kampfly senere på måneden.
»Der er ikke noget, der tyder på, at USA og Rusland er blevet enige på det punkt,« siger Michael Williams. »Tværtimod har de sparket bolden længere ned ad banen for overhovedet at få parterne til forhandlingsbordet.«
Og det er netop den strategi, FN bruger, påpeger eksperterne. Alle forhåndsbetingelser, som parterne har stillet, er blevet skubbet ud i fremtiden til afgørelse i løbet af forhandlingerne. Det gælder også den anden store knast, nemlig spørgsmålet om en våbenhvile. Det er fortsat helt uklart, hvilke grupper der vil tilslutte sig en våbenhvile og ikke mindst, hvem der skal overvåge den. Som Helle Malmvig påpeger, er der jo ingen vestlige lande, som vil stille styrker til en fredsbevarende operation, som er så farlig og kompliceret.
»Og lokale arabiske FN-styrker vil være en meget dårlig idé,« siger hun.
Det skyldes, at de fleste regionale lande er indirekte part i borgerkrigen via deres støtte til den ene eller den anden part.
Fælles front mod IS
Det tredje store spørgsmål er, hvordan det rent praktisk kan lade sig gøre at afholde valg i et land, der er totalt splittet af borgerkrig, hvor Islamisk Stat fortsat kontrollerer store dele af landet, og hvor et sted mellem syv og 10 millioner syrere befinder sig uden for landets grænser. Dertil kommer problemerne med at sikre troværdige og frie valg i et land, hvor al modstand er blevet systematisk forfulgt i årtier, og hvor mindst 200.000 politiske fanger p.t. befinder sig i Assad-regimets torturfængsler.
De to eksperter understreger, at der trods den nye enighed i Sikkerhedsrådet stadig er meget lang vej til en egentlig fredsløsning i Syrien. Og det er da også kun en del af målet. Ifølge Michael Williams of Baglan skyldes den nye enighed blandt stormagterne nemlig ikke mindst ønsket om at danne en fælles front mod den voksende globale terrortrussel fra Islamisk Stat.
»Der er ingen tvivl om, at et af motiverne til fredsprocessen er, at det internationale samfund ønsker at opbygge en samlet front, der kan bekæmpe Islamisk Stat i Syrien. Men de har også et ønske om at skabe fred. Det, der er sket de seneste måneder, er, at de to ting er blevet uløseligt vævet sammen,« siger han.
Både Williams og Malmvig er trods alle forhindringerne moderat optimistiske med hensyn til, om det vil lykkes at nå videre i retning af fred i Syrien.
»Det, vi ser, er begyndelsen på en fredsproces. Jeg giver det en fifty-fifty chance,« siger den britiske ekspert. »Men jeg ville nok ikke anbefale nogen at satse deres personlige opsparing på, at det lykkes.«
Læs også: Problemet al-Assad

