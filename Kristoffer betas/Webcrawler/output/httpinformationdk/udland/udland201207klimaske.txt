En klimaskeptikers bekendelser
At kloden bliver varmere er et uomgængeligt faktum, lyder det fra en af klimaskeptikernes sidste bastioner. At den er menneskeskabt, er samtidig den eneste forklaring, der passer med videnskaben
Forskere fra NASA publicerede i sidste uge opsigstvækkende satellitbilleder af den grønlandske indlandsis, der viser, at dette års afsmeltning af isen er både langt mere omfattende og foregået langt hurtigere end nogensinde tidligere observeret.


 Kald mig en omvendt skeptiker, indleder Richard Muller et opsigtsvækkende debatindlæg i New York Times:
»For tre år siden identificerede jeg en række problemer i tidligere klimastudier, der efter min overbevisning skabte tvivl om selve den globale opvarmning. Sidste år, efter intensive studier, der involverer et dusin forskere, kunne jeg imidlertid konkludere, at den globale opvarmning er sand, og at tidligere estimater af udviklingen er rigtige. Men nu går jeg ét skridt videre: Det er næsten udelukkende et menneskeskabt problem.« Sådan skriver professor i fysik ved University of California i Berkely, Richard Muller, mandag. Og det har vakt røre i forskerkredse. For ikke nok med at Richard Muller kalder sig omvendt skeptiker, så går han også til angreb på klimaskeptikernes bedste og mest sejlivede argument for, at den globale opvarmning ikke er menenskeskabt. Sammen med sit forskerhold afviser Richard Muller nemlig, at det skulle være øget aktivitet på solens overflade, der forårsager global opvarmning.
»Vores datasæt siger med stor sikkerhed, at de seneste 250 års temperaturstigning ikke skyldes ændringer på solen. Set i bakspejlet er den konklusion heller ikke særlig overraskende, da vi fra satellitmålinger allerede ved, at aktivitet på solens overflade kun ændrer meget lidt på solens stråling.« Forskerne på Richard Mullers hold – inklusiv ham selv – indrømmer, at de er overraskede over, at der er så klar sammenhæng mellem global opvarmning og menneskeskabt CO2-udledning.
»Det var ikke, hvad jeg forventede. Men som videnskabsmand er det min pligt at lade mig overbevise af fakta« siger Richard Muller.
Penge for skepsis
For to år siden modtog Richard Muller donationer fra blandt andet den ekstremt klimaskeptiske Charles G. Koch Charitable Foundation, skabt af brødrende Charles og David Koch, der foruden at tilhøre en af USA’s rigeste familier – med en formue skabt på især kul – også er indædte modstandere af påstanden om menneskeskabte klimaforandringer.
Ligesom Richard Muller ønskede de at få dokumenteret og modbevist, at den aktuelle klimaopvarmning overhovedet finder sted – og om den i givet fald har noget med menneskets CO2-udledning at gøre.
På det tidspunkt rasede den såkaldte climate-gate allerede, hvor lækkede dokumenter fra en række forskere tilknyttet FN’s klimapanel, IPCC, afslørede, at der ikke havde været den nødvendige gennemsigtighed ved gennemgangen af forskningsresultater. Ikke nogen stor fejl blev det senere konkluderet, men ikke desto mindre en fejl, der i medier og på blogs verden over blev brugt til at sætte spørgsmålstegn ved de gentagende advarlser om global opvarmning. Og det gav skeptikere, politiske kræfter imod klimaaftaler og olie- og kulindustrien fornyet vind i sejlene.
Derfor besluttede Richard Muller at gå datagrundlaget for blandt andet FN’s konklusioner efter i sømmene. Sammen med sit forskerhold undersøgte professoren mere end 36.000 målestationer over hele kloden – hvilket er fem gange så stort et datamateriale som i andre studier – og forskergruppen valgte samtidig at bruge en række nye metoder for at rense alle måleresultater for de fejl, som computermodeller normalt overser. Mange nægtere af den globale opvarmning har nemlig bidt sig fast i, at målingerne af klodens temperaturstigninger ikke er pålidelige, da de ikke tager højde for naturlig opvarmning i byerne, hvor målestationerne ofte er placeret. Men Richard Muller og hans kollegaer har sikret sig, at variationer grundet andre fænomener end klimaet selv er renset ud af målingerne.
Ifølge Richard Muller og hans forskerteam betyder det, at de med langt større sikkerhed end tidligere studier nu kan slutte de samme konklusioner som eksempelvis NASA, US National Oceanic and Atmospheric Administration og FN’s klimapanel, IPCC.
»Vores resultater viser, at klodens overfladetemperatur er steget med 2,5 grader over de seneste 250 år, herunder 1,5 grader alene over de seneste 50 år. Ydermere er det sandsynligt, at stigningen stort set alene skyldes menneskeskabt udledning af CO2,« siger Richard Muller, som derfor konkluderer, at der er et ubestridt sammenfald mellem egne og andre studier, der viser, at den globale opvarmning er sand og menneskeskabt.
Udsigt til mere varme
Richard Mullers videnskablige resultater kommer få dage efter, at forskere fra NASA publicerede opsigstvækkende satellitbilleder af den grønlandske indlandsis, der viser, at dette års afsmeltning af isen er både langt mere omfattende og foregået langt hurtigere end nogensinde tidligere observeret.
At isen smelter i stadig større omfang hver sommer, er i sig selv et tegn på opvarmning og derfor interessant for debatten, men det er også et varsko om, at kloden for hvert år kommer stadig tættere på det såkaldte tipping-point – altså det øjeblik, hvor klodens samlede evne til at reflektere sollyset er så lav, at afsmeltningen af klodens store isområder – indlandsisen og isen omkring polerne – helt forsvinder.
Det er dét tipping-point, som FN’s klimapanel baserer sit skøn på, når der advares om, at klodens temperatur ikke må stige over to grader.
Og det samme gør Richard Muller nu. I sit indlæg i New York Times stiller han det retoriske spørgsmål: Hvad med fremtiden?
»I takt med at CO2-udledningen stiger, vil temperaturen ligeledes stige. Jeg forventer, at stigningen vil ske i et stabilt tempo på omkring 1,5 grad over de kommende 50 år. Men fortsætter Kina deres økonomiske vækst (på ti procent i gennemsnit over de seneste 20 år) og massive brug af kul (hvor de typisk øger med én gigawatt pr. måned), vil samme stigning finde sted på mindre end 20 år.«
En forræder
At Richard Muller med sine nye forskningsresultater betræder betændt jord, er han klar over. Debatten om den globale opvarmning er både hård og ideologisk domineret.
Men selv holder Richard Muller fast i, at han som sådan ikke er klimaskeptisk, men blot skeptisk, som det er forskerens rolle at være. Til Huffington Post sagde professoren sidste år, da de første resultater af hans forskning begyndte at se dagens lys, at det er ironisk, at klimaskeptikere nu kalder ham en forræder: »Jeg har aldrig været en egentlig skeptiker, blot en videnskabelig skeptiker. Men mange har kaldt mig en skeptiker, fordi jeg i bogen Physics for future presidents havde gjort opmærksom på en række videnskablige fejl i filmen An Inconvenient Truth. Men jeg har aldrig selv ment, at det at pege på fejl burde kvalificere mig til at blive kaldt en klimaskeptiker.«Ikke desto mindre har Richard Muller indtil i mandags været opfattet som en af de skeptikere, der har været med til at dæmpe den politiske vilje til handling. Men som EU’s klimakommissær, Connie Hedegaard, skrev fra sin twitter-profil i sidste uge: »Utroligt, at menneskeheden tager så store risici på vegne af de fremtidige generationer. Hvornår vil verden handle i henhold til videnskaben?«
Som det tynder ud i antallet af forskere, der betvivler videnskabens konklussioner om global opvarmning, bliver det i hvert fald nemmere. Nu er det bare politikerne, der skal omvendes.

