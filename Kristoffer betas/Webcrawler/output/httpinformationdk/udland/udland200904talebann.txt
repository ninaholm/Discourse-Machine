Taleban nærmer sig Islamabad
Taleban rykker nærmere Pakistans hovedstad, men lover at trække sig. Forbløffende, det kan ske, siger dansk forsker. Pakistansk-norsk ekspert er også bekymret
Mens Taleban rykker nærmere Pakistans hovedstad, frygter USA og Vesten, at stabiliteten i Pakistan er truet.


 En militsleder fra Taleban har givet sine folk ordre til at trække sig tilbage fra distriktet Buner, der ligger kun 100 kilometer fra Pakistans hovedstad, Islamabad.
USA og Vesten mener, det i bekymrende grad viser Talebans evne til at nærme sig Islamabad. Frygten for, at stabiliteten i Pakistan er truet, er vokset den seneste uge, efter at Taleban rykkede ind i distriktet Buner, en dal 100 kilometer nord for hovedstaden.
Ordren om, at Taleban-oprørerne skal trække sig ud af Buner, er givet i går af Mullah Fazlullah, der er Talebans øverskommanderende i Swat-dalen lige nord for, hvor regeringen har givet efter for oprørernes krav og tilladt islamisk sharia-lovgivning.
Der hersker forvirring om, hvorfor oprørerne trækker sig, og hvorfor militæret er så ringe til stede. Ifølge avisen New York Times er der kun få hundrede dårligt udrustede soldater i området.
Fazlullahs talsmand oplyser, at repræsentanter for Pakistans regering og Taleban er taget til Buner. Her har de mødt Maulana Sufi Mohammad, en radikal muslimsk præst, som var mægler, da aftalen om Swat blev indgået mellem regeringen og Taleban tidligere på måneden.
Det stod ikke klart, om Taleban har fået noget til gengæld ved at rømme Buner. Men der er bekymring for, at hæren hverken har evnen eller viljen til at gå imod Taleban, selv om oprørerne nærmer sig hovedstaden.
Staten svigter
"Jeg er forbløffet over, at det kan ske," siger Stig Toft Madsen, der er forsker ved Center for Øst- og Sydøstasienstudier på universitetet i Lund.
Han noterer sig, at Taleban i dets forskellige afskygninger har kunnet slå til i store byer som Peshawar, Lahore og i hovedstaden Islamabad, hvor Den Røde Moské for to år siden var centrum for et oprør anført af imam Maulana Abdul Aziz. Imamen blev tidligere på måneden løsladt og er nu tilbage i moskeen.
Regeringen synes ikke at have noget andet modtræk end at tale med oprørerne.
"Når man taler fra en svag position, så tager Taleban det ikke alvorligt," siger Stig Toft Madsen.
Han mener, at regeringen udstedte en blankocheck til Taleban-oprørerne ved at overdrage dem Swat.
"De får ikke noget til gengæld," siger han.
Der er meldinger om, at Taleban-oprørerne i Buner har truet befolkningen til streng islamisk livsførelse.
Farhat Taj Andersen, der er doktorgradsstipendiat ved Oslo universitet, og som selv stammer fra det nordvestlige Pakistan, hvor Taleban har sine bastioner, mener, at regeringen forsynder sig mod sin egen forfatning. Hun synes, at den pakistanske stat har svigtet totalt. ritzau


