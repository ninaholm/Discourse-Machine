BAGSIDEN: Skat fra Krim skaber forvirring i Holland
Museum har i et halvt år prøvet at finde ud af, om museer fra Krim skal have deres artefakter tilbage, eller om udstillingen skal sendes til Kiev


 Udlejningen af nationale kulturskatte til andre lande har tilsyneladende en tendens til at skabe kontroverser. Hvem husker for eksempel ikke den heftige danske debat i forbindelse med, at Den Lille Havfrue blev udlejet til Kina i 2010? Dengang endte det hele lykkeligt – både for Danmark, Kina og havfruen selv. Til gengæld er det endnu uvist, hvorvidt det også ender lykkeligt for de historiske arkæologiske fund fra udstillingen ’Sortehavets guld og hemmeligheder’, som det hollandske Allard Pierson Museum har lånt fra Krim i starten af året, inden halvøen blev overtaget af Rusland. I maj, da udstillingen var overstået, stod museet lige pludselig med et dilemma. Både de fire museer fra Krim og den ukrainske centralmagt krævede, at hollænderne returnerede skattene til dem. ’I tog det fra os, derfor skal I give det tilbage til os,’ argumenterede man på Krim. ’I tog det fra Ukraine, derfor skal I give det tilbage til Kijev i Ukraine,’ lød det fra Ukraines hovedstad.
I lighed med andre vestlige lande har Holland ikke anerkendt folkeafstemningen på Krim og halvøens ’genforening’ med Rusland. Derfor hældede museets ledelse i første omgang mod at imødekomme det ukrainske krav, skrev flere medier tilbage i juni.
Beslutningen lader vente på sig
Men hverken i juni eller i juli skete der noget i sagen, og først den 20. august kom Allard Pierson Museum med en officiel pressemeddelelse, hvor der blandt andet stod, at »sagen var unik og kompleks«, og at museet havde gennemført en grundig lovmæssig undersøgelse for at finde en løsning.
Undersøgelsen resulterede dog i, at museet konkluderede, at det ikke var muligt at beslutte, hvem af de to parter der havde ret.
»Sådan en beslutning – og den efterfølgende overlevering af objekterne til den pågældende part – ville næsten sikket resultere i et søgsmål fra den anden part, hvilket vil være en væsentlig risiko for Allard Pierson Museum. Derfor har Allard Pierson Museum (foreløbig) besluttet at lade være med at træffe en beslutning om, hvilken af de to parter de omstridte objekter skal udleveres til«, stod der i pressemeddelelsen, der sluttede med en oplysning om, at museet ville afstå fra yderligere kommentarer.
Endnu to måneder er gået siden. Men en lakeret kinesisk kasse, som havnede på Krim via Silkevejen, og de mange andre artefakter fra Krim-udstillingen er stadig at finde i Holland, oplyser Allard Pierson Museum til Information.
Fleksibel grænse
Det er naturligvis ikke kun i Amsterdam, at de tilsyneladende apolitiske organisationer og virksomheder er blevet udfordret på grund af konflikten i Ukraine. Således blev de store internetsøgemaskiner nødt til at tage stilling til, hvordan det ville vise Krim, efter Rusland overtog området. Skal halvøen vises som et ukrainsk, et russisk eller et omstridt område?
Google nåede hurtigt frem til en løsning, der kunne tilgodese alle parter. Hvis man bruger Google Maps’ ukrainske udgave, bliver grænsen mellem Krim og »Fastlandsukraine« markeret med en forholdsvis tynd, stiplet linje, magen til de andre stiplede linjer, der viser grænser mellem forskellige ukrainske provinser.
Hvis man bruger Google Maps’ danske udgave, bliver den stiplede linje noget tykkere, så den svarer til andre linjer, som Google bruger ved de omstridte provinser og landområder i verdenen. Og hvis man endelig bruger den russiske udgave af Google Maps’, bliver den stiplede linje lavet om til en fast, tyk linje, som Google bruger til at markere grænser mellem forskellige lande.
På den måde forsøger Google at tilfredsstille alle parter på en gang – noget der er nemmere at gøre i den digitale verden end i den virkelige verden, som Allard Pierson Museum skal forholde sig til.

