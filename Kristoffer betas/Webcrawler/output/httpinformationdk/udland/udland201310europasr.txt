Europas romaer frygter endnu mere heksejagt
Sagen om ’den blonde engel’, der blev fundet hos et romapar i Grækenland, kan føre til øget diskrimination og forfølgelse af romaer, advarer borgerretsgrupper, mens Europas romaer spørger: ’Vil folk nu frygte os alle?’
Den 38-årige bulgarske Sasha Ruseva fra byen Nikolaevo i Bulgarien er blevet verdenskendt for nu at stå frem og forklare, at hun af nød har sat den blonde Maria i pleje i Grækenland, da hun har i alt otte børn. DNA-prøver afgjorde i går, at hun er den biologiske mor. Hun har tre andre meget blonde børn, som hun selv kalder albinoer.


 
	Da Maria Demeova stod på bussen på vej til arbejde, fik hun øje på avisoverskrifterne om ’det blonde englebarn’, som græsk politi havde fjernet fra et romapar. Det gav et stik i hjertet på hende.

	»Selv om de faktiske omstændighed i den her sag ikke er fuldt belyst, er der allerede opstået frygt for, at roma-samfundet i hele Europa vil blive forfulgt for noget, som måske – måske ikke, er sket i en enkelt familie,« siger hun.

	28-årige Demeova underviser i dag på et gymnasium i Sheffield, England, men er vokset op med de fordomme og den daglige diskrimination, som romaerne fortsat mødes med i hendes gamle hjemland, Slovakiet.

	»Jeg blev segreret i skolen. Holdt væk fra ikkeromabørn. Men jeg var flittig i skolen, og da jeg læste videre, fik jeg en god eksamen.« I Storbritannien er hun aktiv i ngo’en Europe Roma International.

	»Vi bruger en masse tid på at bekæmpe de her fuldstændig forkerte stereotyper, såsom at ingen af os har blå øjne eller lyst hår. At vi er arbejdssky, og at alle er musikere. Romaer er meget bekymrede over den her sag og over mediedækningen i hele Europa. Også i Storbritannien taler mange romaer om det her og spørger sig selv: ’Vil folk nu frygte os alle?’«

	Børn fjernet i Irland

	Europas knap 12 millioner romaer udgør i forvejen en af kontinentets største og mest udsatte minoriteter. De lever ofte i midlertidige lejre uden vand og elektricitet, bliver udsat for rutinemæssige tvangsudsættelser, bliver ofre for vold og diskrimination på arbejdsmarkedet og må se deres børn segregeret i skolen.

	I borgerretsgrupper breder der sig en bekymring for, at den offentlige opstandelse om ’Maria’, den femårige lyshårede pige, som blev fundet i byen Farsala i Grækenland, vil føre til en decideret heksejagt på romaer.

	Dna-prøver har vist, at Maria ikke er biologisk beslægtet med det par, som har opfostret hende. Manden og kvinden er blevet anholdt for bortførelse og dokumentfalsk, mens politiets undersøgelser fortsætter.

	Få dage efter sagen om ’Maria’ kom frem, blev to lyshårede romabørn i Irland, en pige i syvårsalderen og en toårig dreng, ligeledes fjernet fra deres forældre af politiet på det grundlag, at der ikke så ud til at være familielighed. Efter dna-test blev de imidlertid givet tilbage til deres familier.

	Bølge af hysteri

	Ifølge Martin Collins, aktivist i ngo’en Traveller and Roma Centre Pavee Point, har sagen om ’den blonde engel’ fået en bølge af »hysteri« til at skylle hen over kontinentet. Han frygter, at den kan sætte gang i mere såkaldt ’racemæssig profilering’, og at myndighederne nu vil gå ind i romasamfund og fjerne flere børn med magt, helt uden hensyn til deres trivsel og tarv.

	Der er også frygt for, at ekstremistiske grupper tager sagen i egen hånd. I Serbien var der sidste weekend en gruppe skinheads, der trængte ind i et romaområde og forsøgte at fjerne en toårig dreng fra sin familie, fordi han »ikke var lige så mørk som sine forældre«. Forældrene ringede til politiet, men mere ved vi ikke.

	Tidligere i år gav borgere i Dortmund, Tyskland, politiet et tip om, at voksne med romaudseende havde ført en gruppe børn til en lejlighed og taget afsted igen uden at tage børnene med sig. Da politiet undersøgte sagen, kunne de konstatere, at der var tale om et festlokale, hvor der blev afholdt børnefødselsdag.

	Dezideriu Gergely, administrerende direktør for European Roma Rights Centre (ERRC) i Budapest, siger:

	»Er der begået en forbrydelse i Grækenland skal de, som har begået den, behandles som individer. Ikke som repræsentanter for deres etnicitet. I modsat fald har vi at gøre med racemæssig profilering, altså mistænkeliggørelse af en gruppe efter devisen ’skyldig indtil det modsatte er bevist’. Siden sagen i Grækenland kom frem, er der opstået en angst i romasamfundene for, at de ikke længere kan regne med, at deres børn hører til deres egne familier.«

	»Der trives den hårdnakkede stereotype misforståelse, at romaerne stjæler babyer. Og på grundlag af dette forventer folk så, at myndighederne skal handle.«

	Talrige krænkelser

	Aktivister minder om, at myndighederne i flere europæiske lande i årevis har gjort sig skyldig i krænkelser af romaers rettigheder. Romabørn er statistisk set meget mere udsatte for at blive sat i familiepjeje, for at blive tvunget ind i særskilte skoleklasser, som holdes segregeret fra flertalsbefolkningerne, eller for at blive fordrevet fra deres hjem med magt. Børnene er ofte blev fjernet på grund af fordomme og racisme.

	Selv om fattigdom i sig selv ikke tæller som et officielt acceptabelt kriterium for at tvangsfjerne børn, findes der adskillige eksempler på, at myndighederne har beskyldt romafamilier for at være ude af stand til at forbedre deres sociale forhold og levevilkår og fjernet deres børn under henvisning til dette.

	Den Europæiske Menneskerettighedsdomstol har afsagt kendelser imod flere lande, herunder Ungarn, Grækenland, Tjekkiet og Kroatien, for at have skilt romabørn fra andre skolebørn.

	Hadsk retorik

	Gabriela Hrabanova, tidligere leder af den tjekkiske regerings romakontor og nu politisk koordinator for European Roma Grassroots Organisation Network, i Bruxelles, advarer om, at alle de spekulationer, som sagen fra Grækenland har givet anledning til, kan blive brændstof for mere hadsk retorik fra højreekstreme politiske grupper i perioden frem til Europaparlamentsvalget til næste år.

	Hun siger: »Der er reel frygt for øget stigmatisering af romaer som helhed, fordi den kan nære den racistiske retorik fra højreradikale grupper. Hele denne diskurs vil kunne få negativ effekt på den politik, som politikerne vil føre.«

	Trods tiltag fra EU-Kommissionen og Europarådet for at bekæmpe diskrimination af romaer, er roma-folkegruppernes forarmelse og segregation i Europa kun blevet værre i de senere år.

	I mellemtiden er den romafjendske politiske diskurs, der engang var forbeholdt den yderste højrefløj, rykket tættere ind mod mainstreampartierne.

	I sidste måned meddelte EU Frankrig, at det risikerer sanktioner som følge af dets behandling af sine romaer. Det skete umiddelbart efter, at landets socialistiske indenrigsminister havde sagt, at de fleste af dem skulle deporteres. Amnesty International rapporterer, at alene i første halvdel af i år er 10.000 romaer blevet smidt ud fra deres improviserede lejre i Frankrig.

	I Grækenlands atmosfære af højreorienteret ekstremisme og voksende racisme har myndighederne ført målrettede kampagner mod landets 300.000 personer store romasamfund, siger menneskerettighedsgrupper.

	»Romaer er blevet forfulgt [her], så længe nogen kan huske tilbage, men især på det seneste er de blevet gjort til syndebukke med jævnlige razziaer mod deres lejre, angiveligt for at finde våben og narkotika,« siger Petros Constantinou, som er leder af den antifascistiske bevægelse Keerfa.

	Han siger, at den stigende folkelige tilslutning til det erklæret nynazistiske Gyldent Daggry er sket på baggrund af disse »pogromer« mod romaer.

	Nikos Voultsos, også aktivist i Keerfa, fortæller: »Der har været endnu flere af disse razziaer mod romalejre, efter at de fandt den lille pige. Sagen er blevet brugt til at stigmatisere et helt samfund.«

© The Guardian og Information. Oversat af Niels Ivar Larsen.

