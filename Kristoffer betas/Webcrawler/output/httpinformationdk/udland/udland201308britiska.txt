Britisk avis blev truet til at slette Snowden-dokumenter
Efterretningsfolk tvang The Guardian til at rydde computere for afslørende spionfiler
 
	Guardian og Observer-bygningen i London. Foto: Scanpix


 
	Britiske myndigheder har truet The Guardian med retsforfølgelse, med mindre den britiske avis enten destruerede eller udleverede hemmelige dokumenter fra den amerikanske whistleblower Edward Snowden.

	Det hævder Alan Rusbridger, redaktør på The Guardian, i en artikel på avisens hjemmeside.

	The Guardian var en af de første medier til at offentliggøre de tusindvis af fortrolige dokumenter, som afslørede USA's verdensomspændende elektroniske overvågningsprogram.

	Ifølge avisens redaktør blev han efterfølgende kontaktet af en britisk embedsmand, som sagde:

	»Du har nu haft dit sjov. Nu vil vi have materialet tilbage.«

	Efter flere samtaler med myndighederne fik The Guardians kontor i London besøg af to "sikkerhedseksperter" fra den britiske efterretningstjeneste.

	I The Guardians kælder overvågede de to eksperter, at de hemmelige dokumenter blev destrueret.

	The Guardians beslutning om at offentliggøre truslen fra Storbritannien er det seneste skridt i den eskalerende kamp mellem avisen og myndighederne i Snowden-sagen.

	Søndag blev partneren til journalisten Glenn Greenwald tilbageholdt i Heathrow-lufthavnen i London i ni timer. Det er Greenwald, der står bag The Guardians artikler om whistleblower-sagen.

	Det Hvide Hus siger, at USA ikke bad Storbritannien om at tilbageholde journalistens partner. Men de amerikanske myndigheder blev varslet om hændelsen, inden forhøret gik i gang, lyder det.

	Politiet kunne maksimalt tilbageholde partneren i ni timer uden sigtelse efter terrorlovgivningen. Efter ni timer lod de ham gå uden sin pc og andet elektronisk udstyr.

	Alan Rusbridger påpeger, at selvom de hemmelige dokumenter nu er blevet slettet i The Guardians London-kontor, vil det stadig være muligt at offentliggøre flere afsløringer fra Snowden.

	Redaktøren siger, at fremover behøver The Guardian nødvendigvis ikke »at lave journalistik fra London«, men i stedet rapportere uden for de britiske myndigheders jurisdiktion.

