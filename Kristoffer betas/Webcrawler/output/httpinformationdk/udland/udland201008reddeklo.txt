Redde kloden? - Det har vi ikke råd til!
En alliance af olieselskaber, konservative og mindre virksomheder gennemtvinger folkeafstemning om ophævelse af Californiens grønne klimalov. Der appelleres med alle midler til frygten for at miste job og økonomisk vækst, hvis klimaet sættes højt på dagsordenen
Den afgående californiske guvernør Arnold Schwarzenegger foran et solenergianlæg i 2006, efter at han havde underskrevet en lov, som skulle fremme brugen af solenergi i staten. Nu risikerer alle de progressive grønne tiltag at falde   på gulvet.


 Vil I redde jeres arbejdspladser eller kloden?
Det er det tilsyneladende umulige valg, de kriseramte californiske vælgere stilles over for, når de den 2. november skal stemme ved en folkeafstemning om det såkaldte 'Forslag 23'. Forslaget, der bringes til afstemning samme dag som det amerikanske midtvejsvalg, vil annullere Californiens progressive og nationalt enestående klimalovgivning, vedtaget og sat i kraft med guvernør Arnold Schwarzeneggers underskrift i september 2006.
Klimaloven, kaldet AB 32, forpligter Californien til at bringe CO2-udledningerne tilbage til 1990-niveau senest i 2020, svarede til 15 pct. reduktion i forhold til nu.
Loven opererer med et statsligt CO2-kvotesystem, med 30 pct. reduktion i bilers CO2-udledning, med 33 pct. vedvarende energi i 2020, med energieffektivisering i bygninger m.m.
»Mine damer og herrer, noget opsigtsvækkende har sat sig i bevægelse. Noget revolutionerende, historisk og omvæltende,« sagde en stolt Schwarzenegger, da han som særligt indbudt gæst i 2007 talte til FN's Generalforsamling om 'den grønne revolution' med afsæt i den californiske klimalov.
Men nu skal den altså skydes i sænk.
Ifølge Forslag 23 skal klimaloven, hvis forskellige reguleringsmekanismer træder fuldt og helt i kraft i 2012, suspenderes, indtil arbejdsløsheden i Californien er bragt ned under 5,5 pct. på årsbasis. Netop nu er den med 12,3 pct. rekordhøj og har angiveligt kun været nede på de 5,5 pct. ved tre tilfælde de seneste 40 år. Derfor vil en vedtagelse af Forslag 23 i praksis blive en effektiv stopklods for californisk klimapolitik.
Bag forslaget står kampagnen 'California Jobs Initiative', der har indsamlet tilpas mange underskrifter til, at dens krav ifølge californisk lovgivning skal forelægges vælgerne ved en folkeafstemning.'Yes on 23 - Jobs first' lyder det slogan, kampagnen nu mobiliserer under. Og man lægger ikke fingrene imellem.
»Hvis ikke der gøres noget, vil AB 32 ifølge økonomer koste Californien 1,1 million arbejdspladser, koste den gennemsnitlige familie 3.857 dollar årligt i stærkt øgede udgifter til bolig, transport, mad og energi, koste 49.691 dollar for hver mindre virksomhed, resultere i et samlet produktionstab på 182,649 milliarder dollar og smadre budgetterne for Californiens sociale serviceinstitutioner via et massivt tab i skatteindtægter,« hedder det i kampagnematerialet.
»AB 32 er en 'kun-Californien'-udgave af cap&trade, som både vil ødelægge vor økonomi og forgribe sig på vor personlige frihed,« supplerer Howard Jarvis Taxpayers Association, en pressionsgruppe for lavere skatter i Californien, som bakker kampagnen op.
AB 32 er »en ubegribelig jobdræber«, siger den republikanske kandidat til Senatet ved det forestående valg, Carly Fiorina.
»Hvis ikke resten af verden følger AB 32-lignende regler, ville Californien kunne reducere sine drivhusgasudledninger til nul og stadig ikke have nogen indflydelse på den globale opvarmning,« skriver Bryan Bloom, CEO for Priority Moving Inc., en af de mellemstore californiske virksomheder, der støtter kampen mod klimaloven.
Olieselskaber bag
Bag kampagnen står en lang og mangfoldig liste af californiske erhvervsorganisationer, faglige organisationer, virksomheder, byer, borgmestre og enkeltpersoner. Ser man imidlertid på, hvem der finansierer kampen mod klimaloven, tegner der sig et mere enkelt billede. 80 pct. af kampagnemidlerne mod klimaloven kommer fra selskaber og aktører uden for Californien, siger Steven Maviglio, talsmand for Californians for Clean Energy and Jobs, en alliance af grønne virksomheder og ngo'er, der vil fastholde klimaloven. Og helt dominerende er olieselskaber med adresse andetsteds i USA.
Ifølge Californiens Statssekretariat har f.eks. det Texas-baserede olieselskab Valero med over fire mio. dollar doneret langt det største bidrag til kampagnen for Forslag 23.
»Vi er en stor arbejdsgiver derude, og vores forretning er at sælge brændstof. Den er afhængig af en stærk økonomi,« forklarede Valeros talsmand Bill Day i onsdags til nyhedsbureauet AP.
Tilsvarende har Tesoro Corporation, et andet Texas-olieselskab, givet over en halv mio. dollar, mens olieselskabet Occidental Petroleum har doneret 300.000 dollar.
I øvrigt er både Valero og Tesoros raffinaderier i Californien ifølge den amerikanske miljøstyrelse, EPA, blandt de værste kilder til kemisk forurening i staten.
»De er villige til at bruge millioner af dollar i stemmeboksen i stedet for at rydde op i deres svineri,« siger Maviglio.
Dertil udøver nogle af selskaberne egen lobbyvirksomhed mod klimaloven. F.eks. talte Tesoro-direktør Dave Reed den 13. april på et lukket møde for medlemmerne af oliebrancheorganisationen The Western States Petroleum Association (WSPA) om alle de ulykker, der vil ramme, hvis klimaloven føres ud i livet.
»Med over 2,2 mio. arbejdsløse er dette det værst tænkelige tidspunkt at ramme erhvervslivet med ny lovgivning, som vil koste milliarder af dollar,« advarede Dave Reed og understregede, hvordan klimalovgivningen »sætter USA's raffinaderiindustri under angreb« med lukning af anlæg og tab af arbejdspladser som resultat.
»California Jobs Initiative giver erhvervslivet en chance for at kæmpe imod og skabe de job, der er så vigtige for vor stats økonomiske genopretning,« hed det. Og kort efter Reeds opsang modtog initiativet bag Forslag 23 ny økonomisk støtte fra yderligere tre olieselskaber.
Økonomer for loven
På den anden side i kampen op til folkeafstemningen den 2. november står - foruden lovens fader Arnold Schwarzenegger - en alliance af miljøorganisationer og grønne hightech-virksomheder i Californien. De kalder Forslag 23 for 'Forslaget om beskidt energi', og de fremfører, at det ideologisk klingende budskab fra klimalovens modstandere om job og økonomisk vækst versus miljø samt om frihed kontra statsligt formynderi i denne sag er en falsk modsætning.
De henviser bl.a. til en undersøgelse fra Pew Charitable Trusts, der har kortlagt den grønne økonomi i USA og registrerer Californien som den absolutte nr. ét. Californien havde i 2007 godt 10.000 virksomheder inden for grøn energi -vedvarende energi, energieffektivisering, energivenlige produkter, rådgivning m.m. - godt 125.000 arbejdspladser samt i perioden 2006-08 investeringer af grøn venture-kapital for 6,5 mia. dollar - på alle tre områder langt foran andre amerikanske stater.
»AB 32 har skabt markeder. Forslag 23 vil slå markedet og de seneste to års største enkeltkilde til jobvækst i Californien ihjel,« sagde Vinod Khosla, skaber af Sun Microsystems og fremtrædende venture-kapitalist i Silicon Valley, da han i denne uge gik på banen for at forsvare klimaloven.
Ved siden af ham på et pressemøde sad Googles grønne energichef, Bill Weihl.
»Vi er stærke støtter af AB 32, og vi vil have sikkerhed for, at den bevæger sig fremad,« sagde han.
I sidste måned sendte 118 californiske og amerikanske økonomer et fælles åbent brev til forsvar for klimaloven.
»At udskyde aktuel handling og afvente fremtiden, før man indleder en accelereret indsats mod drivhusgasserne, vil blive dyrere end at handle nu. At handle nu giver større mulighed for at bremse yderligere miljøødelæggelse, dæmper omkostningerne ved indgreb og stimulerer innovation i vedvarende energi og besparelsesteknologi,« skriver økonomerne.
Visioner versus frygt
Kampagnen for at bevare loven bakkes også op af statens største elselskab, Pacific Gas & Electric, der har som mål at producere halvdelen af sin elektricitet med vedvarende og CO2-fri energi inden udgangen af 2010.
»Ukontrollerede klimaændringer kan koste den californiske økonomi milliarder af dollar årligt i tab for landbruget, turismen og andre sektorer,« sagde selskabets CEO Peter Darbee for nylig.
En af de mest prominente advokater for klimalovens bevarelse er den 89-årige tidligere udenrigsminister under Ronald Reagan, George P. Schultz, der bor i San Francisco.
»Som tidligere udenrigsminister ser jeg vores afhængighed af fremmed olie som en af de største trusler mod den nationale sikkerhed. 'Forslaget om beskidt energi' vil undergrave indsatsen for at bryde den afhængighed,« sagde Schultz, da han meldte sig til forsvar for loven.
Senest har den californiske finans- og rigmand Thomas Steyer meddelt, at han vil støtte kampen imod Forslag 23 og for klimaloven med fem mio. dollar og dermed måske bringe den grønne kampagne på økonomisk niveau med kampagnen mod AB 32.
De, der vil fastholde Californiens progressive klimalov, står således ingenlunde svagt. En meningsmåling fra juli, foretaget af Public Policy Institute of California, viser et komfortabelt flertal mod Forslag 23 på 61 pct. af de californiske vælgere mod 28 pct. Men når vælgerne i samme undersøgelse spørges, om de ønsker klimahandling fra de californiske myndigheder »med det samme«, eller om man hellere skal »vente, indtil økonomien er bedret«, foretrækker mere beskedne 53 pct. handling, mens 42 pct. vil vente på økonomien. Altså et ret tæt løb.
Nu mobiliseres der hidsigt på begge sider - i Californien som nationalt. Afgørende bliver, hvad der har stærkest appel til kriseplagede vælgere: visionen om en ny, grøn fremtid for solskinsstaten eller frygten for at miste, hvad man har i form af job og økonomisk vækst af den gode gammeldags slags.


