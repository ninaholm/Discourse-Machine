Afghanerne til valg igen den 7. november
En anden valgrunde skal finde sted i Afghanistan den 7. november, meddeler talsmand for landets valgkommission


 KABUL - Afghanistan holder den 7. november en anden runde af præsidentvalget, efter at den siddende præsident Hamid Karzai ikke opnåede at få et klart flertal ved den første valgrunde. 
Præcis to måneder efter den første valgrunde, hvor alle ventede, at Karzai ville vinde klart med over 50 procent af vælgerne bag sig, meddelte Den uafhængige Valgkommission (IEC), at den siddende præsident ikke havde fået et klart flertal bag sig. 
Kilder i valgkommissionen siger, at Karzai, som i de første opgørelser havde omkring 55 procent af stemmerne, fik 49,67 procent af stemmerne i første runde. I anden valgrunde skal Karzai kæmpe om præsidentposten mod Abdullah Abdullah, der er tidligere udenrigsminister.
- Valget er gået videre til en anden runde. Den vil blive afviklet den 7. november, siger valgkommissionen talsmand, Noor Mohammad Noor.
Karzai siger i en erklæring, at det internationale samfund må hjælpe med at få gennemført den anden valgrunde, som han kalder et "skridt fremad for demokratiet". 
- Vælgerne må kunne stemme uden at blive truet, og det er med kraften fra deres stemmer, at landet kan opbygges, siger Karzai.
Afgørelsen om en anden valgrunde kommer på et tidspunkt, hvor de omkring 100.000 soldater i den amerikansk-ledede internationale styrke frygter optrappet vold fra Taliban og al-Qaeda.
Afghanistans FN-støttede ECC-valgkommission havde forud for afgørelsen erklæret stemmerne fra 210 valgsteder ugyldige på grund af svindel og uregelmæssigheder.

