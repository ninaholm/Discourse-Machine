Radikal ny kurs med Obamas klimahold
USA's kommende præsident signalerede i går en brat kursændring af landets energi- og klimapolitik ved at udpege fire ministre og rådgivere, som alle er rede til at gå langt for en ny 'grøn' energipolitik og for at vedtage en klimalov på linje med EU's. Amerikansk miljøbevægelse er begejstret
I går offentliggjorde den kommende amerikanske præsident Obama navne på sit officielle klimahold. Rollen som strategisk rådgiver for Obama-regeringen - men uden officiel portefølje - vil muligvis blive udfyldt af Al Gore, der vandt Nobels Fredspris i år for sit politiske arbejde på klimaområdet. I sidste uge mødtes Obama og hans vice-præsident Joe Biden med Al Gore i Chicago.


 BOSTON - Barack Obama præsenterede på et pressemøde i går i Chicago fire ministre og rådgivere, som vil få direkte ansvar for USA's energi-, miljø- og klimapolitik i hans regering.
Udnævnelserne udløste straks ros fra den amerikanske miljøbevægelse. 
"Hermed starter USA ud på en ny og dristig kurs i energi- og miljøpolitikken. Obama signalerer, at han har i sinde at omsætte ord til handling, når det gælder energiløsninger og bekæmpelsen af den globale opvarmning," udtalte Frances Beinecke, direktør for miljøorganisationen Natural Resources Defense Council.
To af udnævnelserne vækker mest opmærksomhed. Carol Browner, tidligere miljøminister under Bill Clinton, skal være en slags energi-zar i Det Hvide Hus med ansvar for koordinering af energipolitik, miljøregulering og klimainitiativer. Det er en ny stilling, som muligvis indebærer samme indflydelse og magt som sikkerhedsrådgiveren James Jones og den økonomiske rådgiver Lawrence Summers vil besidde.
Obama henter desuden nobelprismodtageren i fysik Steven Chu fra en lederpost i det statslige forskningslaboratorium Lawrence Berkeley National Laboratory til posten som ny energiminister. Chu er ikke alene en overbevist tilhænger af indgreb mod den globale drivhuseffekt. I sin stilling har han i de sidste fire år været ansvarlig for grundforskning i alternative energikilder som biobrændstof og solkraft. 
Klimaforhandlinger
Som energiminister vil Chu lede tusinder af statsansatte videnskabsforskeres bestræbelser på at udvikle nye klimavenlige energikilder og udarbejde modeller for, hvordan ny teknologi kan finde kommerciel anvendelse i amerikansk økonomi.
Endnu i går stod det uklart, hvorvidt Carol Browner vil få tildelt opgaven om at forhandle en klimaaftale på plads under topmødet i december i København, eller om Obama har en anden person i tankerne. 
I sidste uge mødte han Al Gore i Chicago.
"Det er sandsynligt, at Al Gore vil udfylde rollen som strategisk rådgiver for Obama-regeringen uden at få tildelt en formel stilling," siger Jake Schmidt, klimatalsmand for Natural Resources Defense Council i Washington.
"Vi forestiller os, at de fire ministre og rådgivere udnævnt i dag vil være dybt involveret i forhandlingerne på Københavner-topmødet sammen med udenrigsminister Hillary Clinton. Hun har i lang tid været involveret i klimaanliggender - ligesom sin mand Bill Clinton," siger Schmidt.
Til ny miljøminister udpegede Obama Lisa Jackson, der indtil for nylig bestred samme stilling i delstaten New Jersey. I Clinton-perioden bestred Jackson en høj post i miljøministeriet, og hun har i de sidste måneder stået i spidsen for Obamas rådgivningsgruppe om energi og miljø. Miljøborgmesteren i Los Angeles, Nancy Sutley - en ekspert i klimapolitik - blev udnævnt til formand for et miljøråd i Det Hvide Hus. Hun var assistent for miljøminister Browner i 1990'erne.
Nervøs industri
Store dele af amerikansk erhvervsliv er dybt bekymrede over disse udnævnelser. Browner og Jackson er f.eks. kendt for at støtte regulering af forurening, inklusiv udslippet af drivhusgasser. I fredags udtrykte lederskribenten i Wall Street Journal stor indignation over Obamas "ekstreme klimapolitik" og udpegningen af "Al Gore-klonen" Browner og hendes protegéer Jackson og Sutley. 
"Browner var den mest venstreorienterede minister i Clinton-regeringen," hævdede Wall Street Journal og forudsagde, at virksomheder afhængige af fossile brændstoffer samt forbrugere vil blive pålagt "store byrder" af Obama-regeringen midt i en økonomisk recession.
Inden magtovertagelsen 20. januar hersker der en grad af usikkerhed om, hvorvidt Obama-regeringen og det Demokratiske flertal i Kongressen vil være i stand til at få en nødvendig lovgivning vedtaget inden klimatopmødet i december 2009. Andre lande har tydeliggjort - bl.a. under de sidste to ugers konference i Poznan - at de ikke kan forestille sig færdigforhandling og underskrivelse af en ny traktat, med mindre USA har sin nationale klimalovgivning på plads inden da.
Kilder nær Obama sagde i sidste uge til The New York Times, at hans rådgivere forestiller sig en tretrinsraket. I den første fase skal Kongressen vedtage en økonomisk stimuleringsplan, som bl.a. har til hensigt at skabe 2,5 millioner nye 'grønne' arbejdspladser. I anden omgang skal nye energilove med en strammere benzinøkonomi og skattelettelser for den 'grønne' energisektor vedtages. 
Klimalov på 1 år
Først i tredje og sidste fase forventes regeringen og Kongressen at behandle et lovforslag om begrænsning af USA's CO2-udslip - altså en kvoteordning for industrien.
Kan det alt sammen nås i løbet af et år? 
"Jeg synes ikke, der er grund til at være pessimist, inden den nye regering og Kongres tager fat," siger Jake Schmidt, der lige er vendt tilbage fra topmødet i Poznan. 
"Ingen hævder, at alle brikker vil falde på plads i en helhedsplan for energi- og klimastrategien for de næste 15 år. Man kan sagtens forestille sig, at nogle elementer bliver tilføjet henad vejen."
En forsigtig optimisme knytter sig til, at den nye energi-zar Carol Browner nyder stor respekt og støtte fra ledende demokrater i Kongressen. Det gælder forkvinden for Repræsentanternes Hus, Nancy Pelosi, den nye formand for Husets energiudvalg, Henry Waxman, og lederen af Senatets miljøudvalg, Barbara Boxer. Men disse progressive demokrater vil utvivlsomt møde modstand fra republikanske lovgivere samt demokrater fra industristater og lobbyister i kul- og oliebranchen. De vil forudsigeligt argumentere, at et gebyr pålagt CO2-udslip midt i en alvorlig økonomisk krise ville være den værst tænkelige løsning.
"På den anden side fremfører Obama, at vores værktøj til at løse den økonomiske recession bør være en grøn energipolitik - at bekæmpelse af drivhuseffekten skal være en del af den strategiske plan. Så det bliver spændende at se, hvordan det folder sig ud i de næste seks måneder," siger Schmidt fra National Resources Defense Council.


