Søvndal: Venezuela skal fortsat kæmpe for demokrati
Venezuelas præsident Hugo Chavez var en karismatisk person, der skilte landene i verden, mener Villy Søvndal
Udenrigsminister Villy Søvndal (SF). Foto: Scanpix


 Udenrigsminister Villy Søvndal (SF) håber, at Venezuela fortsætter udviklingen af et demokrati, selvom landets præsident Hugo Chavez er død af kræft tirsdag aften.
»Jeg håber, at landet fortsætter den tendens, der har været med, at stærke demokratier overtager magten i Sydamerika,« siger han til Ritzau.
»Men det er for tidligt at sige, hvad Chavez' død kommer til at betyde for Venezuela, for der er først valg om 30 dage,« tilføjer han.
Venezuelas vicepræsident Maduro meddelte tirsdag aften at Chavez efter to års kamp mod kræft, var død.I 14 år sad han på magten og stod i spidsen for en socialistisk revolution, der blandt andet skabte bedre vilkår for mange af Venezuelas fattige.
Men han skabte også store økonomiske problemer og et anstrengende forhold til USA.
»Jeg tror, man roligt kan sige, at han var en stor karismatisk leder, der skilte vandene både i Venezuela og resten af verden,« siger udenrigsministeren.
Søvndal påpeger samtidig, at han håber, at valget af en ny præsident - uanset om det så bliver vicepræsident Nicolas Maduro eller oppositionslederen Henrique Capriles - kommer til at foregå gnidningsfrit.
Men hvem, han mener, vil være bedst for landets videre udvikling, vil han ikke blande sig i.
»Det tror jeg helt, at jeg vil overlade til det venezuelanske folk helt uden indblanding fra omverdenen,« siger han.
Ifølge AFP skal der udskrives præsidentvalg inden 30 dage.
Og hvis det lykkes oppositionen at indtage posten, vil man sandsynligvis opleve en mere blød retorik over for USA, vurderer lektor i sydamerikansk økonomi og politik ved Copenhagen Business School, Carlos Salas Lind.
»Vi vil sikkert komme til at opleve en ændring i retorikken over for USA, hvilket kan være med til at forbedre tilliden til landet,« siger han til Ritzau.

