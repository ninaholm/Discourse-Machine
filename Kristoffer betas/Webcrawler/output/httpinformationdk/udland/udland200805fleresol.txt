Flere soldater får stress



 Psykiske problemer griber hurtigt om sig i det amerikanske militær, som er involveret i krige i Irak og Afghanistan. Nye tal fra USA's forsvarsministerium viser, at antallet af soldater med posttraumatisk stress steg med 50 procent i 2007 sammenlignet med året før. Tilsammen er næsten 40.000 amerikanske soldater blevet diagnosticeret med posttraumatisk stress siden 2003. Eksperter vurderer, at det faktiske tal formentlig er en del højere, fordi mange holder deres sygdom hemmelig. Således mener embedsmænd, at det måske kun er halvdelen af soldaterne med psykiske lidelser, der søger hjælp hos myndighederne. 

