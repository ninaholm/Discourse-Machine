FN: Regeringshær i DR Congo begår overgreb
FN beskylder regeringshær i DR Congo for plyndringer og brutale overgreb på civile i den østlige del af landet


 Civile congolesere bliver voldtaget og plyndret i adskillige byer i den østlige del af Den Demokratiske Republik Congo. Sådan lød anklagen i går fra FN mod den krigsplagede nation.
"Soldater fra FARDC (DR Congos væbnede styrker, red.) har siden mandag aften været involveret i plyndringer og brutale handlinger mod civilbefolkningen i Kanyabayonga-området 175 kilometer nord for provinshovedstaden Goma i Nordkivu-provinsen," sagde oberstløjtnant Jean-Paul Dietrich, der er talsmand for FN's fredsbevarende styrker DR Congo, Monuc.
Han sagde, at volden mod civile i går formiddag havde bredt sig til byerne Kaina og Kirumba længere mod nord i provinsen, der ligger ved grænsen til nabolandet Rwanda.
De tre byer er strategisk vigtige, da de ligger i et område, der kontrolleres af op-rørslederen Laurent Nkundas styrker efter en offensiv i de seneste uger. 
Ifølge den FN-styrede radiostation Radio Okapi er flere kvinder blevet voldtaget, ligesom adskillige civile er blevet udsat for vold og tyverier langs med vejen, der forbinder de tre byer. 
FN's Kontor for Koordinering af Humanitære Anliggender (OCHA) meddelte samtidig, at flere nødhjælpsarbejdere er blevet fanget i området som følge af den udbredte vold. 
"Folk fra tre forskellige humanitære grupper er fanget i området på grund af den generelle usikkerhed," forklarede Patrick Lavand'homme, leder af OCHA.
50 civile dræbt
Tidligere i går meddelte menneskerettighedsgruppen Human Rights Watch, at mindst 50 civile blev dræbt under kampe i Kiwanja i Nordkivu i sidste uge. 
Det er langt flere end hidtil antaget, og tallet kan stige. 
Derfor opfordrer organisationen nu FN's Sikkerhedsråd til at handle på en appel fra FN's generalsekretær, Ban Ki-moon, fra den 30. oktober om "hurtigt at øge antallet af fredsbevarende styrker" for at beskytte civile i den østlige del af DR Congo.
"Fremgangen på den politiske side er ikke blevet matchet af fremgang, som kan løse det presserende problem med at beskytte civilbefolkningen. Forhandlinger peger i den rigtige retning med hensyn til en løsning for Congo på den lange bane, men de civile har brug for beskyttelse mod drab og voldtægt nu," sagde Anneke van Woudenberg, seniorforsker fra Human Rights Watch til nyhedsbureauet AP. ritzau/AFP 

