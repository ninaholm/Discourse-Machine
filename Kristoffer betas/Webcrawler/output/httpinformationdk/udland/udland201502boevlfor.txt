Bøvl forude på vejen mod et grønnere EU
En energiunion med et stærkere integreret indre energimarked skal øge forsyningssikkerhed og mindske klimabelastningen. Men EU-Kommissionens udspil rummer både sort og grønt og får ingen nem vej gennem systemet
En kulmine i Polen. Landet kan blive et af bumpene på vejen for EU-Kommissionens udspil om en fælleseuropæisk energiunion, der skal sikre større forsyningssikkerhed, mere vedvarende energi og færre udgifter.


 Det kan ikke blive ved med at gå. EU bruger i dag alt for mange penge på at importere fossile brændsler. Det belaster klimaet, økonomien og forsyningssikkerheden. Samtidig er EU’s energinet på mange områder forældet og usammenhængende og medlemslandenes energipolitikker og -planlægning dertil på indbyrdes kollisionskurs. På et tidspunkt ender det galt – økonomisk, klimamæssigt eller rent forsyningsmæssigt.
Det er baggrunden for EU-Kommissionens 21 siders udspil i går til en EU Energiunion, der skal omstille det europæiske energisystem til større robusthed, bæredygtighed, konkurrencedygtighed og indre sammenhængskraft.
»I dag søsætter vi det mest ambitiøse europæiske energiprojekt siden Kul- og Stålunionen,« sagde EU-Kommissionens vicepræsident Maros Sefcovic i går med henvisning til forløberen for EU fra 1951.
Udspillet, der nu skal konkretiseres og behandles politisk, hilses velkomment af blandt andet brancheorganisationerne Dansk Industri, Dansk Energi og European Wind Energy Association (EWEA) samt International Investors Group on Climate Change. Men der er også kritiske røster fra grønne ngo’er.
»Med denne plan ved den venstre hånd ikke, hvad den højre hånd gør,« siger energipolitisk rådgiver hos Greenpeace EU, Tara Connolly.
Miljøorganisationen finder det inkonsekvent, når planen siger, at EU skal bevæge sig bort fra fossile brændsler, men samtidig åbner for ny produktion af skiferolie og -gas samt udelader et stop for ny kulanvendelse.
Den grønne europæiske tænketank E3G kalder tilsvarende kommissionens pakke for »god på visionerne, men dybt forvirret på virkemidler«.
Mere grøn energi
EU-Kommissionens udfordring er at skulle løse flere problemer på en gang. Dels det problem at EU i dag er verdens største energiimportør med en årlig udgift på næsten 3 billioner kr. til indkøb af 53 procent af sit energiforbrug fra lande uden for EU. Seks central- og østeuropæiske medlemslande er stadig 100 procent afhængige af Rusland, når det gælder deres naturgasforsyning, og 80 procent af denne gas må passere det konfliktplagede Ukraine. EU’s behov for både importeret gas og olie ventes at vokse de næste 20 år, hvis ikke der skiftes kurs. Denne udfordring tilsiger en større produktion af egen energi inden for EU’s grænser.
Samtidig skal EU mindske sine udledninger af klimabelastende CO2. Målet er 40 procent reduktion af udledningerne i 2030 og 80-95 procent reduktion i 2050, målt i forhold til 1990. Det forudsætter større energibesparelser og mere vedvarende energi.
»For at nå vort mål er vi nødt til at bevæge os bort fra en økonomi drevet af fossile brændsler, en økonomi hvor energien er baseret på en centraliseret forsyningssidetilgang, og som er afhængig af game teknologier og forældede forretningsmodeller,« hedder det i EU-Kommissionens udspil.
»EU vil blive verdens førende på vedvarende energi, det globale centrum for udvikling af næste generation af teknisk avancerede og konkurrencedygtige vedvarende energisystemer,« fastslår kommissionen og bebuder en ny ’vedvarende energipakke’ i 2016-17.
»Dette er positive signaler fra kommissionen. Vi ser anbefalinger af et skift væk fra en økonomi domineret af fossile brændsler hen mod mere bæredygtige, sikre og klimavenlige energikilder,« siger Thomas Becker, chef for den europæiske vindkraftindustris organisation, EWEA.
Og mere gasimport
Men kommissionen anbefaler ikke blot grøn vedvarende energi og energieffektivisering. For det første lægger man op til ny naturgasimport fra andre lande end Rusland ved at »intensivere arbejdet med Den Sydlige Gaskorridor for at gøre det muligt for centralasiatiske lande at eksportere gas til Europa«.
Det kan ifølge kommissionen handle om gas fra for eksempel Turkmenistan, Adserbajdsjan og Irak. Også gasledninger under Middelhavet fra blandt andet Algeriet er i kommissionens søgelys, ligesom opbygning af terminaler til import af flydende naturgas, LNG, er det.
For det andet åbner kommissionen for ny produktion og brug af egen fossil energi i Europa.
»Produktion af olie og gas fra ukonventionelle kilder i Europa såsom skifergas er en mulighed, forudsat der tages højde for forhold vedrørende offentlighedens accept og miljøpåvirkning,« hedder det.
Og det bemærkes mere bredt, at konventionelle fossile energikilder kan bidrage til at mindske EU’s import. Det er formentlig en indrømmelse til det kulproducerende Polen, der i et såkaldt ikkepapir som input til kommissionen stærkt understreger kul som en sådan konventionel fossil energikilde af central betydning for at øge EU’s forsyningssikkerhed.
Det er her, grønne røster kritiserer udspillet.
»Man kan ikke bevæge en økonomi væk fra fossile brændsler ved at bruge flere EU-penge på rørledninger og LNG-terminaler til gasimport,« siger Jonathan Gaventa, vicedirektør i tænketanken E3G.
Han påpeger, at EU’s gasbehov er faldet med 14 procent siden 2005 og vil fortsætte, med at falde i takt med at EU realiserer sine mål for energieffektivisering.
Greenpeaces Tara Connolly siger, at forslaget til energiunion mere ligner »en rodet indkøbsseddel end en sammenhængende plan«. Også WWF Verdensnaturfonden og Folkekirkens Nødhjælp kritiserer på dette punkt udspillet.
Det fælles energimarked
Centralt i en europæisk energiunion er også at få energisystemerne og -strategierne til at spille sammen på tværs af landegrænserne. Jo mere sol, vind og vandkraft fylder, desto mere kritisk bliver det for eksempel, at elnettet muliggør transport af strømmen fra der, hvor energien er tilgængelig på et givent tidspunkt, til der, hvor behovet er. I 12 af medlemslandene er elnettet i dag så dårligt udbygget, at mindre end 10 procent af den installerede produktionskapacitet kan sende el over grænserne. Bedre netforbindelser – smart grids – betyder større forsyningssikkerhed, større potentiale for vedvarende energi, færre udgifter og mindre behov for at bygge nye kraftværker, pointerer kommissionen.
»Alt for længe har energi været undtaget fra vor unions grundlæggende ret til fri bevægelighed. De aktuelle begivenheder viser, hvad der står på spil – mange europæere frygter, at de ikke vil kunne få den energi, der er nødvendig for at opvarme deres hjem,« sagde EU-Kommissionens formand, Jean-Claude Juncker, ved udspillets offentliggørelse.
Ifølge udspillet bør der investeres næsten 300 mia. kr. inden 2020 i bedre elnet i EU.
Øget eks- og import af el mellem EU-landene er del af det indre marked for energi, som kommissionen vil fremme med udspillet. Hertil hører imidlertid også en stærkere integration af landenes energipolitiske beslutninger og planer, understreges det.
»EU har energiregler fastlagt på europæisk niveau, men i praksis har det 28 nationale reguleringssystemer. Det kan ikke fortsætte,« mener kommissionen.
Det synspunkt bakkes op af Dansk Industri (DI).
»Det europæiske marked for energi er i dag reelt ikke et fælles marked, fordi medlemslandene hver især fastsætter deres energipolitik, uden at de koordinerer tilstrækkeligt i EU,« siger direktør Tine Roed.
Dette er imidlertid et af de punkter i pakken, som vil give konflikter mellem landene i den videre proces. Både Polen og Ungarn har tydeligt fastslået retten til at føre en national energipolitik – for Polens vedkommende blandt andet med fortsat brug af kul – og i Tyskland vil flere af de store energiselskaber, der i dag har langtidskontrakter med russiske Gazprom, presse regeringen i Berlin til ikke at afgive national beslutningsret over energipolitikken. Også i den EU-skeptiske europæiske offentlighed kan der ventes blandede reaktioner på ønsket om stærkere EU-integration.
Der er således nok af interessekonflikter samt modstridende hensyn og synspunkter på vejen mod et mere forsyningssikkert og klimavenligt europæisk energisystem. EU’s energiministre skal diskutere forslaget til energiunion den 5. marts, efterfulgt af en EU-topmødedrøftelse den 19.–20. marts. Den 11.–12. juni ventes energiministrene at tage formel stilling til udspillet.

