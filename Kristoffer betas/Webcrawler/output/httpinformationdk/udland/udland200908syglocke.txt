Syg Lockerbie-dømt på vej hjem
Den skotske justitsminister overvejer at udlevere den dømte for Lockerbie-katastrofen i 1988 til Libyen i denne uge. De pårørende er dybt splittede
Abdelbaset Ali Mohmet al-Megrahi - her fotograferet i 1992 - er ved at tabe kampen mod en kræftsygdom. Han afsoner en livstidsdom for terrorangrebet i 1988, men nu kan han meget vel være på vej tilbage til hjemlandet Libyen. Det afhænger af den skotske justistsminster, som overvejer løsladelsen, som USA's udenrigsminister, Hillary Clinton, kalder 'absolut forkert'.


 LONDON - Britiske og amerikanske pårørende til de 270 ofre for Lockerbie-katastrofen i 1988 er dybt splittede over udsigten til, at den eneste dømte, libyeren Abdelbaset Ali Mohmet al-Megrahi, måske allerede i denne uge løslades og sendes retur til sit hjemland.
57-årige Megrahi har tilsyneladende kun få måneder tilbage at leve i, efter at en aggressiv kræftform har bredt sig. Den skotske justitsminister, Kenny MacAskill, overvejer i disse dage, om Megrahi skal vises barmhjertighed og sendes retur til Libyen.
Overvejelserne har imidlertid skabt furore i USA. To tredjedele af ofrene på Pan Am 103-flyet, der eksploderede i luften og styrtede ned over den lille skotske by, var amerikanere. Både de pårørende, udenrigsminister Hillary Clinton og syv senatorer har opfordret MacAskill til ikke at løslade Megrahi.
»Jeg har svært ved at vise barmhjertighed over for en fyr, som dræbte 270 mennesker,« siger Peter Sullivan fra Akron i USA til The Guardian. Hans bedste ven, Mike Doyle, var blandt ofrene.
»Megrahi bør dø i fængslet. Punktum.«
Hillary Clinton har øget presset på den skotske justitsminister ved at udtale, at hun finder det »absolut forkert at løslade en, som er fængslet på baggrund af beviser om hans involvering i sådan en skrækkelig forbrydelse«.
Justitsmord
Megrahi blev idømt livstid baseret på indicier og især et enkelt vidneudsagn; en butiksejer, der 13 år efter identificerede ham som manden, der købte nogle klæder, der blev fundet viklet rundt om bomben på flyet. Mange britiske pårørende er ikke overbevidste om Megrahis skyld, og den skotske Straffedomstols Ankekommission udtrykte i 2007 - efter tre års undersøgelse - tvivl om, at retfærdigheden var sket fyldet. Megrahi fik dermed mulighed for at anke dommen, og hans forsvarshold har over det seneste år hintet, at det har fundet nye - bl.a. tekniske beviser - der kunne rense Megrahis navn.
Mange af de pårørende briter håbede på, at anken ville kaste nyt lys over, hvem der beordrede og finansierede terrorangrebet. Ifølge et memo fra det amerikanske Forsvars Efterretningsvæsen (DIA) omtakt i medierne kunne bombningen være blevet bestilt af Iran som hævn for, at et amerikansk krigsskib fem måneder forinden fejlagtigt havde skudt et iransk passagerfly ned.
Imidlertid droppede Megrahi i tirsdags anken, fordi det - ifølge hans forsvarer - er hans »forventning«, at dette vil »hjælpe til en hurtigere afgørelse på disse ansøgninger (om udlevering til Libyen, red.)«.
Det svirrer nu med rygter om, at de britiske myndigheder har indgået en aftale med Megrahi, der vil spare landet for en potentiel pinlig ankesag, der kan afsløre fejl i både den britiske efterretningstjenestes efterforskning og det skotske retssystems kompetence.
John Mosey, som mistede sin 19-årige datter, Helga, ved katastrofen, kalder Megrahis beslutning om at droppe ankesagen - der ville være fortsat selv efter hans død - for »dybt frustrerende«, men ikke overraskende.
»De pårørende til dem, der døde, er blevet nægtet adgang til beviserne, der er blevet afdækket af den skotske Straffedomstols Appelkommission gennem tre år,« siger han til avisen The Guardian.
»Desværre er det, hvad vi regnede med fra begyndelsen, for myndighederne i Skotland, London og Washington ønsker ikke, at der kommer mere information ud om det her,« siger han.
En anden pårørende, Jean Berkley, som mistede sin søn Alistair, siger til samme avis, at de pårørende nu vil presse på for en uafhængig undersøgelse.
»Familierne er vant til skuffelser, så vi vil fortsætte med kampagnen. Men det  er svært, for nu får vi ikke de beviser at høre, som overbeviste ankekommissionen om at tillade appellen,« siger hun. Alistairs bror, Matt, tilføjer: »Mange, som har en dyb forståelse for sagen, nærer dyb tvivl om den, hvilket ikke bare forsvinder.«

den særligt nedsatte domstol i Holland Camp Zeist indkaldte 227 vidner. Ingen af disse havde set Abdelbaset Ali al-Megrahi bygge en bombe eller pakke den i en kuffert og placere kufferten på flyet. Ingen havde hørt ham planlægge angrebet.
Dommerne accepterede anklagemyndighedens beviser for:
at Megrahi var en højtstående libysk efterretningsagent, som var i en position, hvor han kunne skaffe sig komponenterne til en bombe.
at han havde besøgt Edin Bollier i Zurich, hvis firma producerede timing-komponenter som den brugt i bomben.
at bomben, der sprængte Pan Am 103-flyet i stykker, mens det fløj, blev placeret på et Air Malta fly i Luqa og var mærket, så den blev overført til Pan Am 103 i Frankfurt, hvorfra det fløj mod New York via Heathrow.
at Megrahi besøgte Malta - hvor kufferten med bomben startede sin rejse - adskillige gange op til terrorangrebet og var der på selve dagen.
den maltesiske butiksindehaveren, Tony Gaucis identifikation af Megrahi som den arabiske mand, der et par uger før jul i 1988 havde købt det tøj, der blev fundet rester af rundt om bomben.
At tøjet blev solgt i forretningen den 7 december 1988 - samme dag som Megrahi boede på et hotel tæt på butikken kaldet Marys Hus.
Efter 84 dages retssag konkluderede dommerne, at indicierne «passer sammen og former et reelt og troværdigt mønster«. De idømte i 2001, 13 år efter bombningen, Megrahi til livstid - minimum 27 år - for mordet på de 259 passagerer på Pan Am 103 samt 11 Lockerbie-beboere.
Al Amin Khalifa Fhimah blev fundet ikke-skyldig ved samme retssag.
Megrahi har altid erklæret sig uskyldig.
Kilder: BBC News, The Daily Telegraph, The Guardian

