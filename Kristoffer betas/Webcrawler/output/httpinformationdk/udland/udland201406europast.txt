Europa står over for en ’kolossal humanitær katastrofe’
Titusinder af illegale migranter ventes at sætte livet på spil i et forsøg på at nå Europas kyster, når denne sommers ’Bådsæson’ indledes i disse uger – FN overvejer nu at oprette modtagelses- og behandlingscentre i de afrikanske grænselande
 Alt tyder på en voldsom stigning i antallet af bådfl ygtninge mod Europa, selv om ’sæsonen’ kun lige er begyndt.Alene i pinsen er 5.200 sejlet til Italien, og FN går nu for første gang med på tanken om at oprette modtagecentreuden for EU – i lande som Sudan, Libyen og Egypten.


 FN ser sig nu nødsaget til at overveje at oprette nye flygtningelejre i det nordlige Afrika og Mellemøsten. Det sker på grund af det stadigt stigende antal migranter, der kaster sig ud i farefulde rejser over Middelhavet i desperate forsøg på at nå ind i Europa.
FN’s Flygtningehøjkommissariat, UNHCR, siger nu for første gang, at et omfattende modtage- og behandlingssystem for indvandrere og flygtninge umiddelbart uden for Europa – i lande som Egypten, Libyen eller Sudan – kan blive nødvendigt.
Samtidig hævder myndighederne i flere af de såkaldte frontlinjestater uden for Europa, at de føler sig svigtet af EU og ladt i stikken med udsigt til en »kolossal humanitær katastrofe«.
I disse uger begynder en ny sommers ’bådsæson’: Hundredtusindvis af mennesker forbereder sig på at krydse det farlige farvand mellem Nordafrikas kyster og Grækenland og Italien i fartøjer af tvivlsom sødygtighed. Tallene fra de første måneder af 2014 viser allerede en dramatisk stigning i forhold til de foregående år.
UNHCR’s europæiske direktør, Vincent Cochetel, siger: »Vi vil ikke modsætte os et eksternt behandlingssystem, forudsat at vi kan få garanti for, at bestemte sikkerhedsforanstaltninger er på plads: Der skal være ret til appeller, en fair proces, og ret til at blive her, mens appelsager foregår.«
 Alt tyder på en voldsom stigning i antallet af bådfl ygtninge mod Europa, selv om ’sæsonen’ kun lige er begyndt.Alene i pinsen er 5.200 sejlet til Italien, og FN går nu for første gang med på tanken om at oprette modtagecentreuden for EU – i lande som Sudan, Libyen og Egypten.
Matias Costa
EU har ikke været i stand til at finde effektive mekanismer til at forhindre, at indvandrere drukner på vej over havet, siger han. I stedet for kun at holde fast fokus på stadigt skrappere grænsekontroller, burde EU sørge for at etablere mere sikre ruter.
Forkæmpere for flygtningerettigheder har hidtil afvist tanken om store asylbehandlingslejre uden for Europa. De frygter, at flygtningene vil blive ladt i stikken af stater, der ikke har ry for at respektere menneskerettigheder og retsstatsprincipper.
»Det er helt utænkeligt, at en sådan ordning kan komme til at fungere,« siger således Judith Sutherland fra Human Rights Watch (HRW). »I teorien har HRW ikke noget problem med at skabe muligheder for adgang til asyl i EU udefra, men vi kan bare ikke forestille os, at de rette vilkår vil kunne blive etableret og varetaget af Libyen, Egypten eller Marokko.«
Grækenland, som for øjeblikket har formandskabet i EU, presser også på for at få etableret asyl og interneringscentre i det nordlige Afrika og Mellemøsten, der kan behandle flygtninges og migranters sager, før de når frem til europæisk jord. I et forsøg på at dæmme op for strømmen af indvandrere vil Grækenlands regering desuden opfordre til, at der nedsættes en international skibsfarts-taskforce, der kan patruljere i Middelhavet. Grækenland agter at fremsætte et sådant forslag på et EU-topmøde i næste måned, oplyser højtstående regeringsembedsmænd i Athen.
»Udformningen af en samlet indvandringspolitik [i EU-regi, red.] er et af ​​de højest prioriterede politiske mål for såvel det græske som det italienske formandskab, der følger vores,« siger således Grækenlands vicepremierminister, Evangelos Venizelos.
»Middelhavslandene i EU arbejder tæt sammen. Men den græske kyststrækning er længere end den samlede kystlinje for de øvrige medlemslande. Uden en væsentlig omlægning af [EU’s politik, red.] ... kan vi ikke konfrontere krisen.«
Miltiadis Varvitsiotis, minister for Grækenlands handelsflåde, siger, at der bør oprettes et behandlingssystem med kontorer i Syrien eller Tyrkiet »for at undersøge, hvem der er berettiget til asyl og ophold og hvem der ikke er, før folk går om bord i både, sætter deres liv på spil og overskrider vores grænser«.
Også Italien har lovet at sætte spørgsmålet om illegal indvandring øverst på EU-dagsordenen, når det overtager formandskabet til juli.
»Europa vil ikke se et Italien, der hamrer sin knytnæve i bordet, men et Italien, der vælter hele bordet,« advarede indenrigsminister Angelino Alfano i sidste uge.
De seneste tal viser et hastigt accelererende problem. Allerede i de første fem måneder af i år har omkring 42.000 mennesker forsøgt at krydse Middelhavet til Italien, oplyser EU’s grænseagentur, Frontex. Sidste år var der blot 3.362 ankomster ved udgangen af ​​april, siger UNHCR.
I sidste uge stormede over 1.000 migranter med barberknive et trådhegn ved Melilla, en spansk enklave i Marokko, for at trænge ind på europæisk territorium, og det lykkedes for 400 at trænge igennem barrieren. Samme dag indsatte det franske uropoliti bulldozere mod tre interimistiske lejre med hundredvis af flygtninge i Calais.
Den græske handelsflådeminister siger, at 15.000 papirløse indvandrere forsøgte at komme ind i Europa via Grækenland sidste år, hvilket nødvendiggjorde, at den 7.000 mand stærke græske kystvagt måtte omposteres til det østlige Ægæerhav.
Tallet er i høj grad steget på grund af det store antal syriske flygtninge, der forsøger at slippe væk fra landets borgerkrig, som over de seneste tre år har fordrevet millioner af mennesker. Omkring 7.000 flygtninge fra Syrien ankom til italienske kyster i de første ni måneder af 2013 sammenlignet med 350 i hele 2012. De er den næststørste gruppe, der er ankommet til Italien i år, efter eritreerne. De fleste af dem, der når til Grækenland i både, er syrere, deriblandt mange kvinder og børn.
Lige siden den græske regering rejste et 10,5 kilometer langt pigtrådshegn ved en tidligere grænseovergang til Tyrkiet, er 90 procent af den illegale migration blevet kanaliseret gennem det østlige Ægæerhav, hvor kystvagten har måttet udkæmpe daglige kampe med menneskehandlere.
»Det er klart, at hegnet har omdirigeret strømmen til Det Ægæiske Hav,« siger Sutherland fra HRW. Et andet tilsvarende hegn, planlagt til opførelse langs den tyrkisk-bulgarske grænse, vil sandsynligvis få lignende effekt.
»Forseglingen af denne grænse vil føre til endnu flere søforbindelser,« forudsiger hun.
I de seneste uger er der konstateret snesevis af dødsfald i Middelhavet og Det Ægæiske Hav mellem Tyrkiet og Grækenland. Italiensk Røde Kors har ligefrem fundet det nødvendigt at opfordre til, at der åbnes en »humanitær korridor« for mennesker, der flygter fra krig og hungersnød.
I en erklæring, der fordømmer EU’s passivitet, udtaler Amnesty International: »Med så godt som ingen sikre og lovlige ruter tilbage bliver mennesker i stigende grad skubbet i hænderne på menneskesmuglere og menneskehandlere og tvinges ud i at sætte deres liv på spil i ikke-sødygtige fartøjer.«
Mindst en tredjedel af dem, som er på vej til Grækenland, ender med at blive reddet til havs. Mange både er i dårlig stand og er overfyldte. Hertil kommer, at »migranter, der rejser i små gummibåde, har fået udtrykkelige instruktioner fra menneskehandlere om at sænke bådene, når de ser kystvagten, således at de kan blive opsamlet i EU-farvand«, siger Varvitsiotis.
»Vi kan ikke for evigt løse dette problem alene. Europa er nødt til at have en politik om en mere ligelig byrdefordeling.«
Sicilien har modtaget hovedparten af de illegale indvandrere på vej til Italien siden den midlertidige lukning af et modtagelsescenter på øen Lampedusa, og de ​​lokale myndigheder siger, at de føler sig svigtet af EU og Italien. De forudser en fortsat stigning i antallet af illegale migranter hen over sommeren.
»Hvis der ikke handles med resolutte og robuste midler, står vi over for en katastrofe,« siger Enzo Bianco, centrum-venstre borgmester i Catania og tidligere italiensk indenrigsminister. »Enten tager Italiens regering og EU et stærkt initiativ, eller også bliver vi kastet ud i en reel katastrofe af kolossale dimensioner. Hvis 50.000 illegale migranter betyder en krise for os, forestil jer så, hvad der vil ske, hvis der kommer 500.000-600.000.«
Under en begravelse i Catania i sidste uge af 17 indvandrere, der døde ud for Libyens kyst, fordømte Bianco Europas »øredøvende tavshed«:
»Stillet over for en truende, kolossal humanitær katastrofe med næsten 800.000 mennesker på den afrikanske kyst, der er klar til at krydse Middelhavet (…), og stillet over for disse kister må Europa vælge, om vi vil begrave vores samvittighed som civiliserede mennesker sammen med disse.«
Da 366 migranter døde ud for kysten ved Lampedusa sidste efterår, nedsatte den europæiske kommission EUROSUR, et overvågningsorgan, der skulle reagere hurtigere på både i nød.
Dette initiativ er siden blevet styrket af den italienske eftersøgnings- og redningsaktion Mare Nostrum, som hidtil har reddet 30.000 mennesker på havet til en pris på over ni millioner euro om måneden.
Italien slår til lyd for, at Frontex, den europæiske grænsemyndighed, skal flytte sit hovedkvarter fra Polen til Sicilien for at håndtere den voksende krise.
»Europa er distraheret. Men Europa kan ikke lade som ingenting. Problemet eksisterer ... Vi har brug for ressourcer,« siger Luigi Ammatunna, borgmester i Pozzallo på Siciliens sydøstlige kyst, som har modtaget 8.500 migranter i år.
Den økonomisk trængte græske regering siger, at man brugte 65 millioner euro på at beskytte sine østlige kyster, men at EU kun bidrog med to millioner af disse penge.
Det stigende antal flygtninge har næret støtten til højreorienterede politikere i Grækenland og Italien. Det neofascistiske Gyldent Daggry, som har fokuseret på problemet, fik en overraskende stærk tilslutning ved de lokale og europæiske valg i Grækenland. Og lederen af ​​den fremmedfjendske Lega Nord i Italien, Matteo Salvini, fløj i sidste måned til Sicilien for at kræve Mare Nostrum nedlagt.
Alfano, den italienske indenrigsminister, som under valgkampen til Europa-Parlamentet anlagde en stadig mere udæskende retorik mod Bruxelles, truer med at trodse EU’s regler på asylområdet og »bare sende asylansøgere videre fra Italien til andre lande«.
I sidste uge erklærede han, at Bruxelles må påtage sig at afholde omkostningerne til Mare Nostrum på 300.000 euro om dagen, eller også vil den italienske regering trække dem fra sine bidrag til EU.
»Italien,« sagde han, »kan ikke blive et fængsel for flygtninge, der ønsker at komme videre til det nordlige Europa.«
I mellemtiden indkvarteres flygtninge i Sicilien under interimistiske forhold i skoler og sportshaller med utilstrækkelige modtagefaciliteter. Ankomsten af ​​et stort antal indvandrere, herunder mange uledsagede børn »skaber problemer for os – ikke fordi vi ikke vil have dem, men fordi vi vil kunne give dem en værdig modtagelse«, siger Ammatunna.
»At modtage disse mennesker, behandle dem dårligt, ikke give dem en ordentlig velkomst, ikke være i stand til at yde dem de tjenester, vi gerne vil – det er ikke, hvad vi ønsker.«
Helena Smith, Lizzy Davies, Harriet Grant bidragede til denne artikel.
© The Guardian og Information. Oversat af Niels Ivar Larsen.

