Hyrdebrev lægger pres på amerikanske politikere
Både konservative biskopper og klimabenægtende præsidentkandidater stilles i et svært dilemma af pavens radikale budskab om at lægge masseforbrugernes livsstil om


 Pave Frans’ radikale kritik af klimabenægtere, olieindustrien og et økonomisk system drevet af blind vækst i et hyrdebrev, der bliver offentliggjort i morgen i Rom, bringer konservative amerikanske biskopper og førende republikanske politikere i en voldsom knibe.
Med 51 mio. troende er den katolske kirke USA’s største. Allerede denne søndag vil præster og bisper fra prædikestole i 17.000 kirker skulle citere fra hyrdebrevet om at værne af klodens klima, miljø og flere milliarder fattige mennesker.
Det vil de være tvunget til at gøre, selv om mange af dem har foretrukket at holde sig på afstand af et politisk kontroversielt emne som menneskeskabt klimaforandring.
På en liste over den amerikanske kirkes dagsordener, vedtaget under et nyligt bisperåd, nævnes hverken kampen mod klimaforandringer eller fattigdom – to centrale emner i Frans’ pavedømme.
Pavens rejseplan vil ydermere bidrage til at sprede hans progressive klimabudskab. I slutningen af september taler Frans først til FN’s Generalforsamling og dernæst til USA’s kongres. Ét af hovedtemaerne vil være, hvordan politikere bør håndtere klimaforandringernes konsekvenser for fattige i de sårbare verdensdele.
Tidspunktet for pavens USA-besøg falder endvidere sammen med den endelige godkendelse af Obama-regeringens regulativer for de 50 delstaters udledning af drivhusgasser. Det er et initiativ, som flere delstatsregeringer bestrider i en retssag ført ved en forbundsdomstol, og som de republikanske lovgivere i Kongressen håber at kunne blokere i efteråret.
Den hellige fader lægger således op til en kampagne, hvor han først fremlægger sit manifest og dernæst tager på turné til det land, USA, hvis klimapolitik vejer tungest i de internationale bestræbelser på at holde klodens temperaturstigning på under to grader celsius i 2050. I december afholdes FN’s klimakonference i Paris.
I Kongressen tog førende klimabenægtere allerede til genmæle, inden pavens hyrdebrev blev lækket af det italienske ugemagasin l’Espresso i mandags.
»Paven bør koncentrere sig om sit arbejde, så skal vi nok tage os af vores opgaver,« sagde senator James Inhofe i weekenden. Inhofe, der ikke er katolik, tjener som formand for Senatets miljøudvalg.
Den republikanske præsidentkandidat, katolik og tidligere senator Rick Santorum var endnu mere skarp i sin kritik af pavens kommende hyrdebrev.
»Paven bør lade forskere tage sig af videnskaben og holde sig til teologi og moral,« sagde Santorum til en radiostation i sin hjemstat Pennsylvania.
I et tv-interview på Fox News tilføjede han:
»Det må være politikernes opgave at tage beslutninger, der har konsekvenser for lønmodtagerne. Paven kan tale om, hvad han vil, men jeg mener, han bør benytte sin moralske autoritet til at beskæftige sig med andre og mere presserende problemer.«
Kun to ud af 20 republikanske præsidentkandidater accepterer FN’s klimapanels rapport fra 2013, hvori det hedder, at klimaforskere anser det for 95-100 pct. sikkert, at opvarmningen kan tillægges menneskets aktiviteter.
De tre førende republikanske præsidentkandidater – tidligere Florida-guvernør Jeb Bush, senator Marco Rubio fra Florida og Wisconsin-guvernør Scott Walker – forholder sig skeptiske over for klimavidenskaben.
På et valgmøde i New Hampshire i sidste uge erkendte Jeb Bush, der konverterede til katolicismen inden sit ægteskab med mexicanskfødte Columba, at »klimaet ændrer sig«.
Men han tilføjede:
»Jeg mener ikke, at videnskaben er sikker på, hvilken procentdel der er menneskeskabt, og hvilken der er forårsaget af naturen. Det er indviklet, og det er virkelig arrogant at hævde, at videnskaben ligger fast.«
Pavens hyrdebrev vil utvivlsomt påvirke holdningen til klimaforandringerne hos troende i andre amerikanske kirkesamfund. Det har således i lang tid været en udbredt opfattelse i USA, at Gud skænkede menneskeheden herredømmet over Jorden i skabelsesberetningen, og at menneskene derfor har ret til at udnytte planetens rigdomme efter forgodtbefindende.
Denne bibelske fortolkning er af republikanske politikere og den fossile industri blevet benyttet til at legitimere udnyttelse af fossile brændsler.
Men den tolkning forkastes af paven.
»Det er blevet sagt, at skabelsesberetningens tale om en underkastelse af Jorden er en opmuntring til ubændig udbytning af naturen, hvilket skulle give et indtryk af menneskene som herskere og ødelæggere. Det er ikke en korrekt tolkning af Biblen,« skriver pave Frans i hyrdebrevet.

