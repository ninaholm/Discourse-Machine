Clinton fortsætter kampen
Hillary Clinton vandt Demokraternes primærvalg i Pennsylvania. Men hun mangler penge til at fortsætte valgkampen de kommende måneder


 Tak for tilliden - send flere penge. Det var et af budskaberne Hillary Clintons takketale efter hendes sejr ved Demokraternes primærvalg i Pennsylvania natten til onsdag dansk tid.
Ganske som ventet løb den tidligere amerikanske førstedame med sejren foran rivalen Barack Obama, som fører samlet, når det gælder om at skrabe delegerede sammen til partikonventet i august, hvor præsidentkandidaten udpeges. Og selv om Clinton fik 55 procent af stemmerne i Pennsylvania mod Obamas 45, så har den sorte Illinois-senator stadig et markant forspring.
Det kunne dog ikke ses på begejstringen hos Clinton-tilhængerne, da deres heltinde talte til dem, efter at sejren var en kendsgerning.
- Han (Barack Obama, red.) slog alle rekorder i den her stat, når det gjaldt om at bruge penge på valgkamp i forsøget på at slå os ud. Men indbyggerne i Pennsylvania ville det anderledes, sagde Clinton.
Clinton fortsætter trods splittelse
Barack Obama har brugt over dobbelt så mange penge som Clinton på blandt andet tv-reklamer i Pennsylvania for at begrænse den føring på hele 20 procentpoint, Clinton på et tidspunkt havde i meningsmålingerne. Det lykkedes, og Obama er ifølge nyhedsbureauet AP nu i fuld gang med at bruge penge på valgkamp i blandt andet delstaten Indiana, hvor der er primærvalg 6. maj.
Og mens millionerne stadig vælter ind til Obama fra flere kanter, så begynder der for alvor at være lavvande i Clintons pengekasse. Derfor forsøgte hun også ret hurtigt i sin tale at få folk til at navigere ind på hendes hjemmeside og donere penge.
Hun har nemlig trods forspringet til Obama ikke tænkt sig at kvitte valgkampen, selv om slagsmålet mellem hende og Obama har skabt splittelse blandt demokratiske vælgere. For som hun sagde i sin tale, så har USA fortjent en præsident, der ikke giver op.
Men splittelsen kan komme til at betyde nederlag til republikanerne ved præsidentvalget i november. Meningsmålinger viser nemlig, at flere af de to kandidaters vælgere nu foragter modparten så meget, at de hellere ville stemme på republikaneren John McCain.
Netop det forestående opgør mod McCain er efter flere iagttageres vurdering et af de kort, som Clinton vil spille i tiden frem mod partikonventet.
Superdelegerede kan sikre sejren
For hun kan næppe nå at indhente Obama i de kommende primærvalg. Og derfor er hendes anden chance at forsøge at overbevise de såkaldt superdelegerede om, at hun har større chance for at slå McCain end Obama. De argumenter, som hun og hendes folk bringer i spil i den diskussion er blandt andet, at hun har kunnet vinde nogle af de store stater, som bliver afgørende ved præsidentvalget til november. Desuden vil hun fortsat slå på, at hun har mere erfaring end Obama. Blandt andet fra sin tid som præsidentfrue.
Obama lignede dog ikke en mand, der har tænkt sig at bøje af for Clinton, da han talte til sine tilhængere ovenpå nederlaget. Tværtimod lød han i flere omgange som om, at han allerede er i gang med at føre valgkamp mod McCain.
- McCain har lovet at yde tjeneste for det her land. Hvad han ikke har lovet, er markante ændringer i forhold til George Bushs præsidentperiode, sagde Obama til sine jublende tilhængere.
