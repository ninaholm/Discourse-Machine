Maoistleder regeringschef



 Et flertal i Nepals lovgivende forsamling valgte i går maoistlederen Pushpa Kamal Dahal, også kaldet Prachanda, til landets første republikanske premierminister. Valget afslutter måneders politisk krise i det lille land i Himalaya-bjergkæden. Valget betyder samtidig afslutningen på landets 240 år lange monarki. Prachanda, der er maoistlederens krigernavn, fik opbakning fra 464 medlemmer, mens 113 var imod. Hans eneste rival var Sher Bahadur Deuba fra det konservative Kongresparti, der har været premierminister tre gange. Valget medførte stor begejstring i den lovgivende forsamling med klapsalver og tilråb til den ny regeringsleder. 
ritzau/AFP

