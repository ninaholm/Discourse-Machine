Tyskland frygter britisk dominans af unionen via EU's nye udenrigsminster
Lady Ashton beskyldes for at være redskab i en britisk kampagne for at sætte sig på EU's udenrigspolitik - og for igen at forsømme sine pligter: I sidste uge havde hun f.eks. ikke tid til at mødes  med NATO-generalsekretær Anders Fogh-Rasmussen
EU's nye udenrigsminister Lady Ashton beskyldes for at være i lommen på det britiske udenrigsministerium og for at forsømme sine pligter for unionen.


 Tyskland vil stopper hvad man ser som en britisk plan for at dominere den fælleseuropæiske udenrigspolitik. Det fremgår af fortrolige diplomatiske dokumenter fra det tyske udenrigsministerium, som den britiske avis The Guardian har haft lejlighed til at se.
I fokus for tyskernes bekymring står baronesse Lady Catherine Ashton, der nu i 100 dage har bestredet hvervet som EU-udenrigsminister eller som den fulde officielle titel lyder: EU's høje repræsentant for udenrigs- og sikkerhedspolitik. Berlin er mindst lige så foruroliget som Paris over den høje repræsentation af britiske embedsmænd i den nye diplomatiske tjeneste, der udformes under Ashtons ledelse. Franskmænd som tyskere frygter mere og mere at tabe slaget om nøglepositioner i det, som er bestemt til at blive EU's vigtigste instrument for udøvelse af global magt og indflydelse.
Det hedder ligeud i det lækkede tyske ministerialpapir, at Storbritannien tilraner sig en »overdreven og uforholdsmæssig rolle« - et udsagn, der er betegnende for den anspændte atmosfære, i hvilken EU forhandler om at etablere sit første verdensomspændende diplomatiske korps og integrere sin fælles udenrigstjeneste, EEAS, European External Action Service.
»Overdreven britisk medbestemmelse i EEAS er åbenlys. En uforholdsmæssig britisk indflydelse på etableringen og bemandingen af EEAS må undgås«, bemærker det tyske udenrigsministerium. Af de 12, som er udnævnt til Ashtons kontor, er fire briter, herunder så betroede folk som hendes stabschef og hendes private sekretær.
Det ligner en overtagelse
Thomas Klau, en tysk analytiker, der er tilknyttet den britiske tænketank European Council on Foreign Affairs, vurderer over for The Guardian, at »der er en åbenlys frygt i Paris og Berlin for, at den samlede balance ikke bliver tilfredsstillende. Ingen har noget imod velkvalificerede britiske kandidater, men når det ligner en overtagelse, stiller sagerne sig anderledes.«
Britiske diplomater er også iøjnefaldende talstærkt til stede som ledere for flere af den nye tjenestes vigtigste afdelinger, herunder dens efterretningsenhed og dens militære stab. Den embedsmand, som står i spidsen for at rekruttere ansatte til over 130 EU-ambassader i lande verden over, er ligeledes brite, og britisk er også Robert Cooper, EU's ledende udenrigs- og sikkerhedspolitiske strateg.
»Adgangen til beslutningsvejene bliver langt lettere for Storbritannien end for alle andre,« siger en tidligere tysk diplomat til The Guardian.
Diplomaten, der nøje har fulgt EEAS under opbygningsprocessen, tilføjer: »Mange er utilfredse, men foreløbig har kun franskmændene gjort noget ved det.«
Marionetdukke
Frankrig beklager sig over, at den »uerfarne« Lady Ashton, som er skolet af det britiske udenrigsministerium, »lader sig bruge« som redskab af dette.
Også andre diplomater og embedsmænd i Bruxelles ser Storbritanniens hånd bag en af Ashtons første udnævnelser - hun udpegede i sidste uge den foretrukne britiske kandidat, Litauens tidligere udenrigsminister Vygaudas Usackas, som EU's særlige Afghanistan-udsending.
Som Ashtons position blev EEAS oprettet i medfør af Lissabon-traktaten, da den trådte i kraft sent sidste år. Hensigten bag institutionen er at strømline EU's udenrigspolitiske beslutningsproces og gøre det muligt for unionen at manifestere en større politisk pondus over for verden og verden over ved at gøre Ashton til »enetalsmand« for unionens fælles udenrigs- og sikkerhedspolitik.
EEAS skal endvidere supplere det udenrigspolitiske apparat ved at omdanne 136 EU-kommissionskontorer verden over til EU-ambassader.
Tyskerne var, ifølge The Guardians kilder, fortørnede over ikke at blive inddraget i forløbet, da Ashton gjorde 54 af sådanne kontorer til nye EU-ambassader først på året.
Lady Ashton skal inden udgangen af april opnå klarhed og enighed omkring de fundamentale strukturer, ansættelser og budgetter for den nye udenrigstjeneste.
Kritikken endeløs
Den seneste kritik af Lady Ashton er kulminationen på en mistillid imod hendes person, som kun har vokset sig stadig større over de seneste uger. Som omtalt i Information i sidste uge (23. februar) beskyldes hun for flere tilfælde af pligtforsømmelse, bl.a. for ikke at være rejst til Haiti for at »vise EU's flag« - EU er den største bidragyder til det jordskælvsramte land - og for at have ladet EU-kommissionsformand, Barroso, udpege EU's nye ambassadør i Washington, João Vale de Almeida, i stedet for selv at tage sig af den vigtige > udnævnelse.
I mellemtiden har hun påny påkaldt sig opmærksomhed ved i sit travle rejseprogram at have fravalgt at deltage i EU-forsvarsministrenes møde i Mallorca sidste torsdag - det første møde af sin art, som skulle have fundet sted under hendes tjenestes auspicier.
NATO's generalsekretær, Anders Fogh-Rasmussen, fik således ikke lejlighed til at diskutere sikkerhedspolitik med EU's højest placerede på dette område.
»Lige i overkanten,« mente franskmændene, »hun glimrede ved sit fravær,« erklærede hollænderne, »beklageligt,« bemærkede spanierne - alt sammen ifølge The Guardian.


