Der er ingen kriminelle bagmænd
Charles Ferguson, der fik en Oscar for sin dokumentar om 'grådige investeringsbanker', mener, at Wall Streets finansstrateger 'burde fængsles' - en forståelig, men alt for letkøbt forargelse


 Det var en taknemmelig replik, der affødte jubel hos et begejstret publikum, da instruktøren i forbindelse med overrækkelsen af en Oscar for sin spredehagls-dokumentarfilm, Inside Job, udtalte sin forargelse over det fuldkomne fravær af fængselsdomme til Wall Streets bankchefer.
»Tilgiv mig,« erklærede Ferguson over for den celebre forsamling af filmfolk, »men jeg er nødt til at begynde med at påpege, at tre år efter, at vi blev kastet ud i en forfærdelig økonomisk krise på grund af massiv svindel, er der ikke en eneste finansdirektør, som har måttet gå i fængsel. Og det er simpelt hen ikke rimeligt.«
Hans ligefremme udbrud - og markeringen af en holdning, der nyder bred offentlig opbakning på begge sider af Atlanten - har vakt betydelig opsigt i finansverdenen. I et efterfølgende interview i Wall Street Journal, broderede Ferguson endda videre på sin kongstanke og blev citeret for, at »der burde sidde dusinvis hvis ikke hundredvis af ledende finansielle medarbejdere i fængsel.«
Polemisk
Desværre er virkeligheden ikke helt så enkel. Fergusons bemærkninger falder fint i tråd med hans velturnerede polemiske film, som indeholder interviews med finansielle aktører fra George Soros til Christine Lagarde, Nouriel Roubini og Eliot Spitzer. Med brug af korte citerbare pointer fra hver enkelt af disse opbygger dokumentarfilmen sin argumentation omkring den noget plumpe påstand, at den globale finansielle nedsmeltning var et forsætligt 'insiderjob', som blev gennemført af grådige, hensynsløse, løgnagtige og ukontrollabelt udskejende bankfolk.
Men ansvaret for den globale nedtur er beklageligvis lige så diffust som ansvaret for det typiske subprime-realkreditlån-derivat - det kan skæres op og deles i mange led efter temperament imellem ansvarsløse boligkøbere, udspekulerede pantebrevssælgere, inkompetente kreditvurderingsbureauer, blinde tilsynsmyndigheder og grådige bonusbegærlige bankfolk.
Det er indlysende, at det ville tilfredsstille manges retsbevidsthed, at nogle af de store navne skulle sone tid på vand og brød, og anklagemyndighederne har da også kæmpet hårdt for at opbygge overbevisende sagsanlæg med påstande om forsætlig lovløshed.
Anklaget for letsindighed
I USA troede justitsministeriet, at det var stødt på en guldåre, da det fik fat i en perlerække af e-mails sendt fra to hedgefondbestyrere i Bear Stearns - Ralph Cioffi og Matthew Tannin - som privat udtrykte deres bekymring for, at subprime-markedet var »forbandet skummelt« og »svitset«, alt imens de forsikrede deres klienter om, at alt tegnede lyst og lovende. Deres fonde, som havde foretaget investeringer for 20 milliarder dollars, kollapsede og bidrog efterfølgende til Bear Stearns' generelle undergang.
Men under en retssag i Brooklyn sidst i 2009, afgjorde en jury, at private udtryk for tvivl ikke i sig selv udgjorde bevis på kriminel svindel. Cioffis og Tannins sluttelige frifindelse så efterfølgende ud til at lægge en dæmper på bestræbelserne for andre Wall Street retsopgør - herunder sager imod topledelsen hos det hedengangne Lehman Brothers.
I Storbritannien slap topchefen for katastroferamte Royal Bank of Scotland, Fred 'The Shred' Goodwin, fra sanktioner fra det britiske finanstilsyn, selv om han havde kørt den britiske storbank i sænk. Selv om Finanstilsynet endnu ikke har fremlagt sin endelige undersøgelse, tyder alt på, at konklusionen bliver, at RBS nok bedrev tåbelig udlånspolitik og foretog fatale fejlvurderinger, men ikke af den grund har gjort sig skyld i reel kriminalitet. Simon Bevan, en ekspert i efterforskning af kassesvig ved revisionsfirmaet BDO, siger:
»Letsindighed findes i grader og kan være forkastelig uden at være uhæderlig.«
Et 545-siders værk landede i sidste uge på mit skrivebord: Den fulde rapport fra den undersøgelseskommission, som i USA blev nedsat for at afdække årsagerne til finanskrisen. Efter min foreløbige godnatlæsning står det klart, at kreditknækket ifølge kommissionen må tilskrives »menneskelige fejl, fejlvurderinger og forbrydelser, som tilsammen resulterede i systemiske fejl«.
Eller som det hedder andetsteds i samme værk:
»En krise af denne størrelsesorden kan ikke udløses af et par dårlige skuespillere.«
Udvalgte skurke
At kræve pengemænd sat i fængsel er altså ikke svaret på denne fiasko. Det er heller ikke særlig konstruktivt. Hvor frustrerende det end er, kan vi nu engang ikke opfinde love med tilbagevirkende kraft til at fælde vores udvalgte skurke.
Hvad der imidlertid forbliver en vedvarende kilde til frustration og forargelse, er dels den fuldkomne mangel på anger, som er typisk for de mennesker, som har begået disse grove fejl - chefen for USA's største subprime-udlånsvirksomhed, Angelo Mozilo, fremstiller stadig sit firma som »et af de største selskaber i dette lands historie«, som har æren for »at have leveret drømmeboliger til tusinder« - dels vores regeringers svigt i forhold til at gennemføre effektive og nødvendige reguleringsreformer.
Svaret på spørgsmålet om, hvorvidt krisen virkelig var 'et insiderjob', gives måske intetsteds mere prægnant end i Fergusons egen dokumentarfilm, der citerer investeringsbanken Citigroups tidligere chef, Chuck Prince, for følgende udtalelse om boom-årene:
»Vi var nødt til at blive ved med at danse, lige indtil musikken stoppede.«
okonomi@internationalt.dk
Andrew Clark er økonomiredaktør på The Observer
© The Observer og Information Oversat af Niels Ivar Larsen

