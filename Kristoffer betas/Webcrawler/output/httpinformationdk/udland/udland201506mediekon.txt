Mediekontrol i kølvandet på færgekatastrofe
Formentlig er der ikke flere overlevende i den kinesiske færge, der sank mandag. Nu bruger myndighederne alle kræfter på stramt at kontrollere informationsstrømmen


 Kinas regering lover, at den ikke vil mørklægge og tilbageholde oplysninger om en af de værste skibskatastrofer i Asien i årtier, men alligevel bliver informationsstrømmen stærkt kontrolleret, og familiemedlemmer til de omkomne klager over manglende kommunikation.
Færgen Østens Stjerne sank mandag aften i kraftigt stormvejr på Yangtze-floden i det centrale Kina med 456 passagerer ombord. Kun 14 overlevede, deriblandt kaptajnen. Fredag morgen var 97 lig blevet bjærget.
Torsdag blev skibet, der indtil da havde ligget med bundet i vejret, vendt 90 grader af to kraner for at lette redningsarbejdet, men transportministeriet vurderer, at der ikke er flere overlevende inde i krydstogtsskibet.
Politiet har tilbageholdt skibets kaptajn, men har dog ikke forklaret hvorfor. »Vi vil aldrig dække over fejltagelser, og vi vil bestemt ikke mørklægge noget,« lover Xu Chengguang, en talsmand fra transportministeriet. Men som ved andre katastrofer i Kina, så har kommunistpartiets automatreaktion også denne gang været at bruge store kræfter på at kontrollere de informationer, der slipper ud.
Selv om partiet ikke som i tidligere tider fuldstændig benægter katastrofen, så har myndighederne hurtigt lagt begrænsninger for medierne og har forhindret adgang til katastrofeområdet og ofrenes familiemedlemmer.
Ordet ’skibbrud’ er censureret
Propagandamyndighederne har beordret landets medier til kun at viderebringe rapporter fra ulykkesstedet fra den statslige tv-station CCTV og det statslige nyhedsbureau Xinhua. Disse mediers dækning har primært fokuseret på at rapportere positivt om kommunistpartiets reaktion på katastrofen. Samtidig har myndighederne forsøgt at forhindre udenlandske journalister i at interviewe pårørende, som er rejst til Hubei-provinsen, hvor skibet gik ned. Flere af familiemedlemmerne udtrykker vrede og frustration over manglende informationer fra myndighedernes side om årsagen til katastrofen og om redningsarbejdet, og også over manglende adgang til ulykkesstedet.
Navnet på skibet og ordet ’skibbrud’ er to af de mest censurerede søgetermer på kinesiske sociale medier ifølge freeweibo.com, som overvåger internetcensuren i Kina. På det seneste har partiet skruet op for kontrollen med kinesiske medier og nettet, og regeringen har opfordret medier og bloggere til kun at sprede »positiv energi«.
Kontrollen lader til at være del af styrets forsøg på at fastholde et monopol på oplysning for derved at kunne styre fortællingen. Regeringen er specielt nervøs for, at der på nogen måde opstår en alternativ fortælling, som gør, at der bliver sat spørgsmålstegn ved regeringens håndtering, således at sorgen og vreden over katastrofen derved bliver rettet mod staten.
Andre katastrofer i Kina har ført til stor offentlig kritik af regeringen og krav om, at politikere og embedsmænd bliver stillet til ansvar for det, der opfattes som en utilstrækkelig reaktion.

