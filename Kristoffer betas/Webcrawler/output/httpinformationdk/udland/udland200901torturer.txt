'Vi torturerede al-Qahtani'
Den jurist, som den amerikanske regering har udpeget til at vurdere sagerne mod fangerne på Guantánamo, indrømmer nu, at der blev brugt tortur under forhørene. Derfor kan sagerne ikke føres ved amerikanske domstole, og det kan udsætte lukningen af Guantánamo
Aktivister demonstrerede foran Barack Obamas kontor i Washington DC for lukning af Guantánamo-lejren. Men fangerne på militærbasen kan komme til at udgøre et alvorligt dilemma for USA-s kommende præsident.


 Amerikanerne har brugt tortur på Guantánamo. Det indrømmer den tidligere dommer Susan Crawford, som af forsvarsminister Robert Gates i 2007 blev udpeget til at foretage en juridisk vurdering af sagerne mod fangerne på den amerikanske militærbase, i et interview med den prisbelønnede journalist Bob Woodward i Washington Post:
"Vi torturerede Mohammed al-Qahtani. Den behandling, han fik, lever op til den juridiske definition af tortur. Det var derfor, jeg ikke indstillede hans sag til retsforfølgelse," siger Susan Crawford. 
Dermed er hun den første statstjenestemand under Bush-regeringen, der offentligt indrømmer, at en fange på Guantánamo-basen er blevet tortureret.
Rumsfelds metoder
Mohammed al-Qahtani blev nægtet indrejse til USA en måned inden flykapringerne den 11. september 2001. Han skulle angiveligt have deltaget i attentaterne og blev senere fanget i Afghanistan og i januar 2002 overført til Guantánamo, hvor han sad i isolation indtil april 2003:
"I 48 af 54 på hinanden følgende dage blev han forhørt 18-20 timer dagligt," udtaler Susan Crawford.
Forhørene var så intense, at al-Qahtani to gange måtte indlægges med hjertelidelsen bradykardi, hvor pulsen falder til under 60 slag i minuttet, hvilket kan være dødeligt. Ifølge lægerapporten havde al-Qahtani på et tidspunkt en puls på 35 slag i minuttet:
"De havde tilladelse til at bruge alle de forhørsteknikker, som blev brugt på ham. Men de blev anvendt på en for aggressiv og vedholdende måde. Når man tænker på tortur, tænker man ofte på en grusom handling begået mod et individ. Men det var ikke én bestemt handling. Det var kombinationen af en række ting, som var skadelige for hans helbred. Det var unødvendig mishandling," siger Susan Crawford.
Under forhørene blev Mohammed al-Qahtani udsat for kulde, søvnberøvelse og simuleret drukning. Han blev afhørt nøgen af kvindelige forhørsledere og tvunget til at lave 'hundetricks' iført bh og med en g-strengstrusse på hovedet.
Den daværende forsvarsminister, Donald Rumsfeld, havde godkendt forhørsmetoderne på Guantánamo:
"Rumsfelds tilladelse af brugen af aggressive forhørsmetoder på Guantánamo var den direkte årsag til krænkelsen af fanger på stedet," konkluderede en rapport fra Senatets forsvarsudvalg i sidste måned.
Moralsk autoritet
Præsident Bush og vicepræsident Cheney har sagt, at der aldrig er blevet brugt tortur under forhørene på Guantánamo:
"USA torturerer ikke. Det er forbudt ifølge loven og i modstrid med vores værdier," udtalte Bush i september 2006, da 14 fanger blev overført fra hemmelige CIA-fængsler til Guantánamo Bay. 
Og i sidste uge udtalte Cheney i et interview i Weekly Standard:
"Jeg tror, at der på venstrefløjen i Det Demokratiske Parti er folk, som tror, at vi virkelig brugte tortur."
I maj 2008 anbefalede Susan Crawford, at retssagen mod Mohammed al-Qahtani skulle droppes. Men dengang specificerede hun ikke, at årsagen var de barske forhørsmetoder på Guantánamo.
"Jeg blev vred og flov over det," siger Crawford nu til Washington Post: "Hvis vi accepterer og tillader dette, hvordan kan vi så tillade os at protestere, når vores soldater eller andre i udenrigstjenesten bliver taget til fange og udsat for de samme forhørsmetoder? Måske har vi tabt vores moralske autoritet."
Obamas dilemma
I 2006 fastslog den amerikanske højesteret, at militær-tribunalet på Guantánamo var i strid med den amerikanske forfatning og Genève-konventionen. Men efterfølgende vedtog Kongressen en ny retsordning med kommissionerede tribunaler, der tillader beviser, som er fremkommet under forhør med brug af tvangsforanstaltninger. Men Susan Crawford nægter at acceptere disse beviser som gyldige: "Man ville ikke godtage dem ved en almindelig domstol", siger hun til Washington Post.
Sagen om Mohammed al-Qahtani er et eksempel på de udfordringer, som vil møde Barack Obama i forbindelse med lukningen af fangelejren på Cuba. FBI har beviser på, at Mohammed al-Qahtani blot en uge inden den 11. september skulle have mødt Mohammed Atta, som var hovedmanden bag flykapringerne.
"Jeg er slet ikke i tvivl om, at han ville have været på et af flyene, hvis han fået indrejsetilladelse til USA i august 2001. Han er en meget farlig mand. Hvad skal man gøre med ham, hvis man ikke kan sigte og retsforfølge ham? Jeg ville tøve med at lade ham gå," siger Susan Crawford.
Den beslutning kommer til at påhvile Barack Obama, som søndag gentog, at han vil lukke Guantánamo:
"Vi skal nok få det gjort. Udfordringen er, at vi har tilbageholdt en masse mennesker, hvoraf mange er meget farlige, men de er ikke blevet stillet for en dommer," sagde Obama i tv-programmet This Week på ABC og tilføjede: "Og nogle af beviserne mod dem kan være ugyldige, selv om de er sande."


