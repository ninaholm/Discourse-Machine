’Vores største problem er forurening’
Ifølge Kinas ambassadør i Danmark, Liu Biwei, er klima- og miljøproblemer blandt Kinas absolut største udfordringer. Men 2014 bliver et vendepunkt, lover han. Landets ledelse har nemlig besluttet at omstille for et bedre miljø
’Kina har besluttet at give klima- og miljøproblemerne den største opmærksomhed. Men det tager naturligvis mere end bare et par år at omstille,’ siger ambassadør Liu Biwei.


 
	Der er ikke langt imellem nyhedsindslagene om oversvømmelser, smog og forurenet drikkevand i Kina. Problemer, der skyldes den hastige nedslidning af naturens ressourcer og den globale opvarmning – og som rammer en meget stor del af det kinesiske folk. Derfor vokser presset på den kinesiske ledelse.

	»Kina er blevet et offer for forurening, som skaber store problemer for vores samfund. Og de historier om blandt andet luftforurening, som man hører om, er langtfra kun et problem isoleret til Beijing,« lyder det indledningsvis fra Kinas ambassadør i Danmark, Liu Biwei.

	»Det gode er, at både folk og ledelse i Kina er helt klar over denne problemstilling, ligesom alle også udmærket ved, at vi skal handle i forhold til det,« siger ambassadøren og gør opmærksom på, at så sent som i marts måned vedtog landets øverste leder, Xi Jinping, at Kina i 2014 vil gøre bekæmpelsen af forurening til topprioritet.

	Det betyder blandt andet, at brugen af kul i kraftværker skal reduceres, og at der vil blive »skruet endnu mere op for investeringerne i vedvarende energi«, lover ambassadøren.

	Og der handles

	At udviklingen er ved at vende, kan måles på Kinas udledning af CO2 sat i forhold til den økonomiske udvikling. Ifølge den kinesiske ambassadør faldt udledningen af CO2 i 2013 således med 3,7 procent, når der tages højde for den samtidige vækst i BNP. Så selvom Kina fortsat udleder mere CO2 for hvert år, er det trods alt lykkes at afkoble væksten fra CO2-udledningen, så der populært sagt produceres mere for mindre CO2.

	Det skyldes ikke kun, at Kina producerer mere grøn energi, men også at den kinesiske industri samlet set er blevet mere energieffektiv.

	»Miljøproblemerne i Kina er overvældende, men regeringen har også sat nogle meget klare mål for at bekæmpe dem. Derfor er det vigtigt at forstå, at Kina har besluttet at give klima- og miljøproblemerne den største opmærksomhed. Men det tager naturligvis mere end bare et par år at omstille,« siger Liu Biwei.

	»Men I må tro på vores oprigtighed, når det gælder at løse disse problemer. Vi har sat os for at løse dem, og det vil vi lykkes med.«

	Det globale ansvar?

	Som et ekko af de danske politikere lyder det fortrøstningsfuldt fra Liu Biwei, at han ikke frygter for landets udvikling, blot fordi der nu også skal tages hånd om miljø- og klimaproblemerne.

	»Økonomisk udvikling og bekæmpelse af klima- og miljøproblemer er ikke hinandens modsætninger.«

	Alligevel er ambassadøren mere tøvende på spørgsmålet om Kinas globale ansvar og en mulig global klimaaftale, der efter planen skal vedtages i 2015.

	»Vi har forskellige syn på dette problem i henholdsvis de rige og fattige lande. Men vi tror på, at der kan findes en for alle både fair og balanceret løsning. Det kræver dog, at vi stopper med at have forudindtagede forestillinger om hinanden og de løsninger, der skal findes.«

	Det betyder blandt andet, at Kina fortsat vil regnes som et udviklingsland, når det gælder det globale ansvar for en klimaaftale. Det vil sige som et af de lande, der skal tilgodeses, når man gør op, hvem der skal yde hvad.

	»Når vi taler om at nedbringe den globale udledning af CO2, er det en opgave, der altid skal ses fra både et historisk og et realistisk perspektiv. Jeg håber på en global klimaaftale i 2015, men det kræver en stor indsats fra alle parter.«

