Magtkampen er om systemet - ikke om et iransk systemskifte
Protesterne mod den påståede valgsvindel i Iran fortsatte i går, men det vurderes at Ahmedinejad ikke kan trues og en omtælling af 'tvivlsomme' stemmebokse vil næppe rokke ved resultatet


 BEIRUT - En af Irans mest magtfulde mænd, tidligere præsident Ali Akhbar Hashemi Rafsanjani, har været været som sunket i jorden siden fredag aften, da det blev meddelt, at præsident Mahmoud Ahmedinejad var genvalgt med op imod 63 pct. af de ca. 40 mio. afgivne stemmer mod Rafsanjanis kandidat, Mir-Hossein Musavis, knap 34 pct.
»Vores reporter i Teheran fortæller, at Rafsanjani er bag protestdemonstrationerne  mod valgets udfald,« siger Moammar Atwi, Iran-ekspert på dagbladet Al Akhbar i Beirut.
»Han har presset på for at få Mir-Hossein Musavi til at mobilisere med krav om omvalg. Og det er, fordi han ved, at Ahmedinejad vil gå efter ham nu.«
Denne mobilisering af folk er nu årsag til voldsomme konfrontationer mellem konservative og reformtilhængere i et omfang, der ikke er set siden den islamiske 1979-revolution væltede shah-styret, og som ikke handler om systemskifte, men om hvem, der skal kontrollere systemet.
I løbet af mandagen kostede sammenstødene syv dræbte, da sikkerhedsstyrker og militsfolk åbnede ild mod en skønnet millionmængde af demonstranter, og natten til tirsdag var situationen så spændt, at den åndelige leder, Ali Khamenei, og Vogternes Råd på 12 ayatollaher, for at vinde tid dekreterede omtælling af stemmesedlerne, hvis resultat, der er sået tvivl om. Reformtilhængerne, også ledende politikere, har beskyldt indenrigsministeriet for valgfusk - således tabte Mir-Hossein Musavi overraskende i sin hjemby, Tabriz.
Tavs demonstration
Som følge af lammelse af mobilnettet i Iran var det i går ikke muligt at få kontakt med kolleger i Teheran, men billeder fra Irans statslige tv viste, at de to fronter også i går var på gaden i det centrale Tehe ran, hvor flere hundrede tusinde konservative endnu en gang hyldede Ahmedinejads genvalg, mens færre demonstrerede for Mir-Hossein Musavi, der havde opfordret sine tilhængere til at blive hjemme »af hensyn til deres sikkerhed«.
Men også i går trodsede reformtilhængere Musavis råd og Teherans politichefs advarsler om anholdelser, og marcherede gennem gaderne i det nordlige Teheran  - først uden parolekor for ikke at udfordre modstanderne, men i et antal, der i følge Al Jazeera-tv-s reportage voksede støt som aftenen skred frem, og øjenvidner, Information har talt med på en fast telefon, fortalte, at vimpel-svingende og V-tegnsvisende -grønne- demonstranter, der kørte gennem byen med dythornene i bund.
Al Jazeera-reporteren talte fra sit kontor, idet myndighederne har forbudt direkte dækning af demonstrationer - men formentlig også fordi det er forbundet med risiko for udenlandske tv-hold at vise sig i gaderne, hvor de »pludselig kan være omringet af fjendtlige unge«, som det blev udtrykt af Al Jazeeras udsendte, der tilføjede, at vestlige journalister under ét anses for at være på Musavis side i den igangværende magtkamp, og at Ahamedinejads mere militante tilhængere ikke ulejliger sig med at spørge først, for de går til angreb.
Rafsanjani under pres
Magtkampens skjulte hovedperson, var dog ikke forsvundet fra jordens overflade - Rafsanjani var i Qom, Irans hellige by, hvor det vigtigste præsteseminarium har adresse, for at søge støtte hos de ledende ayatollaher i Irans hidtil alvorligste indre konflikt, der - i det mindste for Rafsanjani - mere handler om egne interesser end om Irans kvinder kan lade lidt flere hårlokker flagre ud fra chador-tørklæderne, og om journalisterne kan skrive lidt mere frit. Intet tyder på, at besøget i Qom har givet pote - de fleste ayatollaher med indflydelse er, trods deres afsmag for Ahmedinejad, der som den første præsident siden 1981 ikke er præst, stadig loyale over for den åndelige leder, ayatollah Ali Khamenei, som de i øvrigt heller ikke anser for teologisk ligeværdig.
Men Khamenei er valgt af de samme præster, og lod også ved dette valg forstå, at Ahmedinejad var hans kandidat. Den genvalgte præsident har desuden støtte fra Revolutionsgarden, en hær ved siden af hæren, og dens ungdoms-organisation, Basij, der tæller 13 millioner unge potentielt militante islamiske aktivister.
Og Ahmedinejad selv var så sikker på magten, at han i går tog et fly til et topmøde i Moskva, hvor han ganske vist kom et døgn for sent på grund af urolighederne, men kunne stige storsmilende ned ad flyets landingstrappe.
Opgør mellem to fløje
»Det, vi ser i disse dage, er et opgør mellem to grupper i det iranske lederskab,« siger Elie Chalhoub, udlands redaktør på Beirut-avisen  Al-Akhbar og forfatter til en afhandling om Irans oligarki.
»Det er Ahmedinejad over for dette oligarki af top-embedsmænd, politikere, ledende mullah-er, officerer og store forretningsmænd, og som udgør en boble ovenpå staten. Hashemi Rafsanjani er den første blandt ligemænd i denne gruppe, hvis kerne er det såkaldte Forligsråd på ca. 250 medlemmer - som Rafsanjani er formand for.«
Rafsanjani tilhører den økonomiske elite - -bazarens- eksport- og import-agenturer og deres olierelaterede transaktioner - der støttede Musavi ved dette valg, og som også stod bag Rafsanjani i 2005, da han til manges forbløffelse blev slået af en undersætsig Teheran-borgmester ved navn Mahmoud Ahmedenijad, som ingen uden for Iran havde hørt om.
Men det havde iranerne - Ahmedinejad var en lokal stjerne på grund af en enorm arbejdskapacitet, mærkbare infrastruktur-forbedringer i millionbyen, en beskeden levevis uden embedslimousine og borgmesterløn - og blik for fattiges behov for offentlige ydelser, en politik, han har videreført som præsident med det resultat, at Iran i dag er plaget af rekordinflation på 25 procent.
Ahmedinejad stod uden for Irans regerende oligarki i 2005, og det var med til at bære ham igennem som ny præsident på et program, der var en slet skjult kritik af -oligarki-boblen- og en åbenlys kritik af den rige samfundstops korruption, »og hvis mest korrupte individ er Hashemi Rafsanjani«, som Al-Akhbars Elie Chalhoub udtrykker det.
Valgsvindel tvivlsom
»Rafsanjani havde to motiver til at støtte Musavi«, fortsatte han, »dels et personligt, nemlig at hævne sit ydmygende valgnederlag i 2005, dels et -sagligt- - Ahmedinejad nævnte ham ved navn som en af korruptionens tre hovedmænd, og Rafsanjani er nu bange for, at Ahmedinejad vil gå efter ham.«
En tredje årsag til, at Rafsanjani bekostede en sofistikeret, landsdækkende kampagne for Musavi, der med mobiltelefoner og internet  sørgede for intern kontakt mellem valgkontorerne, er rent økonomisk: Hvis Musavi i lyset af præsident Obamas nye forsonlige kurs kunne få hævet sanktionerne mod Iran, ville Rafsanjani og bazaren profitere økonomisk.
En ny periode med Ahmedinejad ville derimod medføre flere sanktioner som følge af hans mere hårdtslående stil i striden med FN og Vesten om det iranske atomprogram.
Den storskrydende præsident støttes af de fattige, af de militante islamister, der ikke har direkte kontakt til det konservative og velstående præsteskab, og han støttes frem for alt af den åndelige leder, der allerede i 2005 så Rafsanjani komme -for tæt på- i sin ageren i det politiske miljø.
Khamenei, der er gammel studiekammerat med Rafsanjani i Qom, støttede derfor Ahmedinejads kandidatur allerede i 2005, og lægger man tallene sammen - de 13 mio. Basij-medlemmer og deres familier, den halve million revolutionsgardister og seks-syv millioner fattige, når man - som et Washingtonbaseret meningsmålingsinstitut forudsagde i maj - op på en tilslutning til Ahmedinejadi forholdet 2-1.
Og ifølge iagttagere i Teheran ender denne -revolution- som de øvrige, der har fundet sted efter revolutionsfaderen ayatollah Khomenis død i 1989: Den ender  med at løbe ud i Teherans gaders støv.


