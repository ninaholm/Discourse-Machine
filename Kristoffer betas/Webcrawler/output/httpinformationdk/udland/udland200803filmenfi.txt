Filmen 'Fitna' mødt med fordømmelse
Den hollandske højrepolitiker Geert Wilders' offentliggjorde torsdag aften sin anti-islamiske film 'Fitna'. Både den hollandske regering og regeringer i en række muslimske lande tog straks afstand fra filmen, men ellers var der ro efter offentliggørelsen
Geert Wilders- film -Fitna- blev i går mødt med fordømmelse fra en vifte af referingsledere, politikere og imamer. Filmen var også på dagsordenen ved fredagsbønnen i Islamisk Trossamfund i København, hvor imam Mostafa Chendid manede til besindighed. -Hvis vi lader os provokere, får den mere opmærksomhed, end den fortjener, og det er den ikke værd-, sagde han.


 BRUXELLES - Den hollandske islam-kritiske politiker Geert Wilders offentliggjorte torsdag aften sin længe bebudede film Fitna. Offentliggørelsen af filmen, der varer 16 minutter, skete via internettet.
Op til offentliggørelsen var der stor bekymring for, at den lille film ville føre til uroligheder. Allerede uger inden offentliggørelsen var der da også protester i nogle muslimske lande, hvor den bebudede film blev fordømt på lige fod med de allerede offentliggjorte danske tegninger. 
Den hollandske regering tog straks afstand fra filmen:
Regeringen "går ind for et samfund, hvor ytringsfrihed og respekt går hånd i hånd. Sådan et samfund kræver begejstring og engagement. Vi er imod ekstremisme. Enhver, der bryder loven, skal behandles med bestemthed. Lad os løse problemerne ved at samarbejde. Lad os mødes og opbygge tillid. Lad os bekæmpe fordomme. Så vil vi opnå succes," skrev regeringen i en pressemeddelelse. 
Regeringen i Indonesien, der har en stor muslimsk befolkningsgruppe og er tidligere hollandsk koloni, var blandt de første til at fordømme filmen og kaldte den "vildledende og racistisk".
"Filmen er lavet i det land, der har undertrykt Indonesien i 300 år," sagde den indonesiske parlamentsformand ifølge den hollandske avis Volkskrant. 
"Holland burde ikke rippe op i de gamle sår," advarede politikeren, der frygter, at filmen vil vække "store følelser" i Indonesien.
En række andre lande med store muslimske befolkningsgrupper fulgte hurtigt trop. Den iranske regering fordømte filmen og kaldte den "grusom og gudsbespottende", og også regeringen i Bangladesh fordømte den. I Pakistan har regeringen protesteret kraftigt og sagt, at filmen krænker muslimers følelser over hele verden. I Pakistan var der i går enkelte demonstrationer, og et muslimsk parti krævede de diplomatiske forbindelser til Holland afbrudt. 
"De er vilde og uciviliserede," sagde en partileder om hollænderne. 
I Jordan udråbte medier Geert Wilders til at være "ekstremist og zionist" og bebudede opråb til boykot af hollandske produkter, ligesom de opfordrede lederne for de arabiske lande til at tage affære. Den Arabiske Liga mødes i weekenden i den syriske hovedstad Damaskus. 
De hollandske ambassader kunne dog i går ved middagstid berette, at der endnu ikke var kommet særlige reaktioner. 
Antiklimaks
Filmens indhold blev i går mødt med kritik. Hollandske medier betegnede offentliggørelsen som et "antiklimaks" efter de mange uger med stor medieopmærksomhed. Filmen begynder og slutter med tegningen af den danske tegner Kurt Westergaard, hvor profeten bærer en turban med lunte. Filmen viser koran-vers og knytter dem sammen med terrorangreb, hvor der bliver vist blodige ofre og lig. Filmen viser også talere, hvor underteksterne fortæller, at ikke-muslimer skal dræbes og underkaste sig, og endelig tegner Wilders et billede af, at Holland er ved at blive overtaget af muslimer, blandt andet viser han tal for stigningen i antallet af muslimer i landet.
"Ved første øjenkast ligner det klippe-klistre-arbejde af filmmateriale," skriver avisen Volkskrant i en kommetar 
"Wilders forsøger at holde sig inden for straffelovens grænser, men derudover er Fitna en propagandafilm, som i enhver henseende udnytter de metoder, som radikale og totalitære regimer bruger til at sætte befolkningsgrupper op mod hinanden," vurderer Volkskrant. 
Det hollandske justitsministerium er gået i gang med at undersøge, om filmen holder sig inden for straffelovens regler, bebudede premierminister Jan Balkenende ifølge hollandske medier. Og den danske tegner Kurt Vestergaard vil via Dansk Journalistforbund sagsøge Wilders for at bruge hans tegning uden at have fået tilladelse og uden at betale for den. 


