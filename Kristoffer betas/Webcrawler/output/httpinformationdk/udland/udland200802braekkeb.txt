Vil brække benene på grænseoverløbere



 Egypten har mistet tålmodigheden med de palæstinensere, der ulovligt drager frem og tilbage over grænsen ved Rafah. Fremover vil grænseoverløberne fra Gazastriben simpelthen få brækket benene. Det fastslog den egyptiske udenrigsminister i dag i et tv-interview. "Enhver, der forbryder sig mod grænsereglerne, vil få brækket benene," siger Ahmed Abul Gheit. Hundredtusinder af palæstinensere, der lider under Israels blokade mod dem i Gaza, kunne i sidste måned krydse frit ind i Egypten, efter at islamiske militsgrupper sprængte hul i grænsebarriererne i Rafah. 

