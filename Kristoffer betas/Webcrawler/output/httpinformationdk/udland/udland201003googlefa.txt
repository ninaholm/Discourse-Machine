Google har fået nok af Kina
Google vil ikke længere stå model til selvcensur og flytter sin kinesiske søgemaskine til Hongkong. Beijing beskriver det som en 'totalt forkert' handling. Men det er en handling, der sætter øget fokus på Kinas censur
Der bliver lagt blomster og kort foran Googles hovedkvarter i Beijing, efter at Google har besluttet at flytte til Hong Kong i protest mod den kinesiske censur.


 BEIJING - Google har nu reelt lukket sin kinesiske søgemaskine. Natten til tirsdag begyndte firmaet at omdirigere internettrafik fra sin kinesiske søgemaskine Google.cn til en ucensureret søgemaskine i Hongkong - byen, der er en del af Kina, men som ikke er underlagt den samme censur som resten af landet.
Googles træk forstørrer en allerede to måneder lang strid om internetcensur mellem internetgiganten og den kinesiske regering.
Da Google i 2006 kom ind på det kinesiske marked, bøjede firmaet sig for den kommunistiske regerings krav om at bremse adgangen til »upassende« internetsider via sin søgemaskine. Google gik med til selvcensuren indtil januar, da det amerikanske internetfirma pludseligt og overraskende ændrede taktik. Google gjorde fra den ene dag til den anden alle såkaldt politisk følsomme søgeresultater tilgængelige for det kinesiske internetpublikum, inklusiv referencer til Tibet og den blodige nedkæmpelse af demonstrationer på Den Himmelske Freds Plads i 1989.
Udfordringen af internetcensuren kom, efter Google sagde, at der var tegn på, at dets computere havde været udsat for kinesiske hackerangreb - noget, som den kinesiske regering nægter at have været indblandet i.
Efter Googles seneste træk bliver kinesiske internetbrugere, der forsøger at komme ind på Google.cn, nu automatisk ført videre til Googles søgemaskine i Hongkong, Google.com.hk. Og her udøver Google ikke selvcensur, men den kinesiske regerings eget filter forhindrer dog stadig kinesiske internetbrugere i at få adgang til websider, der kritiserer kommunistpartiet eller udfordrer dets udlægning af historien - i går kunne man fra Kina søge efter politisk følsomme emner på Googles side i Hongkong, men når man forsøgte at trykke sig ind på søgeresultaterne, var de blokeret.
Intet resultat
Google har de sidste måneder forhandlet med den kinesiske regering om censurproblematikken, men det er nu tydeligt, at det har været uden resultat.
»Vi vil, at så mange folk som muligt rundt omkring i verden har adgang til vores service, inklusiv brugere i Kina, men den kinesiske regering har gjort det krystalklart i løbet af vores diskussioner, at selvcensur er et lovbestemt krav, der ikke er til forhandling,« siger Googles øverste juridiske chef, David Drummond.
»Vi mener, at denne nye tilgang med at tilbyde ucensureret søgning i simplificeret kinesisk fra Google.com.hk er en fornuftig løsning på de udfordringer, vi har stået over for - det er fuldt ud lovligt og vil øge adgangen til information for folk i Kina.«
Det er dog ikke regeringens holdning, at Googles træk er en 'fornuftig løsning'.
»Ved at stoppe med at filtrere sin søgeservice og ved gennem antydninger at beskylde Kina for påståede hackerangreb har Google forbrudt sig mod det skriftlige løfte, firmaet indgik, da det kom ind på det kinesiske marked,« siger en unavngiven repræsentant fra den kinesiske regerings informationskontor ifølge det officielle nyhedsbureau Xinhua. Googles handling er »totalt forkert,« siger repræsentanten.
Inden for de sidste dage har kinesiske statsmedier skruet op for kritikken af Google. Kommentatorer anklager Google for at have en politisk agenda og siger, at firmaet er nødt til at forstå, at det bør følge lokal lovgivning.
Aktivister jubler
Ifølge Russel Leigh Moses, en analytiker og professor med base i Beijing, som skriver om kinesisk politik, er Googles udfordring af Beijing et brud med udenlandske virksomheders hidtidige opførsel i Kina:
»I flere år har internationale firmaer nydt udsigten til at kunne udvide deres aktiviteter her. De er lykkelige over billig arbejdskraft, muligheden for større kinesisk appetit for udenlandske varer, og følelsen af, at det var både sikkert og muligt for dem at drive forretning i landet uden hensyntagen til den politiske kontekst.«
Moses finder, at det nu bliver stadig tydeligere, at udenlandske virksomheder ikke længere kan holde deres aktiviteter i Kina adskilt fra landets politiske situation - i Googles tilfælde er det umuligt ikke at tage stilling til censuren.
Blandt menneskerettighedsaktivister hilses Googles beslutning velkommen.
»Jeg tror, at folk i vid udstrækning vil respektere Googles handling,« siger menneskerettighedsadvokat Teng Biao til nyhedsbureauet AP:
»Kinas censur af internetsøgemaskiners resultater er en overtrædelse af de mest basale menneskerettigheder. Ved at gøre dette skaber Google mere opmærksomhed omkring Kinas menneskerettighedssituation.«
Rebecca MacKinnon, en ekspert i det kinesiske internet, råder den kinesiske regering til at holde sig fra modangreb på Google, ved for eksempel helt at spærre adgangen til søgetjenesten, hvis den vil undgå mere uheldig fokus på landets internetcensur.
»Hvis de er smarte, så vil de blot lade situationen være og stoppe med at tiltrække medieopmærksomhed mod deres censur,« skriver MacKinnon i et blogindlæg:
»Jo længere dette højprofilerede slagsmål fortsætter, desto flere kinesiske internetbrugere vil blive opmærksomme på, hvor langt deres regering vil gå for at mindske deres viden om verden. Det kan inspirere flere til at lære, hvilke redskaber man kan bruge for at komme udenom censuren. Den kinesiske censur er kun effektiv, hvis en stor procentdel af befolkningen ikke er opmærksomme på, hvad det er, de går glip af.«


