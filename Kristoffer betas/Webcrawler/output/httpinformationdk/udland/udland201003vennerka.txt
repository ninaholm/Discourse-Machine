'Venner kan man godt skændes med'
Præsident Barack Obama glatter ud over for Israel: 'Venner har uoverensstemmelser,' siger han, men samtidig vurderer USA's øverstkommanderende general David Petraeus, at opfattelsen af amerikansk favorisering af Israel skader Amerikas forhold til den muslimske verden, svækker de moderate arabiske regeringer og styrker islamistiske grupper i regionen
Krisen mellem USA og Israel tager til. Som det er nu, sender USA over tre milliarder dollar om året i militær hjælp til Israel. Selv om ingen endnu officielt har talt om at lukke for penge-strømmen fra Washington, er det ikke udelukket.


 WASHINGTON DC - Den indflydelsesrige israelske lobby i USA har haft travlt, efter uenigheden mellem Israel og USA om 1.600 nye israelske bosættelser i Østjerusalem brød ud i lys lue under vicepræsident Joe Bidens besøg i byen.
Og anstrengelserne ser ud til at bære frugt. Efter hårde ord fra både den ydmygede Biden og udenrigsminister Hillary Clinton slog præsident Barack Obama en mere forsonlig tone an, da han onsdag gav et interview med Fox TV:
»Israel er en af vore nærmeste allierede, og vi og det israelske folk har en særlig forbindelse, som ikke vil forsvinde ... men venner kan af og til have uoverensstemmelser,« lød det fra præsidenten.
Det var lige før, man kunne høre et lettelsens suk fra den bekymrede og vidtforgrenede israelske lobby i den amerikanske hovedstad, der hele ugen har været i fuld sving med at reparere på skaderne, efter at den israelske ambassadør i USA, Michael B. Oren, lørdag ifølge journalister havde sagt til et pressemøde, at forholdet mellem de to lande var det dårligste i 35 år.
»Det har jeg aldrig sagt,« skrev Oren imidlertid i en klumme i New York Times i går. I klummen understreger ambassadøren, at uenighederne om bosættelserne er velkendte og ikke anfægter det »dybe og mangefacetterede venskab« mellem Israel og USA, ligesom han også understreger, at »alle israelske regeringer siden 1967« har haft den samme politik for Jerusalem.
Elsker Israel
Andre Israel-støtter slår en mere advarende tone an. Advokat Elliot Abrams, rådgiver i det nationale sikkerhedsråd Det Hvide Hus under Bush, kalder weekendens skarpe amerikanske kritik af bosættelserne for »et bevis på, at Obama-regeringen fortsat er i drift på vej væk fra den traditionelle amerikanske støtte til Israel«. Abrams forudser, at »valget i november (til Kongressen, red.) vil rette op på det problem, fordi Israel er mere populær i de amerikanske opinionsmålinger end præsident Obama.«
Det har han ret i. En ny meningsmåling fra Greenberg Institute viste tirsdag, at 78 procent af amerikanerne støtter Israel i konflikten med palæstinenserne, og den pro-israelske ngo, The Israel Project, afleverede samme dag 27.000 underskrifter til støtte for den israelske sag til Kongressen.
Lørdag kunne præsidenten også læse en leder i hovedstadens førende nyhedsmedie, Washington Post, der kritiserede hans regering for at være for hurtigt ude med riven. Avisen advarede præsidenten om, at hvis den voldsomme kritik blot førte til, at israelerne følte sig under konstant og automatisk anklage fra USA, så ville »Obama opnå det modsatte af hvad han ønsker sig«.
Tid til handling?
Et andet tegn på, om stridsøksen er blevet begravet, vil man se i morgen, lørdag, hvor AIPAC - den største pro-israelske lobby-paraplyorganisation - holder sit årlige møde i Washington. Her er det planen, at både Hillary Clinton og den israelske premierminister, Netanyahu, skal tale, og iagttagere vil nøje bide mærke i de to politikeres ordvalg og tone. Før mødet har AIPAC anmodet Obama regeringen om at »stoppe med at fremføre ensidige krav og deadlines til Israel, som er et land, USA deler basale, fundamentale og strategiske interesser med«.
Men de jødiske lobbyorganisationer taler ikke med én, samlet stemme. Den amerikanske, venstreorienterede ngo, J Street, der beskriver sig selv som »pro-Israel« og »pro-fred«, roste eksempelvis i weekenden præsident Obama og opfordrede ham til at »holde fast i, at siden er kommet til handling og ikke bare snak«.
Generalens opsang
Diplomatiske kilder i det amerikanske udenrigsministerium, som ønsker at være anonyme på grund af den aktuelle konflikt, men som beskæftiger sig med Mellemøsten til daglig, siger til Information, at der har været »en stigende (amerikansk) irritation over Israels manglende åbenhed og manglende villighed til reelle fredsforhandlinger«.
USA sender over tre milliarder dollar om året i militær hjælp til Israel. Ingen har endnu officielt talt om at lukke for pengestrømmen fra Washington, men det er ikke udelukket. Under den ældre præsident Bush fik en kontant besked fra USA om, at der ville være omkostninger forbundet ved at sige nej til supermagten, netop israelerne til forhandlingsbordet.
Et andet klart tegn på, at israelerne måske skal vænne sig til nye toner fra Washington, kom tirsdag i denne uge. Chefen for 'US Central Command' (den instans, der har det overordnede ansvar for militære operationer i Mellemøsten, Østafrika og Centralasien, red.) general David Petraeus, fremsatte et overraskende statement til Senatets militære komité.
Petraeus' primære ansvarsområde er Afghanistan, Pakistan, Iran, Irak og Yemen, og han tøvede ikke med at kalde »utilstrækkelige fremskridt hen imod en omfattende fred i Mellemøsten« for »hovedårsagen« til den manglende stabilitet. Han siger: »De fortsatte fjendtligheder mellem Israel og visse af dets naboer repræsenterer en distinkt udfordring af vor evne til at varetage vore interesser ... konflikten fremmer anti-amerikanske følelser, som skyldes en opfattelse af, at USA favoriserer Israel. Den arabiske vrede over det, palæstinensiske spørgsmål begrænser styrken og dybden af USA's partnerskaber med andre regeringer og befolkninger i området og svækker dertil legitimiteten for de moderate regimer i den arabiske verden. Samtidig udnytter al-Qaeda og andre militante grupper i området denne vrede til at mobilisere støtte. Konflikten giver også Iran indflydelse i den arabiske verden gennem libanesiske Hizbollah og Hamas.«
Terrorbekæmpelse
En CIA-kilde med erfaring i kontra-terrorarbejde siger til Information, at generalens analyse af situationen falder sammen med nye efterretningsvurderinger af USA's muligheder for at stoppe ekstreme islamistiske gruppers rekruttering af friske kræfter i kampen mod Amerika:
»Den mest effektive terrorbekæmpelse, vi har til vor rådighed, er at knytte stærkere bånd med moderate kræfter i den islamiske verden, og i den sammenhæng gavner det ikke, at USA bliver set som en ukritisk forsvarer for et Israel, der ikke viser fleksibilitet eller imødekommenhed i forsøgene på at starte en reel fredsproces.«


