Første afhøring af Karadzic slut
En dommer afsluttede tidligt tirsdag den indledende afhøring af den krigsforbrydersigtede Radovan Karadzic, som er anholdt efter 11 år på flugt


 BEOGRAD - En serbisk undersøgelsesdommer afsluttede tirsdag morgen den indledende afhøring af en af verdens mest eftersøgte krigsforbrydere, de bosniske serberes tidligere præsident, Radovan Karadzic.
- Afhøringen er afsluttet, sagde undersøgelsesdommeren, Milan Dilparic.
Han afviste at oplyse noget om afhøringen og henviste til, at det er fortroligt, skrev det serbiske nyhedsbureau Beta.
Ifølge serbisk lov er den indledende afhøring første skridt i den procedure, der kan føre til, at en mistænkt udleveres til den internationale krigsforbryderdomstol for det tidligere Jugoslavien (ICTY), der ligger i Haag.
En undersøgelsesdommer har ifølge loven tre dage til at afgøre, om alle betingelser for udlevering er opfyldt, og hans afgørelse kan inden for yderligere tre dage appelleres af den anklagede.
Den 63-årige Karadzic blev anholdt af serbiske sikkerhedsstyrker, lød det i en meddelelse fra Serbiens præsident, Boris Tadic, sent mandag aften.
Meddelelsen indeholdt ikke oplysninger om de nærmere omstændigheder ved anholdelsen, men en af Karadzics advokater, Svetozar Vujacic, sagde at den tidligere bosnisk-serbiske leder "sagde under afhøringen, at han blev anholdt fredag i en bus" i hovedstaden Beograd, og siden har været "tilbageholdt i et rum et sted".
Den 63-årige uddannede psykiater blev mandag aften overdraget til krigsforbryderdomstolens undersøgelsesdommer i Beograd, meddelte præsidentkontoret.
Advokaten tilføjede, at Karadzic havde beskrevet situationen som en "farce", og at han havde benyttet sig af sin "ret til ikke at udtale sig under afhøringen".
FN's krigsforbrydertribunal for det tidligere Jugoslavien har tiltalt Karadzic for folkemord under den 43 måneder lange belejring af Sarajevo, som under den bosniske borgerkrig kostede 12.000 mennesker livet, og han anklages også for at stå bag massakren på op mod 8000 muslimer i Srebrenica i 1995.
Frem til 1997 levede Karadzic i fuld åbenhed i Pale i den serbiske del af Bosnien, hvor han var beskyttet af serbisk politi. Men siden mistede han sit greb om magten og gik under jorden.
Regeringskilder siger, at Karadzic har været overvåget gennem nogle uger efter et tip fra udenlandske efterretningstjenester om hans opholdssted.
Det serbiske indenrigsministerium udsendte en kort meddelelse om, at dets officerer "ikke deltog i lokaliseringen og anholdelsen af Karadzic". Ministeriet uddybede ikke oplysningen.
En del serbere betragter Karadzic som en krigshelt, der stod imod gamle fjender og stormagter og tilkæmpede sig et separat hjemland til de bosniske serbere.
Natten til tirsdag var der demonstrationer i Beograd, hvor en stor politistyrke havde taget opstilling uden for den bygning, hvor krigsforbryderdomstolen holder til. En mindre gruppe af Karadzics tilhængere råbte slagord mod præsident Tadic, og flere blev anholdt efter at have angrebet journalister uden for domstolen.
Nationalisterne mistede grebet om magten, da en ny proeuropæisk regering blev indsat i sidste måned. Dermed blev også chefen for det hemmelige politi, der har ansvaret for at anholde krigsforbrydersigtede, skiftet ud.
- Det er tydeligt, at det var de forandringer, der førte til Karadzics anholdelse, siger Serbiens mest fremtrædende menneskeretsaktivist, Natasa Kandic, til nyhedsbureauet AP.
Hun siger, at mens Karadzic har været på flugt, har han flere gange modtaget behandling på Beograds militærhospitaler, som hun kalder "et tilflugtssted for serbiske krigsforbrydere".
Serbien har været under stort internationalt pres for at udlevere krigsforbrydersigtede til ICTY, der sigtede Karadzic for folkedrab i 1995.
