Etbarnspolitikken nærmer sig sit endeligt
Demografiske udfordringer i form af flere ældre og færre arbejdsdygtige kinesere har fået Beijing til et genoverveje etbarns-politikken


 Efter 35 år med regulering af kinesernes reproduktion synger Kinas etbarns-politik nu på sidste vers.
Beijing arbejder for tiden med muligheden for i stedet at indføre en tobarns-politik. Og den kan, »hvis alt går vel«, allerede blive indført i år, siger en anonym regeringskilde til det kinesiske erhvervsmedie Yicai. Officielt insisterer den kinesiske regering på, at »ingen tidsplan er fastsat«, og flere iagttagere tvivler på, at ændringer vil ske så hurtigt som forudsagt af den anonyme kilde.
Den kinesiske professor Lu Jiehua vurderer det som mere sandsynligt, at reformen først kommer til næste år. Men at etbarns-politikken nærmer sig sit endeligt, er der udbredt enighed om. Som den kinesiske demograf og forfatter Yi Fuxian noterer i The Guardian, er reformen nemlig »bydende nødvendig«.
Aldrende befolkning
Etbarns-politikken blev indført i 1980’erne grundet frygt for et befolkningsboom i en størrelsesorden, som landet ikke ville kunne brødføde. Men konsekvensen har været en aldrende befolkning. Ifølge FN-estimater vil landet have 440 millioner borgere over 60 år i 2050, hvilket vil medføre øgede udgifter til blandt andet sundhed og pension. I kombination med, at antallet af kinesere i den arbejdsdygtige alder falder, har det fået eksperter til at advare om en »demografisk bombe«. Samtidig er der ifølge iagttagere voksende folkelig modstand mod politikken, som undervejs er blevet gennemtvunget ved hjælp af tvangssterilisering og aborter, og som har medført drab på særligt pigebørn.

