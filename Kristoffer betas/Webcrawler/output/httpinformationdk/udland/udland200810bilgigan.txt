Bilgiganter kræver bistandshjælp
De tre største bilfabrikker i USA er ude med tiggerskålen en uge før præsidentvalget. Obama vil hjælpe, McCain tøver. Imens vil EU give billige 'grønne' lån til bilindustrien


 Ikke kun amerikanske banker skal reddes ud af den finansielle krise med skatteyderdollar. En uge før det amerikanske valg appellerer USA's tre store bilproducenter - General Motors, Chrysler og Ford - om nødhjælp for at undgå truende konkurser. Imens skeler den europæiske bilindustri nervøst til den mulige amerikanske krisepakke, men har gode udsigter til selv at få økonomisk bistandshjælp fra EU-politikerne. 
Ifølge International Herald Tribune overvejer den amerikanske regering at tappe af den 700 milliarder dollar-redningspakke, som Kongressen godkendte for nylig, så også bilfabrikkerne i USA får gavn af pengene. Alternativt kan præsidenten umiddelbart efter næste uges valg gå til Kongressen og bede om nye penge. En tredje mulighed er at bruge af den 25 milliarder dollar store lånepakke til oprustning af bilfabrikkerne, som Kongressen netop har vedtaget. Problemerne for de tre store bilproducenter, der alle har hovedsæde i Detroit, er ikke af ny dato. De forstod for sent, at forbrugerne i stigende grad foretrækker mindre biler med bedre brændstoføkonomi og derfor valgte især de japanske mærker. Oven i det hele er 'De tre stores' aktier styrtdykket - GM's aktier med hele 78 procent i år.
Fusion på vej
General Motors, den største af de tre, mistede i første halvår 18,8 milliarder dollar og taber netop nu én milliard om måneden. Brancheanalytikere siger, at koncernen vil bløde ihjel i løbet af det kommende år, hvis ikke der kommer hjælp udefra. Lukker en eller flere af bilgiganterne, betyder det, at titusinder mister deres arbejde, og at underleverandører og forhandlere går ned.
Hverken GM eller Chryslers ledelser skjuler, at de sigter mod en fusion for at overleve. Det vil kunne give rationaliserings- og andre gevinster på ni milliarder dollar, vurderes det. Men at realisere fusionen kræver angiveligt 10 milliarder dollar i hjælp fra staten.
GM's øverste chef, Rick Wagoner, var i sidste uge i Washington for at tale sin sag. Ifølge International Herald Tribune er præsident George W. Bush lydhør og indstillet på hjælp i en eller anden form. Barack Obama ligeså. 
"Senator Obama har forsikret, at alle muligheder vil være på bordet for at bidrage til at sikre overlevelsen for nationens bilindustri," siger Jason Furman, Obamas økonomiske chefrådgiver.
John McCain tror mere på de fri markedskræfter og er skeptisk over for staten i rollen som redningsnet for private virksomheder. Ud over den allerede vedtagne lånepakke på 25 milliarder har McCain endnu ikke villet sige ja til mere støtte for skatteydernes penge.
EU's bilproducenter
Europas bilproduktion - der har 2,3 millioner direkte ansatte og over 12 millioner job i afledte brancher - er også trængt af krisen og ser med bekymring på den konkurrenceforvridning, en amerikansk støtte til kan indebære. Derfor anmodede European Automobile Manufacturers Association om en lånepakke fra EU på godt 50 milliarder dollar. Samtidig kæmper man for at få udskudt tidsfristerne for skærpede normer for nye bilers CO2-udledning. 
"Vi er nødt til at holde øje med konkurrencen, det er ét forhold. Men det andet er: Kan vi bede den europæiske bilindustri om at producere miljøvenlige biler og ændre hele det industrielle system på blot nogle måneder, uden at give dem en hjælpende hånd," spurgte Frankrigs præsident, Nicolas Sarkozy, efter topmødet.
I går vedtog Den Europæiske Investeringsbank at give bilfabrikanterne billige lån på knap 300 milliarder kroner til at udvikle 'grønnere' biler, sagde EU's industrikommissær Günther Verheugen efter et møde med den europæiske bilindustri. Den tyske kommissær kan ikke selv udstede lånene, men forslaget "vinder stor opbakning" hos EU's regeringer, der sidder på magten i banken, siger Verheugen til Ritzau.


