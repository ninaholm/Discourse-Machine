Læger uden Grænser taler ud om uhellige alliancer
Humanitært arbejde i konfliktzoner kræver ofte, at man når til en vis forståelse med regimer og grupper, der begår menneskeretsovergreb. Hvor langt man kan gå for at hjælpe uden at kompromittere sig selv, diskuteres i en ny bog, som Læger uden Grænser udsender på 40-års-dagen for sin stiftelse


 Læger uden Grænser (Médicins Sans Frontières, MSF), en af verdens mest ansete hjælpeorganisationer, udgiver nu en potentielt kontroversiel bog, der givet et sjældent indblik i de til tider dybt ubehagelige kompromiser, hjælpeorganisationer kan blive tvunget til at indgå, når de arbejder i konfliktzoner.
Humanitære hjælpeorganisationers arbejde og de til tider utilsigtede konsekvenser af deres handlinger er i den senere tid gransket, ikke mindst af den kritiske hollandske journalist og forfatter Linda Polman. Hun udgav sidste år bogen The Crisis Caravan, hvori hun sammenligner internationale humanitære organisationer med kommercielle foretagender.
Nu leverer Læger uden Grænser med antologien Humanitarian Negotiations Revealed den hidtil mest detaljerede og selvkritiske beretning om de studehandler, hjælpeorganisationer kan blive presset til at indgå for at kunne fortsætte deres arbejde i områder, der kontrolleres af grupper og regimer, som krænker menneskerettighederne.
Sidste tilbage
Bogen, der udgives for at markere 40-års-dagen for hjælpeorganisationens stiftelse, skildrer nogle af Læger uden Grænsers seneste problematiske operationer, herunder i Sri Lanka, Somalia, Burma, Pakistan og Gaza. Over for den kritik, der rettes mod hjælpeorganisationer — herunder den anklage, at deres operationer undertiden forlænger en konflikt på grund af de alliancer, organisationerne indgår med stridende parter — rejser bogen spørgsmålet: Hvad kendetegner et acceptabelt kompromis med politiske og militære ledere?
MSF har ry for at være den ngo, der bliver tilbage og tilbyder sin assistance, når alle andre har trukket sig ud. Organisationen besluttede, at en ærlig og selvkritisk undersøgelse af disse operationer ville være bedst i overensstemmelse med organisationens traditioner.
I Sri Lanka befandt MSF sig i en lidet misundelsesværdig position. For at modvirke regeringsstyrkernes mistanke om, at MSF stod på De Tamilske Tigres side, så organisationen sig nødsaget til at arbejde inden for rammerne af regeringens såkaldte »pacificeringspolitik«, der »forsøgte at løse Sri Lankas etniske spørgsmål med bombardementer og militært tilsyn.«
I Somalia blev MSF tvunget til at gennemføre mange operationer via »fjernbetjening« på grund af truslen fra islamistiske krigere. I 2009 blev MSF pålagt en afgift på fem procent af lønningerne til alle sine medarbejdere, der skulle udbetales til den al-Qaeda-tilknyttede al-Shabaab-milits. Derudover kom »registreringsomkostninger« på 10.000 dollar pr. projekt, en halvårlig skat på 20.000 dollar og et forbud mod at benytte sig af kvindelige ansatte.
Kortene på bordet
Benoit Leduc, missionschef for Læger uden Grænser, siger til The Guardian:
»Hvert nyt al-Shabaab-krav førte til yderligere diskussion om, hvor mange restriktioner vi ville være rede til at acceptere i så komplekse situationer ... Vi måtte forholde os til den virkelighed, at al-Shabaab på det tidspunkt kontrollerede størstedelen af landet og især Mogadishu. Det er afgørende, at vi ikke udvælger modtagerne af vores hjælp på grundlag af, om de tilhører eller ikke tilhører bestemte grupper, og at vi ikke fravælger at tale med nogen, uanset om de siger, at de har forbindelser til al-Qaeda«.
Marie Noëlle-Rodriguez, der er operationsdirektør for Læger uden Grænser i Paris, siger:
»Tiden er inde til at melde ud, hvor vanskelig balancegangen kan blive, når vi skal afveje, hvor høj en pris vi vil betale for at hjælpe ofrene. Ofte vil det indebære et kompromis, så vi i en eller anden grad kommer til at understøtte de lokale magthavere. Det er et spørgsmål, ingen har ønsket at undersøge før. Derfor tror jeg, det er godt, at vi i MSF nu sætter fokus på det og lægger kortene frem på bordet.«
Rodriguez vil dog ikke udpege, hvilke MSF-dispositioner, man i organisationen eventuelt måtte have haft grund til at fortryde.
I bogen undersøges en række case-studier, bl.a. Myanmar og Etiopiens Ogaden-regionen. Det er slående, hvor modstridende svar organisationens forskellige nationale afdelinger når frem til på den samme udfordring — noget, der til tider har vanskeliggjort organisationens koordineringsarbejde.
»Nogle af bogens case-studier diskuterer vi stadig i MSF,« siger Rodriguez. »Der er folk i organisationen, som mener, at vi gjorde det rette i Sri Lanka, mens andre mener, at vi kompromitterede os og gik for langt. Nogen enkle retningslinjer for den slags gives ikke, men det er afgørende, at vi får taget hul på debatten.«
 
© The Guardian og Information Oversat af Niels Ivar Larsen

