Flygtninge skaber splittelse på Lampedusa
Beboerne på den syd-italienske ø er bekymrede for, at den intense pressedækning af flygtningestrømmen vil ødelægge turistsæsonen, og dybt uenige om migrationens mulige gevinster


 LAMPEDUSA  De knap 6.000 beboere på Lampedusa har i de seneste år oplevet en række skelsættende begivenheder. I januar 2009 forcerede omkring 1.000 migranter indhegningen på øens 'Center for identifikation og udvisning' i protest mod den italienske regerings hjemsendelsesaftale med Ben Alis daværende regime i Tunesien. Kunstneren, sangeren og sangskriveren Giacomo Sferlazzo var blandt de øboere, som sluttede sig til tunesernes demonstration: »Og det de ville have skulle være angst, forvandlede vi til umådelig kærlighed/ Og det ville have skulle være knust, forvandlede vi til en mirakuløs sang,« forkynder Sferlazzos i sangen »Lampedusa 29/01/2009«.
På grund af sin placering som den nærmeste europæiske havn i forhold til det østlige Nordafrika er Lampedusa blevet forvandlet til et udlændingepolitisk laboratorium. Men migranterne splitter lampedusanerne. I en købmandsbutik på hovedgaden giver den unge mand bag disken uopfordret sin mening til kende:
»Bådene skal stoppes,« siger han, men vil ikke forklare hvordan.
Giacomo Sferlazzo føler sig derimod ansvarliggjort af at leve midt i flygtningestrømmen:
»Jeg prøver at gøre mit. Det har skabt mange konflikter. Før hilste alle på hinanden, men nu er der personer, jeg ikke længere hilser på. Vi har fået mulighed for at se hinanden efter i sømmene.«
Sommersæsonen
Da tilstrømningen i kølvandet på revolterne i Nordafrika blev konstant stigende, protesterede mange lampedusanere: »Smid dem i havet, smid dem i havet,« råbte fiskerne, som for to måneder siden forhindrede redningsfartøjer fyldt med nødstedte afrikanere i at sejle ind i havnen. Lampedusa lever af la stagione, sommersæsonen, hvor turisterne strømmer til øen. Jo mindre der tales om bådflygtningene, des bedre er det for turismen, mener de lokale. Men i år har flygtningene på forhånd ødelagt sæsonen, frygter de. Og det er altså mediernes skyld. Derfor flyver fornærmelserne om ørene på de journalister, som er på øen for at dække flygtningedramaet: »Hvorfor skrider I ikke et andet sted hen?« råber en pige i retning af de caféborde på byens hovedgade, hvor vi har skabt en midlertidig arbejdsplads.
Hotel- og restauratørbranchen har henstillet til de italienske medier om ikke at få Lampedusa til at fremstå »som et sted, hvor en familie skal være bange for at holde ferie«. Desværre har regeringen i Rom en anden dagsorden, som handler om at dramatisere tilstrømningen for at kunne bringe udlændingepolitikken i centrum og involvere EU. I foråret blev 6.000 tunesere tvunget til at opholde sig på den lille ø i ugevis, fordi størstedelen af Italiens 20 regioner ligesom EU-partnerne dukkede sig, da flygtningebyrden skulle fordeles. Selv om turistministeriet har forsøgt at kompensere lampedusanerne med en reklamevideo, kan øens erhvervsliv ikke stille noget op mod 'mediernes terrorisme', mener den nyudnævnte kommunaldirektør, Pietro Busetta:
»Når der ankommer 1.000 om dagen, får man indtryk af en krisesituation. Derfor må vi på enhver måde forhindre flygtningene i at ankomme til øen. Det er der bred enighed om, selv om nogle dog er uenige, navnlig dem, der arbejder med migranter og på modtagecentret, og nogle hotelejere, som lever af nødhjælpsarbejdere og journalister. Men man kan desværre ikke få både i pose og i sæk. Derfor er man nødt til at træffe en klar beslutning om, at ingen flygtning længere skal sætte fod på øen,« skriver kommunaldirektøren i sin internetdagbog.
Anarkister
Giacomo Sferlazzo har indrettet et lille immigrationsmuseum bag hovedgaden. Da jeg spørger en kioskdame om vej, forklarer hun modvilligt, at museet ligger i det hus, »hvor de har malet ham kommunisten på muren«. Kommunisten er ikke Marx eller Che Guevara, men Peppino Impastato, en ung sicilianer, som blev dræbt i 1978, fordi han havde gjort grin med mafiaen i lokalradioen.
»Det er sjovt, at hun forbinder Peppino Impastato med kommunisme. Han er jo primært kendt for at gøre oprør mod mafiaen, men det er selvfølgelig også den gældende sociale orden,« bemærker Sferlazzo: »For mig og mange andre har immigranterne gjort verden større. Vi bor på en mikroskopisk ø midt i Middelhavet, så vi har ikke råd til at isolere os yderligere.«
Europas sydligste museum indeholder vraggods fra flygtningenes både, som Sferlazzo og andre kunstnere har omdannet til kunstværker: »Jeg lever af utopier. Som idealist mener jeg, at vores eneste chance og store mulighed er at bearbejde immigrationen kulturelt. De håndskrevne breve, sko og mange andre objekter, man kan finde på Lampedusas bådkirkegårde, indeholder historier, som fortjener at blive fortalt.«
En nylig skelsættende begivenhed på Lampedusa var Berlusconis besøg i marts. Sferlazzo og hans venner blev af deres medborgere forhindret i at demonstrere mod premierministeren og hans udlændingepolitik: »Vores naboer vil plastre øen til med ulovligt byggeri. De betragter os som farlige anarkister, fordi vi ikke køber ideerne om golfbaner, kasinoer og en status som frihavn, der vil forvandle Lampedusa til Middelhavets største hvidvaskningscentral. Det kan jeg ikke acceptere,« siger Sferlazzo og tilføjer: »Flygtningene burde føre til en refleksion over hele migrationsfænomenet, som er et produkt af en global politik. Vores velstand skaber fattigdom, og det skaber migranter.«




