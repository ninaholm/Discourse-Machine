Henning Mankell med al-Qaeda-forbindelser?
Ifølge israelerne var det ikke fredsaktivister med nødhjælp, som de i går dræbte ud for Gazas kyst, men terrorister med våben og jihad-drømme. 'Fuldstændig absurd,' lyder en vurdering


 Den israelske regering var hurtigt ude med forsvaret, efter at svært bevæbnede specialtropper natten mellem søndag og i går bordede et tyrkisk passagerskib med nødhjælp og dræbte adskillige mennesker.
»Organisatorerne er velkendte for deres bånd til den globale Jihad-bevægelse, al-Qaeda og Hamas,« sagde Israels viceudenrigsminister, Daniel Ayalon, om Free Gaza Movement, den paraplyorganisation, der havde koordineret de seks skibe, der skulle bringe 10.000 ton nødhjælp igennem den israelske blokade til befolkningen i den omstridte Gaza-stribe. Og som reaktion på fordømmelser rundt omkring i Europa afviste også ambassaderne, at der blot var tale om fredelige aktivister. »Det er ikke Mahatma Gandhi, Mother Teresa eller Martin Luther King, der er om bord på dette skib. De er provokerende, voldelige og farlige,« fastslog en talsmand for Israels norske ambassade til avisen VG.
Farlige forkæmpere
Ifølge Israel var der altså tale om farlige modstandere, der retfærdiggjorde den voldsomme aktion. Hvad den svenske storsælgende krimiforfatter Henning Mankell, der i går befandt sig på et af de seks skibe, der blev stoppet på vej til Gaza med 10.000 ton nødhjælp, mener om den beskrivelse af sig selv, vil tiden vise. Den danske Israel-ekspert Michael Irving er dog ikke i tvivl. Den israelske udlægning er »helt enkelt en absurditet,« siger han. »Kig på bestyrelsen af Free Gaza Movement. Det er sekulære, prominente menneskeretsforkæmpere.« På hjemmesiden kan man således se listen af organisationens bestyrelse, der bl.a. tæller aktivist og forfatter Naomi Klein, filosof Noam Chomsky, den tidligere amerikanske senator James Abourezk og Peter Hansen, tidligere danske chef for FN's nødhjælpsorgan UNRWA.
Moderat nødhjælp
Konvojen med nødhjælp havde aktivister med fra hele verden og var koordineret af en række nationale ngo'er. Særligt har den israelske regering udpeget den tyrkiske nødhjælpsorganisation IHH som farlig og voldelig. Israels ambassadør i Danmark, Arthur Avnon, siger til Ritzau: »Det er en ekstrem organisation, som er klædt på som humanitære hjælpere. De er på bl.a. CIA's liste over organisationer, der støtter terrorisme.« Størstedelen af de dræbte er tilsyneladende tyrkiske statsborgere, og flere var efter sigende tilknyttet IHH. Den tyrkiske journalist Aise Karabat kender organisationen og beskriver den som en moderat nødhjælpsorganisation.
»De har et islamisk værdigrundlag, men er ikke på anden måde end f.eks. de forskellige hjælpeorganisationer i Europa med et kristent værdigrundlag,« siger Aise Karabat, der fortæller, at IHH er en stor organisation, der arbejder i mange dele af verden som Afghanistan, Pakistan, Libanon og Bosnien. Når nødhjælpen skal ud, kan man ikke skelne mellem venner og fjender, og IHH må derfor også samarbejde med lokale krigsherrer og diverse regeringer, uden at det betyder, at de deler deres religiøse eller politiske udgangspunkt, understreger Aise Karabat. »Hvis du tror på menneskerettighederne, gælder de alle,« fastslår hun og slutter: »Om de har tætte bånd til Hamas, det er nu op til israelerne at bevise. Men uanset hvad, der viser sig at komme frem, giver det dem ingen ret til så brutalt at angribe en båd med civile, herunder børn.«
Gal regering?
Organisationen bag aktionen var i går tydeligt rystet. Som det hedder i en pressemeddelelse:
»Kun en gal regering, der helt har mistet kontrol og al forbindelse med virkeligheden, ville angribe et skib med humanitær hjælp og fredsaktivister fra hele verden i internationalt farvand med massiv militærstyrke for at skyde og dræbe.« Men ifølge en af aktivisterne Uri Avnery tidligere medlem af det israelske parlament Knesset nu del af fredsbevægelsen Gush Shalom, vil Israel ikke slippe af sted med propagandatricket.
»Ingen i verden vil tro løgnene og beskyldningerne, som regeringen og hærens talsmænd kommer op med.«


