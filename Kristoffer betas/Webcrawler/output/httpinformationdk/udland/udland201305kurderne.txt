Kurderne er vinderne af den syriske borgerkrig
Begge parter i den syriske borgerkrig søger den kurdiske minoritets velvilje. Resultatet er, at den uglesete minoritet for første gang kan diktere betingelserne, opnå rettigheder og en vis autonomi – måske endda for deres tyrkiske slægtninge. Men hvem vinder i sidste ende de potentielle kongemageres velvilje?
 Efterhånden som Syrien synker længere og længere ned i anarki, står det klart, at landets største etniske minoritet, kurderne, står som borgerkrigens helt store vinder. Foto: Scanpix


 Det er et syn, der for få år siden havde været umuligt at forestille sig: vejspærringer med olietønder og flag med de kurdiske farver; rød, gul, grøn og bevæbnede vagter, der med selvsikker naturlighed kræver identifikationskort for at lade en passere ind i deres landsbyer. Men synet af kurdere i førersædet er blevet hverdag, når man bevæger sig igennem det nordlige Syrien.
Kurderne har længe været en af de lavest rangerende grupper i Syrien, placeret i de dårligst betalte erhverv, nægtet basale rettigheder og endda i manges tilfælde frataget deres statsborgerskab, da Hafez al-Assad i 1962 valgte at annullere omkring hver femte kurders statsborgerskab i Den Syriske Arabiske Republik, der, som det borgerkrigshærgede lands navn meget præcist beskriver det, er blevet indrettet som et etnisk-arabisk land.
Men efterhånden som Syrien synker længere og længere ned i anarki, står det klart, at landets største etniske minoritet, kurderne, står som borgerkrigens helt store vinder. Selv om kurderne har større motivation end de fleste andre grupper til aktivt at modarbejde styret i Damaskus, har de balanceret mellem opposition og regime ved ganske vist at tilslutte sig oppositionen, men ikke tage aktivt del i kampen mod præsident Assads regeringshær og er til gengæld blevet tilstået reel autonomi af regimet.
Samtidig har PYD (Det Demokratiske Unionsparti), Syriens søsterparti til det tyrkiske PKK, om ikke helet den lange tradition for intern splittelse, så i hvert fald solidt taget kontrollen med den kurdiske region i det nordøstlige Syrien, militært og politisk.
»Kurderne er den gruppe i Syrien, der har fået mest ud af krigen. De har for første gang fået kontrol over eget territorium. De har spillet deres kort klogt og manipuleret andre grupper, og mens meget er usikkert i fremtiden, er det nærmest umuligt at se kurderne gå tilbage til den underpriviligerede status, de havde før krigen,« siger Robert Lowe, leder af London School of Economics Middle East Center.
Bemærkelsesværdigt kursskifte
For oppositionen i Syriens Nationalråd, SNC, og Den Frie Syriske Armé er kurdernes modvilje mod at tage aktivt del i kampen både resultatet af en fejlkalkulation og en konsekvens af regionens geopolitiske indretning, der har forhindret minoritetens potentielt afgørende deltagelse i borgerkrigen med et sted mellem to og tre millioner kurdere, våben og relativt velorganiserede militser.
Da SNC i sin tid skulle blive enige om deres fælles grundlag for kampen imod Assad, blev kurdernes basale krav ignoreret. Tilsidesættelsen af kurdernes krav skyldtes til dels, at andre oppositionskræfter insisterede på Syriens grundlæggende arabiske karakter og ikke ville give indrømmelser til ikkearabiske minoriteter. Men også at den essentielle oppositionsstøtte, Tyrkiet, aktivt modarbejdede kurderne og ifølge de fleste analyser som betingelse for sin støtte til oppositionen krævede, at kurderne ikke fik en prominent plads i oprørsrådet eller blev lovet øgede rettigheder.
Den tyrkiske PKK-leder, Abdullah Öcalan, opholdt sig i mange år i Syrien sammen med andre dele af PKK-toppen, hvor det syriske styre tillod opholdet, indtil Tyrkiet til sidst truede med krig og fik kurderlederen udvist. Med den historik i baghovedet og problemer med Tyrkiets egne kurdere har regeringen i Ankara siden den syriske opstands begyndelse været bange for, at de syriske kurdere skulle blive for stærke og dermed kunne understøtte moderpartiet PKK’s kamp i Tyrkiet.
Kurdernes magt er imidlertid vokset desuagtet, og i et bemærkelsesværdigt kursskifte valgte den tyrkiske regering i slutningen af marts at indgå en aftale om fredsforhandlinger med PKK og den fængslede Abdullah Öcalan, kaldet Imrali-processen efter Öcalans opholdssted på fængselsøen Imrali. En aftale, der pludselig stiller de syriske kurdere anderledes.
»Det betyder meget for kurderne. Helt fra begyndelsen har den tyrkiske republik blokeret for ethvert initiativ, der kunne være gunstigt for kurderne,« sagde lederen af det syriske PYD, Salih Muslim Muhammed, for nylig til den tyrkiske avis Radikal.
»Tyrkiet har haft en hånd med i vores konflikt med den syriske opposition,« tilføjer partilederen, der giver Ankara en stor del af ansvaret for det dårlige forhold mellem kurderne og oprørskoalitionen, men samtidig siger, at aftalen ændrer forholdet.
»Koalitionen tager nu kontakt til os. Vi har kommunikeret gennem mellemmænd i et stykke tid. Den syriske opposition er ved at indse, at koalitionen ikke fungerer uden kurderne. Tyrkiets pres på den syriske opposition lettede efter Imrali-processens start, og siden er vores kommunikation blevet øget. Lige nu gennem mellemmænd, men den er øget.« Konkret har tilnærmelsen betydet, at delinger af FSA og kurdiske militser i Aleppo, der tidligere kæmpede mod hinanden, i dag er begyndt at udføre operationer sammen, mens der omvendt har været sammenstød mellem regimets styrker og kurdiske militser i kurdernes nordlige hovedby, Qamishli.
»I de seneste uger har vi set et skifte i PYD’s holdning til den væbnede opstand, som kan være vigtigt. Alle stater er nødt til at tage PYD og PKK’s styrke i betragtning i dag, når de agerer i Mellemøsten. Kurdernes krav er blevet noget, man forholder sig til, og som SNC efterhånden har respekt for,« understreger kurder-eksperten Jordi Tejel, professor ved The Graduate Institute i Geneve. I både Tyrkiet og Syrien er der rygter om, at de PKK-krigere, der bliver trukket tilbage fra Tyrkiet i øjeblikket som del af aftalen mellem Erdogan og Öcalan, er ved at blive sendt til Syrien for at kæmpe mod Assad. Og det giver uro for kurdernes forstærkede rolle hos blandt andet den tyrkiske opposition: »AKP (statsminister Erdogans Retfærdigheds og Udviklingsparti, red.) tier stille, mens PYD forbereder sig på at tage kontrollen over det nordlige Syrien.
Når først de har etableret kontrol over norden, vil kurderne, der kontrollerer Nordirak og Nordsyrien, have adgang til Middelhavet, og det vil ændre hele magtspillet i regionen,« advarede Kemal Kilicdaroglu, leder af det største oppositionsparti, CHP, for nylig til mellemøstmediet AL Monitor.
Deler et fælles mål
Spørgsmålet er, hvor langt samarbejdet kan strækkes – og ikke mindst hvad kurdernes langsigtede mål er. I irakisk Kurdistan var resultatet af den første Golfkrig og det internationale samfunds efterfølgende isolation og flyveforbud mod Saddam Husseins styre et autonomt kurdisk område.
De syriske kurderes situation er imidlertid lidt anderledes, dels fordi de har en tradition for splittelse, og dels fordi de geografisk er mindre gunstigt stillet end deres irakiske fæller. De kurdiske enklaver er nemlig adskilt af områder med arabiske folkeflertal – og er desuden modsat Irak ikke skærmet af bjergrigt terræn, der gør det nemmere at beskytte. Kurderne er kort sagt mere sårbare. Og samtidig er det usikkert, hvad deres endelige mål er.
»Kurderne har stadig deres egne prioriteter, en af dem er for eksempel ikke at få bombet deres landsbyer af regeringens fly. Og meget af, hvad der foregår i Syrien, er afhængigt af, hvad der sker i Tyrkiet. Blandt andet derfor er de også meget uldne i deres udmeldinger om, hvad de vil i fremtiden,« understreger Jordi Tejel, der mener, at en decideret alliance rykker tættere på, men også at kurderne også har en vis skepsis over for oprørerne.
»Hvis FSA accepterer at holde sig væk fra kurdiske områder, vil PYD sikkert alliere sig med dem. Men i øjeblikket respekterer de ikke kurdernes territoriale grænser,« understreger han.Det er en problematik, der også fremhæves af partiets internationale repræsentant, Alan Semo, der understreger minoritetens frygt for en stadig mere sekterisk og mindre sekulær opstand: »Vores problemer er løst, og vi kan tale med oppositionen og udvide samarbejdet med dem,« siger han til Information.
»Vi deler et fælles mål; et demokratisk Syrien. Men vi er ikke interesseret i et magtskifte fra et slags diktatur til et andet, og vi er ikke interesseret i at blive involveret i en stedfortræderkrig, hvor vi kæmper for Saudi-Arabien eller Qatars interesser og for et skifte fra et shiitisk styre til et sunnitisk. Vi kæmper med oppositionen mod regimet i Aleppo, men vi vil også kæmpe imod Jabhat al-Nusra og andre ekstremister, når de søger at dominere vores områder.«

