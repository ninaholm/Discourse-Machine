Mange 1. Maj-sammenstød i Istanbul



 Tyrkisk uropoliti tørnede i dag sammen med demonstranter, der forsøgte at gennemføre en march gennem Istanbul på Arbejdernes Internationale Kampdag. Snesevis af mennesker er blevet behandlet på hospitaler i byen efter at have indåndet tåregas. Striben af sammenstød begyndte i morges og fortsatte dagen igennem. Blandt andet blev politiet sat ind mod demonstranter på Taksim-pladsen i hjertet af Istanbul, hvor 1. maj-festligheder i 1977 endte med, at 36 fagforeningsfolk blev dræbt af skud. Myndighederne i Istanbul havde afvist at give tilladelse til marchen. 

