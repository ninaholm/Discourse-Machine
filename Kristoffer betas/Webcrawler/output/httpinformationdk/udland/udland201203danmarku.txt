Danmark udleverer fanger til afghansk tortur-fængsel
Afghanistans største menneskeretsorganisation, AIHRC, rapporterer om flere tilfælde af tortur i det fængsel, Danmark udleverer fanger til. Forsvarsminister Nick Hækkerup (S) løber fra sit løfte om at suspendere fangeudleveringen. Danmark overtræder sine konventionsforpligtelser, mener både Amnesty International og AIHRC


 De danske styrker i Afghanistan udleverer fanger til et fængsel, hvor der foregår tortur. Det bekræfter Afghanistans Uafhængige Menneskerettighedskommission, AIHRC, i en ny rapport.
Her fortæller en fange blandt andet, hvordan han er blevet tævet med jernstænger og banket i den afghanske sikkerhedstjeneste NDS’s fængsel i provinshovedstaden Laskar Gah. Det er det fængsel, som de danske styrker har udleveret fanger til siden 2006.
Det fremgår også af den 69-sider lange rapport fra Afghanistans førende menneskerettighedsorganisation, at fængselspersonalet i fængslet i Laskar Gah gemmer de fanger, der har været udsat for tortur i et afsides kælderrum, så de ikke bliver opdaget, når der kommer inspektører på besøg.
Ifølge rapporten Torture, Transfers, and Denial of Due Process har kommissionens observatører konstateret to »troværdige beskyldninger om tortur, begge omfattende alvorlige tæsk.«
Det ene tilfælde fandt angiveligt sted i januar 2011, det andet i oktober 2011.
»De slog mig på ryggen og fødderne med et massivt jernrør. De slog mig også med næverne« fortæller en fange blandt andet.
»Det var den slags tæv, vi fik. Og de gav ikke op, før man indrømmede at have forbindelser til Taleban.«
Udlevering fortsætter
Forsvarsminister Nick Hækkerup (S) lovede i november sidste år Folketinget, at Danmark »omgående ville suspendere« fangeudleveringerne, »hvis der fremkommer bekræftede oplysninger om tortur i det fængsel, de danske styrker udleverer til.«
Det løfte løber han nu fra.
»Så længe FN ikke har bekræftet oplysningerne om tortur, fortsætter de danske fangeudleveringer,« siger han i en kommentar til de nye oplysninger om forholdene i den afghanske sikkerhedstjenestes fængsel i Laskar Gah.
Løftet om at suspendere udleveringen af fanger blev givet, efter FN’s Afghanistan-administration UNAMA i en undersøgelse konkluderede, at tortur var normen i afghanske fængsler. Undersøgelsen førte til, at NATO suspenderede fangeudleveringen til i alt 10 fængselsinstitutioner.
UNAMA meddelte samtidigt, at man desuden var i besiddelse af 126 beretninger om tortur i 17 andre fængsler, heriblandt NDS-fængslet i Laskar Gah, men at FN endnu ikke var færdig med at undersøge anklagerne.
De er disse undersøgelser, Nick Hækkerup nu hænger sin hat på.
»Forsvarsministeriet følger naturligvis FN’s undersøgelser og vil drage eventuelle konsekvenser herefter,« hedder det i en mail til Information.
Gemmer fanger
Forsvarsministeriet understreger, at de danske styrker løbende fører tilsyn med de fanger, der overdrages til NDS. Men ifølge den afghanske menneskerettighedsorganisation AIHRC er det langt fra tilstrækkeligt.
Ifølge rapporten bliver torturofrene nemlig gemt af vejen, når der er inspektion.
»Fanger, som var blevet tortureret, blev flyttet til et afsidesliggende rum, når udefrakommende observatører kom på besøg,« fortæller en fange, der selv har oplevet at blive gemt væk, til AICHR.
»Når myndighederne kom til NDS-fængslet, flyttede de dem, der havde været udsat for tortur til et andet sted, så inspektørerne ikke så os. Der var et kælderrum (som blev brugt til det formål, red.)«
Konventionsbrud
Hos Amnesty International har juridisk rådgiver Claus Juul læst den nye rapport med stor interesse. Og han mener, at der er tale om konventionsbrud, hvis Danmark fortsætter fangeudleveringerne trods de nye oplysninger.
»Regeringen kan ikke sidde en rapport fra Afghanistans fremmeste menneskerettighedsorganisation overhørig. Det vil være i strid med Danmarks folkeretlige forpligtelser,« siger han. »Ifølge konventionerne er Danmark forpligtet til positivt at sikre sig, at der ikke er risiko for tortur, før vi udleverer flere fanger.«
Amnesty International mener derfor, at Danmark omgående må suspendere udleveringen af fanger og gennemføre en grundig undersøgelse af forholde-ne i NDS-fængslet i Laskar Gah.
Præcis samme vurdering af Danmarks folkeretlige forpligtelser fremgår af AIHRC’s rapport.
Claus Juul understreger, at regeringen ikke kan undlade at handle, blot fordi torturinformationerne ikke stammer fra FN:
»Konventionerne er ikke skruet sådan sammen, at man selv kan bestemme, hvilket frimærke der skal være på brevet, før man handler,« siger den juridiske rådgiver.
Kræver undersøgelse
Information ville gerne have spurgt tidligere forsvarsminister Gitte Lillelund (V), hvad hun mener, konsekvensen bør være af de nye oplysninger, der sætter spørgsmålstegn ved den praksis, den tidligere regering indførte, men den tidligere forsvarsminister havde i går ikke tid til at tale med Information.
Venstre forsvarsordfører, Troels Lund Poulsen, mener dog, at Hækkerup bør tage beskyldningerne om tortur i fængslet i Laskar Gah »meget seriøst«: »Vi må have undersøgt, om der er hold i de her påstande. De fanger, Danmark udleverer, skal ikke udsættes for tortur,« siger han og bebuder blandt andet et spørgsmål til forsvarsminister Nick Hækkerup om, hvordan den nuværende tilsynspraksis med de ’danske’ fanger fungerer. Hvorvidt Danmark skal suspendere sine fangeudleveringer, hvis en dansk undersøgelse bekræfter, at der foregår tortur hos NDS i Laskar Gah, vil forsvarsordfører Troels Lund Poulsen ikke tage stilling til:
»Det må vi beslutte til den tid,« siger han. Enhedslistens forsvarsordfører, Nikolaj Villumsen, mener imidlertid ikke, at der er nogen tvivl om, at de danske fangeudleveringer omgående bør suspenderes.
»Det er helt uden for diskussion. Det her bør få alle alarmklokker til at ringe,« siger Nikolaj Willumsen og fortsætter:
»Ministeren har lovet Folketinget, at han vil gribe til handling, hvis der kom oplysninger frem om tortur i Laskar Gah, så det forventer jeg selvfølgelig, at han gør.« Enhedslistens forsvarsordfører understreger, at han agter at kalde forsvarsministeren i samråd om sagen.

