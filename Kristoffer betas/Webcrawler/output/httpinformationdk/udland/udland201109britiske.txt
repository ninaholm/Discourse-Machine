Den britiske hær lover at stramme op efter hård kritik
En uafhængig undersøgelse tvinger britisk militær til at ændre måden, hvorpå de behandler fanger og uddanner deres soldater. Men den første sag er kun toppen af isbjerget, siger advokat


 LONDON Den britiske hær har varslet ændringer i retningslinjer og uddannelse af sit personale, efter at den første uafhængige undersøgelse af britiske soldaters behandling af fængslede irakere har uddelt sønderlemmende kritik af både individuelle soldater, hærens ledelse og landets forsvarsministerium.
I den konkrete sag bliver en række soldater og deres overordnede kritiseret for behandlingen af den 26-årige enkemand Baha Mousa, der døde i britisk varetægt i Basra i 2003 efter en »rystende episode med alvorlig, unødvendig vold« og »meget seriøst brud på disciplinen«.
Men undersøgelsesformand Sir William Gage en pensioneret højesteretsdommer, der har brugt tre år på at undersøge sagens omstændigheder konkluderer i en 1.400 sider lang rapport, at det var det britiske forsvarsministeriums systematiske svigt, der var skyld i, at fem forhørsteknikker, som blev forbudt tilbage i 1972 'hooding', hvid støj, søvnberøvelse, nægtelse af mad og smertefulde stresspositioner stadig blev brugt af britiske soldater i 2003.
Disse var ifølge rapporten medvirkende til Mousas død efter to dage i britisk varetægt, hvor han havde haft en sæk over hovedet i over 24 timer og blev udsat for fysisk og psykisk vold og blev nægtet mad. Der blev efterfølgende fundet 93 skader på hans krop.
Vildledende udtalelser
Ifølge Gage-rapporten var information om forbuddet mod de fem teknikker 'forsvundet', hvilket betød, at »der ikke eksisterede en alment tilgængelig vejledning i forsvarsministeriet om afhøring af krigsfanger«. Forsvarsministeriet blev også kritiseret for at være kommet med unøjagtige og vildledende udtalelser om brugen af 'hooding' og andre forhørs- teknikker.
Fejlene betød, ifølge Gage, at 'hooding' og anbringelse i stresspositioner anvendt over for mistænkte irakiske oprørere var »standardprocedure« blandt soldaterne. Og uvidenheden var så udbredt, at hverken en højt dekoreret general eller tidligere minister Adam Ingram, der blev afhørt af Gage-kommissionen, kendte til forbuddet.
En del af det bevismateriale, der kom frem under høringen, viste, at ministeriet allerede et år før Irak-invasionen var klar over, at det manglede uddannede forhørsledere, og at »jo mindre veluddannede vores tropper er, jo større er risikoen for, at de mishandler fanger«. Imidlertid var der på det tidspunkt, hvor Baha Mousa døde, ingen soldater i Irak, der var uddannede i taktisk spørgeteknik.
142 sager skal samles
General Sir Peter Wall, den britiske hærchef, har erkendt, at Baha Mousas død »kaster en mørk skygge« over hærens omdømme, og både Wall og forsvarsminister Liam Fox har accepteret Gage-kommissionens kritik og lovet at se nærmere på og implementere nogle af de 73 anbefalinger, som kommissionen kommer med (se boks).
Men afslutningen af Baha Mousa-høringen er kun starten på irakernes kamp for retfærdighed, siger irakernes advokater.
Phil Shiner fra advokatfirmaet Public Interest Law- yers (PIL), der har ført Baha Mousas sag på familiens vegne, siger, at dette kun var toppen af isbjerget. Han påstår, at der er tusindvis af anklager om mishandling af irakere begået af britiske soldater, og PIL har konkret 142 sager, som det ønsker behandlet samlet i en ny undersøgelse frem for individuelt. En appelret vil i næste måned tage stilling til anmodningen.
»Hvordan kunne det komme så vidt, at efterretningsenheder brugte teknikker, der blev forbudt i 1970'erne?,« spurgte Shiner ifølge BBC efter offentliggørelsen af Gage-rapporten.
Briter er ansvarlige
PIL repræsenterer desuden 32 familier, der ønsker en offentlig undersøgelse af påståede drab og mishandling begået af britiske soldater uden for deres baser. Baha Mousa-sagen blev kun taget op, fordi han døde på en britisk base i Basra, men en kendelse fra Den Europæiske Menneskerettighedsdomstol i Strasbourg i juli i år slog fast, at briterne var ansvarlige for alle dem, der boede i Basraregionen, mens den var under britisk kontrol. Er der troværdige anklager mod britiske tropper, skal de efterforskes, sagde retten.
»Forsvarsministeriet har handlet upassende i mange år i et forsøg på at sikre sig straffrihed for menneskerettighedsovertrædelser mod irakiske civile begået af dets personale. Det har brugt hvert eneste beskidte trick i bogen for at skjule disse forfærdelige sager og forkastelige praksisser fra offentligheden. Hvis almindelig sund fornuft sejrer, koblet med oprigtig bekymring for ikke at spilde flere af skatteydernes penge, ville de nu nedsætte de to andre undersøgelseskommissioner, der er behov for,« siger Shiner til The Independent.

