Obama og republikanerne tvinges til forhandlingsbordet
Nervøsiteten vokser på børsmarkederne over udsigten til en automatisk udløst skatte- og sparepakke i USA, der kan føre til en recession. Men Obamas tidligere økonomiske rådgiver, Lawrence Summer, forudser et forlig i to dele


 Kun få timer efter præsident Barack Obamas valgsejr sent tirsdag nat skiftede den politiske dagsorden brat til landets finanspolitiske og økonomiske situation.
Lige over horisonten lurer, hvad Obamas tidligere økonomiske rådgiver Lawrence Summers kalder »et økonomisk ragnarok«.
»Vi bliver nødt til at skabe et bredt politisk forlig. Ellers vil automatisk udløste skatteforhøjelser og budgetnedskæringer føre til et økonomisk ragnarok i 2013,« siger Summers, der siden 2011 har undervist i økonomi på Harvard University i Boston.
En anden indflydelsesrig Harvard-økonom, Carmen Reinhart, sagde i går i en tale på universitetet, at lande med en gæld, hvis værdi overskrider 90 pct. af BNP, historisk set har oplevet lavere vækstrater end lande med en lavere gæld. Reinhart nævnte to eksempler – Italien og Grækenland.
USA’s statsgæld har siden 2009 ligget på 90 pct. af bruttonationalproduktet. Obama-regeringens budgetkontor forventer en økonomisk vækst i 2012 på 2,1 pct. og i 2013 på 2,2 pct. Under ’normale’ omstændigheder burde vækstraten være mindst 3,5 pct.
Selvskabt problem
Men den nyvalgte præsident og den republikanske opposition i Repræsentanternes Hus står med et selvskabt problem. I august sidste år førte uenighed mellem de to lejre om at hæve låneloftet til en pagt, der forudsatte enighed om et bredt finanspolitisk forlig inden udgangen af 2012. I tilfælde af, at man ikke kan komme til enighed, vil det udløse skatteforhøjelser og budgetnedskæringer svarende til 600 mia. dollar i 2013.
Beløbet svarer godt og vel til den pakke, som Bush-regeringen brugte i 2008 til at redde det amerikanske banksystem fra fallit. Obamas stimuluspakke fra 2009, der havde til hensigt at redde amerikansk økonomi fra en depression, kostede 50 mia. dollar.
En spare- og skattepakke på 600 mia. dollar vil ifølge økonomer føre til en recession eller ’økonomisk ragnarok’ med alvorlige konsekvenser for den globale økonomi.
Skepsis på Wall Street
Derfor er der efter valget opstået et akut behov for at skabe et forlig mellem præsident Obama og demokraterne og republikanerne i Kongressen, som har to formål – dels at undgå en recession, dels at nedbringe forbundsstatens gæld og budgetunderskud (8 pct. af BNP) over en 10-årig periode.
Børsen på Wall Street virker ikke særlig overbevist om den genvalgte præsidents og Kongres’ politiske vilje til at udarbejde i et kompromis inden 1. januar 2013.
Onsdag faldt børsindekset med 2,36 pct., og i går eftermiddag var det nede med 0,85 pct. Investorernes faldende tillid skyldes dog også pessimisme om den økonomiske situation i Europa, herunder Tyskland.
Obama og demokraterne synes umiddelbart at være blevet styrket af valgresultatet. Præsidenten er genvalgt, og i Senatet er demokraternes flertal vokset fra 53 til 55 pladser, hvis man inkluderer to uafhængige senatorer fra Maine og Vermont.
Republikanernes tolkning er en anden. De siger, at de ikke har nogen grund til at give flere indrømmelser end Obama og demokraterne, fordi de bevarede flertallet i Repræsentanternes Hus, hvis sammensætning reflekterer folkets vilje bedre end Senatet.
Kendsgerningen er, at en del amerikanere både stemte på Obama og på deres lokale republikanske kongresmedlem for at tvinge de to parter til at samarbejde.
Milde toner
Onsdag lød der da også formildende toner fra den republikanske formand for Repræsentanternes Hus, John Boehner. Mest opsigtsvækkende var det, at han erklærede sit parti villig til at overveje »øgede indtægter til staten«, men han tydeliggjorde ikke, om pengene skal komme fra højere skat eller andetsteds fra.
Den republikanske mindretalsleder i Senatet, Mitch McConnell, lovede, at hans gruppe af senatorer vil »møde præsidenten halvvejs«.
Men intet tyder lige nu på, at republikanerne vil sluge den mest uappetitlige kamel – en skatteforhøjelse for indtægter over 250.000 dollar om året, som udgjorde en vigtig del af den platform, Obama blev genvalgt på.
Det udelukkes dog ikke, at republikanerne vil acceptere højere skat på indtægter over 500.000 eller 1 mio. dollar. Problemet er, at det ikke vil give forbundsstaten tilstrækkelige indtægter og derfor kræve dybere nedskæringer for at have en meningsfuld virkning på USA’s gældsniveau.
Kreditværdigheden
Situationens alvor skærpes yderligere af, at den voksende statsgæld efter alt at dømme vil støde mod låneloftet i løbet af december måned. Det betyder, at man i den ’gamle’ Kongres skal tage stilling til at hæve loftet midt i forhandlingerne om et finansforlig. I går varslede kreditinstituttet Moody’s, at det formentlig vil nedskrive USA’s kreditværdighed AA1, medmindre der kommer et acceptabelt forlig. I august 2011 nedskrev et andet kreditinstitut, Fitch, landets kreditværdighed.
Det forventes, at præsident Obama i løbet af kort tid – muligvis i denne uge – vil fremlægge sit udspil. Hans tidligere økonomiske rådgiver, Lawrence Summers, vil ikke gå i detaljer med, hvordan det eventuelt vil komme til at se ud.
Totrinsraket
Men i generelle vendinger siger Summers:
»Præsident Obama vandt valget. Vi er i dette land konfronteret med en meget høj gæld og en voksende økonomisk ulighed. Det ville derfor være naturligt at vende tilbage til de højere skatterater, som vi havde i Clinton-årene i 1990’erne, hvor økonomien var i langt bedre stand.«
Ud over højere skatter pålagt de rige forventer Summers, at Obama vil søge at sænke stigningstakten på forbundsregeringens to største budgetposter – udgiften til pensionisters sygesikring Medicare og folkepensionen, Social Security.
Endelig forventer han en skattereform, der vil gøre det komplekse skattesystem enklere og eliminere generøse skattefradrag og skatteunddragelse.
»Det afgørende er, at de offentlige udgifter ikke vokser hurtigere end økonomien,« vurderer Summers.
Den tidligere præsidentrådgiver mener dog ikke, at politikerne vil kunne blive enige om alt dette inden 1. januar.
»Jeg vil tror, man lancerer en totrinsraket. Den første vil indeholde tillidsbevarende tiltag, så bunden ikke går ud af økonomien, og starte inden årets udgang. Det andet trin vil blive forhandlet på plads næste år,« siger Summers.

