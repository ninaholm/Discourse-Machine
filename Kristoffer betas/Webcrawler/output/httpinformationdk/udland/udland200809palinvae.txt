Palin vækker håb hos de republikanske græsrødder
Republikanske aktivister sætter deres lid til, at partiuafhængige vælgere og konservative demokrater i de vigtige midtveststater vil kunne identificere sig med vicepræsidentkandidat Sarah Palin
Sarah Palins tale på republikanernes kongres gav de republikanske græsrødder håb om, at hun kan få konservative demokrater til at stemme republikansk.


 ST. PAUL - For fem dage siden kendte de færreste republikanske partidelegerede navnet på Alaskas guvernør. Men da Sarah Palin trådte ind på podiet i Excell Energy Center onsdag aften, var det som om en rockstjerne havde gjort entre. Præsidentkandidaten himself, John McCain, fik ikke et lige så langt og ikke nær så øredøvende bifald, da han gjorde sin ankomst.
McCains nyerhvervelse begejstrede især partiaktivister fra kampstaterne Ohio, Michigan og Wisconsin i Midtvesten, hvor republikanerne skal slå Barack Obama for at kunne blive siddende i Det Hvide Hus. 
"Det vil hjælpe os med græsrodsarbejdet. Og så ved vi, at en kvinde på stemmesedlen i gennemsnit giver en gevinst på fem procentpoint i Michigan. Kvinder er mere tilbøjelige til at stemmer på kvinder. Sådan er det i hele USA," siger Dennis Buchholtz, delegeret fra Warren, Michigan.
Buchholtz er en af de få republikanere på partikongressen, der i forvejen kender noget til Palin. 
"Min datter har boet i hendes hjemby, Wasilla, Alaska, i fem år, og jeg har ikke hørt andet end gode ting om Palin som borgmester. Hun er en ægte konservativ og abortmodstander," siger han.
I Wisconsin er entusiasmen endnu større. Ved præsidentvalget i 2004 tabte George W. Bush staten til John Kerry med 11.000 af 3 mio. afgivne stemmer. 
"Demokraterne vandt kun på grund af omfattende valgsnyd," hævder Mary Pat Krueger fra byen Menomonie.
Telefonen ringer
Inden McCain udpegede Palin til sin vicepræsidentkandidat, var der temmelig stille blandt græsrødderne i Wisconsins 3. kongresdistrikt. 
"Men så snart vi hørte om Palin, begyndte min telefon at ringe uafbrudt. Konservative og religiøse vælgere ville vide, hvad de kan gøre for at hjælpe. Vi druknede nærmest i henvendelser ved de boder, vi havde stillet op på loppemarkeder i sidste weekend," fortæller Krueger.
Demokraterne tabte valget i Ohio i 2004 og håber desperat på at vinde denne gang. Men de skal ikke gøre sig for store håb, advarer den republikanske partiaktivist Jack Lah fra Westchester nær Cincinnati.
"Det hjælper at have Palin som vicepræsidentkandidat, men det er også vigtigt at forstå, at vores græsrødder faktisk er bedre organiseret end i 2004. I de sidste fire år har vi fortsat arbejdet med at række hånden ud til konservative demokrater og partiuafhængige vælgere. Vi inviterer dem til fest, snakker med dem på gaden og over hækken og forklarer dem, hvorfor McCain med sin lange politiske erfaring er et bedre og tryggere valg end Obama, der ikke har præsteret andet end at give gode taler hele sit liv," siger Lah.
Ohio er en nøglestat. Her kørte Republikanerne en forbilledlig græsrodskampagne i 2004, uden hvilken Bush havde lidt nederlag. 
"Demokraterne undervurderede vores styrke, og det gør de igen i år," mener Jack Lah.
Tomme ord
Den Republikanske partidelegerede anerkender, at Obamas kampagne i Ohio er bedre placeret end forgængeren John Kerrys var i 2004. 
"Obama har i kraft af sin prangende personlighed skabt masser af entusiasme blandt Demokrater, men gassen vil sive ud af ballonen i de næste to måneder," forudsiger Jack Lah. 
"I kampstaterne i Midtvesten er Palin en attraktiv politiker for konservative demokrater og for Hillary Clintons støtter. Det er først efter partikongressen, at de ubeslutsomme vælgere begynder at fokusere på præsidentvalget, og de vil hurtigt forstå, at Obama ikke har andet end tomme ord at vise frem. Det er jo ren luft."
Efter Palins effektfulde tale til partiets kernevælgere onsdag aften er der generel enighed i de amerikanske medier om, at hun har bestået den første prøve som vicepræsidentkandidat. Men pressen er kun lige begyndt at undersøge hendes baggrund, og Obama-kampagnen er endnu ikke gået i offensiven. 
"Hendes tale var overraskende negativ og spottende. Det motiverer naturligvis partibasen, men ulempen kan være, at den negative tone gør hende mere sårbar over for direkte angreb fra demokraterne, der indtil nu har ladet medierne om at kritisere valget af Palin. 
Nu tager Demokraterne og Joe Biden fløjlshandskerne af," skriver den anerkendte journalist James Fallows fra The Atlantic Monthly på sin blog.
Hvis McCain-kampagnen havde håbet at tiltrække partiuafhængige vælgere i Michigan, har de grund til at være skuffede, hedder det i The Detroit Free Press. Avisen samlede en gruppe af denne type vælgere og alle pegede tommelfingeren nedad efter Palins tale.

Læs om John McCains tale fredag på Amerikanske Perspektiver http://luftskibet.information.dk

