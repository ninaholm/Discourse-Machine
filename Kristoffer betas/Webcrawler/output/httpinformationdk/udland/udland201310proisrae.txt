Den proisraelske lobby går i sving



 
	Under FN’s Generalforsamling i september havde præsident Barack Obama håbet at få en tete-a-tete med Irans nyvalgte præsident, Hassan Rouhani. Det skete ikke. Men nogle dage senere talte de to ledere i telefon, og det var den første officielle kontakt mellem Iran og USA siden revolutionen og ayatollahernes magtovertagelse i 1979-80.

	Siden er konkrete forhandlinger begyndt i Wien om en begrænsning af Irans atomprogram til udelukkende at udvinde energi mod en ophævelse af de vestlige sanktioner.

	Israel har i stærke vendinger kritiseret Obama-regeringens villighed til at starte forhandlinger uden på forhånd at sikre sig konkrete indrømmelser fra Iran. I en tale til FN den 2. oktober beskrev Israels premierminister, Benjamin Netanyahu, den iranske præsidents charmeoffensiv som en »fælde« lagt ud for Vesten. Israel er tydeligt nervøs over at blive kørt ud på et sidespor i nogle forhandlinger, som kan få konkrete følger for landets fremtidige sikkerhed.

	Siden optøningen mellem USA og Iran har den proisraelske lobby – der tæller Adelson som bidragsyder – øget presset på Det Hvide Hus og Kongressen. Den indflydelsesrige lobbyorganisation, AIPAC, skriver f.eks. i et memo, at forhandlinger kun bør finde sted, hvis Iran på forhånd afmonterer sit atomprogram.

	Mens der forhandles i Wien, er Kongressen begyndt at debattere en stramning af de økonomiske sanktioner. 

