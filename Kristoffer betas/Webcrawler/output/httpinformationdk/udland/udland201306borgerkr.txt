Efter borgerkrigen kommer … borgerkrigen
En fredsløsning synes langt væk i Syrien, men når et nyt styre kommer til magten, vil de med al sandsynlighed skulle i gang med en ny krig, denne gang mod landets mest radikale islamistiske grupper. Og de vokser i øjeblikket på bekostning af Vestens foretrukne oprørere
 
	En soldat fra den islamistiske milits Jabhat al-Nusra flygter fra et missilangreb. I Syrien er der flere og flere tegn på, at oprørerne ikke kun kæmper mod regeringstropperne, men også mod hinanden.


 
	Det kunne godt være et slags billede på, hvordan Syrien kommer til at se ud engang i fremtiden. Efter en længere belejring stormede Syriens oprørere i midten af marts den nordøstlige provinsby Raqqa og jog regeringsstyrkerne på flugt. 

	Angrebet på den landlige provins’ hovedby foregik med deltagelse af en række forskellige oprørsgrupper, både uafhængige islamistiske grupper og enheder med tilknytning til Syriens Frie Armé, FSA, navnlig den store og markante Farouk-bataljon. Men kort efter indtagelsen af byen var det alligevel det ildevarslende sorte flag fra den al-Qaeda-relaterede kampgruppe Shabhat al-Nusra, der blev hejst til vejrs over byens rådhus.

	Siden da har en ny slags kampe fyldt Raqqas gader. For efter oprørernes overtagelse af en af deres vigtigste byer, er kampene blot fortsat internt. Mens Shabhat al-Nusra i store træk har sat sig på byen, er en række andre militsgrupper blevet fordrevet på ganske håndfast vis, først og fremmest den FSA-allierede Farouk-bataljon. Få dage efter indtagelsen af byen, måtte gruppens soldater afmontere en stor bombe under deres leders bil, der har været åbne kampe mellem grupperne, og for få dage siden blev en af gruppens ledere dræbt i et drive by-skyderi, som få er i tvivl om blev foretaget af Shabhat al-Nusra og færre forestiller sig som sidste akt i en nyopblusset strid.

	»Fremtiden er krig,« konstaterede Farouk-bataljonens lokale leder, Mohamed al-Daher, til Wall Street Journals reporter. »Jeg ser en krig i stor skala. Den Frie Syriske Armé vil bekæmpe islamisterne.«

	Hvilken fredsaftale?

	Den formodning er oprørslederen langfra ene om. Når Rusland og USA onsdag mødes for at diskutere Syrien, er et mindre debatteret spørgsmål ikke på dagsordenen:  om det overhovedet er muligt at gennemføre en fredsaftale i det p.t. utopiske drømmescenario, at det skulle lykkes at forhandle en fredsløsning på plads mellem regimet i Damaskus og oprørernes officielle ledelse. 

	Mens Vesten diskuterer bevæbning af oprørerne, russiske missiler og fly og regimets militære styrke – og Den Frie Syriske Armé allerede lægger planer for en national hær efter konflikten – går de fleste forlydende på, at store dele af oprørssoldaterne fra FSA skifter over til den mest markante islamistiske gruppe, Jabhat al-Nusra, nogle steder i hele enheder. 

	Og sandsynligheden for, at de skulle overholde en eventuel våbenhvile og respektere et nyt styre, er temmelig lille, mener Christopher Phillips, mellemøstforsker med speciale i de syriske grupperinger ved det britiske Queen Mary University i London.

	»Der er ingen chance overhovedet for, at en forhandlingsløsning vil blive respekteret. Det er fuldstændig usandsynligt, at de ville stoppe med at kæmpe,« konstaterer han og understreger, at rabiate grupper som Shabhat al-Nusra og Ahrar al-Sham ikke har nogen interesse i at deltage i et kompromis.

	»Det centrale spørgsmål er, hvor omfattende borgerkrigen bliver på den anden side af en fredsløsning. Det handler i høj grad om, hvor mange oprørskrigere og grupper, du kan få vendt om, så en rekonstrueret 
	regeringshær vil have færre at kæmpe imod. Men jeg kan ikke forestille mig, at der ikke bliver en krig efter krigen. Spørgsmålet er blot, hvor lang og hvor omfattende den bliver,« konstaterer han, samtidig med at han afviser, at våbenleverancer fra Vesten til de mere sekulære oprørsgrupper vil forrykke balancen.

	»Det vil måske hindre nogle få i at hoppe af til Jabhat al-Nusra, men når det kommer til stykket handler det om ideologi,« konstaterer han.

	I Vesten kommer islamisternes fremmarch næppe som en nyhed. Meget af debatten om våbenleverancer til udvalgte oprørsgrupper handler netop om at tippe magtforholdet mellem den ’sekulære’ opposition og den islamistiske i en mere gunstig retning.

	Fire grupper, der kæmper

	Billedet i Vesten af de islamistiske grupper og allierede oprørere er dog indimellem også noget forenklet. Her bliver der ofte set bort fra, at store dele af FSA består af islamister, og at der er en vid udstrækning af overlapning mellem grupperne og samtidig lokale dynamikker, der gør sig gældende. Kendere af grupperne inddeler dem ofte i fire kategorier: Den første er islamister med et standpunkt omkring Det Muslimske Broderskab og ofte inkorporeret i FSA. 

	Den anden gruppe er de to selvstændige islamitiske militser Farouk-Bataljonen og Tawhid-brigaden, der har deres udspring i henholdsvis Homs og Aleppo og er affilieret med FSA, mens et tredje lag består af grupper som den rabiate Ahrar al-Sham og andre forenet under den løse betegnelse Syriens Islamiske Front, der ikke er underlagt FSA og har et mål om at skabe et islamisk kalifat, men opererer uden direkte al-Qaeda-tilknytning og med en vis modstand mod Jabhat al-Nusras mål om at regionalisere konflikten og gøre den til en del af en international jihadistisk kampagne.

	Den sidste og fjerde gruppe, Jabhat al-Nusra og dens forgreninger, er et kapitel for sig. Gruppen har åbent erklæret troskab over for al-Qaedas leder, Ayman al-Zawahiri, og annoncerede for nylig sin fusion med al-Qaeda i Irak til gruppen Islamic State of Iraq and Syria. 

	Hvis nu Assad ikke falder

	Men samtidig er der tegn på, at beslutningen har fået gruppen til at revne i fugerne, konstaterer svenske Aron Lund, der har undersøgt og analyseret grupperne for en række  tænketanke.

	»Det er svært at vide, hvor disse grupper befinder sig om et år eller to. Jabhat al-Nusra har f.eks. interne problemer og har haft lukket ned for al kommunikation i over en måned,« konstaterer han.  

	»Det er grupper, der er opstået hurtigt, og som også kan falde fra hinanden hurtigt. I sidste ende handler det, om man kan forpligte dem på et kompromis, og af hvad man kan tilbyde dem. Men det er klart, at Jabhat al-Nusra ikke er interesseret i en politisk løsning, og de er meget svære at presse. Modsat andre grupper er de ikke støttet af andre stater, men af islamiske netværk, og derfor agerer de efter deres egen logik,« siger han, mens han er mere i tvivl om, hvorvidt det vil kunne lade sig gøre f.eks. at engagere militser som Ahrar al-Sham til en politisk løsning via deres internationale donorer.

	Først og fremmest peger han imidlertid på, at det i dag er svært at få øje på nogen egentlig forhandlingsvilje nogen steder internt i Syrien – og at alles kamp mod alle måske allerede så småt er begyndt:

	»Alle taler om, ’når Assad falder’, men hvad nu hvis styret ikke falder, men bare svinder ind og mister betydning?« spørger han. 

	»Hvis styret bliver ved med at skrumpe, men fortsætter med at kæmpe som en gruppe blandt andre, er det sandsynligt, at kampene internt mellem oprørerne vil vokse – uden at man har fundet en politisk løsning.« 

