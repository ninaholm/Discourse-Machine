Marineoptælling
Flere hundrede nye arter fundet i polarhavene


 13.000 arter. Så mange gemmer sig i polarhavene, lyder det i en ny marineoptælling. Det tyder på, at de polare have ikke er de ørkener, som forskere hidtil har troet, skriver ing.dk. 
7.500 forskellige arter er fundet i Antarktis og 5.500 i Arktis. 
500 forskere fra 25 lande har netop fuldført en såkaldt marineoptælling, der viser, at de polare have er fyldt med liv i langt højere grad end hidtil antaget. Forskerne har også dokumenteret hundredevis af nye arter. De fleste af dem var dog simple livsformer som hvirvelløse dyr, invertebrater.
Ellers fandt forskerne snesevis af sø-edderkopper, der var lige så store som en menneskehånd og små reje-lignende krebsdyr på 3.000 meters dybde omkring Arktis. En af de største overraskelser for forskerne var, at en del af arterne var de samme i havene omkring Arktis og Antarktis på trods af, at der er 11.000 kilometer imellem dem, skriver ing.dk.

