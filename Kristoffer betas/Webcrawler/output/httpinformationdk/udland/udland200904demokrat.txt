Demokrater styrkes i Senatet
Den moderate republikaner Arlen Specter hopper af til Demokraterne i USA. Obamas parti nærmer sig et flertal i Senatet, så det kan gennemtvinge lovforslag
Arlen Specters beslutning om at skifte til Demokraterne kan være fremmet af, at han stod over for et vanskeligt republikansk primærvalgi sin hjemstat, Pennsylvania.


 Præsident Barack Obamas demokratiske partifæller i USA bliver styrket i Senatet, efter at den republikanske senator Arlen Specter i går meddelte, at han skifter parti og bliver demokrat.
"Jeg har besluttet at genopstille ved valget i 2010 i det demokratiske primærvalg," udtaler Arlen Specter i en erklæring.
Hans afhopning kan øge mulighederne for, at Barack Obama får vedtaget en sundhedsreform og en klimalovgivning, to af hans vigtigste prioriteter. Det skyldes, at Demokraterne kan få mulighed for at tilsidesætte proceduremæssige forhindringer fra mindretalspartiet. Arlen Specter indgår straks i den demokratiske gruppe i Senatet.
Demokraterne råder i øjeblikket over 56 pladser i Senatet. Hertil kommer to medlemmer, som langt overvejende stemmer sammen med de demokratiske senatorer. Med Arlen Specters skifte når partiet således op på 59 af de 100 pladser.
Dermed er vejen banet for Demokraternes mål om 60 pladser i Senatet, fordi den demokratiske kandidat Al Franken står til at vinde opgøret om et senatssæde fra delstaten Minnesota. Al Frankens duel med den siddende republikaner Norm Coleman er stadig ikke afgjort, her næsten et halvt år efter kongresvalget, som blev holdt sideløbende med præsidentvalget i november i fjor.
En lokal domstol fastslog for nylig, at Al Franken sejrede med få hundrede stemmers overvægt, men Norm Coleman går højere op i retssystemet med sin sag.
Med 60 stemmer kan Demokraterne omgå en eventuel republikansk forhalingsmanøvre - en såkaldt filibuster - som i praksis kan blokere for lovforslag. Et simpelt flertal er nemlig ikke tilstrækkeligt.
"Vi er begejstrede for at have dig," sagde Barack Obama i en telefonsamtale med Arlen Specter.
For langt til højre
Den 79-årige Arlen Specter var en fremtrædende moderat republikaner og er tidligere formand for retsudvalget. Hans beslutning om partiskiftet kan være fremmet af, at han stod over for et vanskeligt republikansk primærvalg i sin hjemstat, Pennsylvania, hvor det konservative tidligere kongresmedlem Pat Toomey udfordrede ham.
"Jeg oplever nu, at min politiske filosofi er mere i tråd med Demokraterne end Republikanerne," udtaler Arlen Specter, som har været medlem af Kongressen i næsten 30 år.
"Det Republikanske Parti har bevæget sig for langt til højre," forklarer Arlen Specter, som til tider svigtede partidisciplinen.
Han var en af kun tre republikanske senatorer, som støttede Barack Obamas gigantiske økonomiske genopretningspakke i februar.
Formanden for Senatet, Harry Reid, som er demokrat, har gennem flere år forsøgt at overtale Arlen Specter til at skifte side.
"Jeg hilser senator Specter og hans moderate stemme velkommen til vores mangfoldige forsamling," siger Harry Reid.
Arlen Specter advarer om, at han også som demokrat vil tage stilling fra sag til sag.
ritzau

