Krigsførende lande har vidt forskellige mål i Afghanistan
De vestlige lande har vidt forskellige måder at legitimere krigen i Afghanistan over for deres befolkninger på. Det er et problem, fordi vi ikke bruger ikke kræfterne på samme mål, mener dansk Afghanistan-forsker


 De vestlige lande har vidt forskellige måder at legitimere krigen i Afghanistan over for deres befolkninger på. Det er et problem, fordi vi ikke bruger ikke kræfterne på samme mål, mener dansk Afghanistan-forsker
Norge taler om menneskerettigheder, USA om al-Qaeda og Storbritannien om narkotikabekæmpelse.
Kun stabilitet og udvikling er ord, der går igen i alle landes besvarelser af spørgsmålet 'hvorfor er vi i Afghanistan?'. Men hvad der ligger bag de to ord, og hvordan man opnår stabilitet og udvikling, er der stor uenighed om blandt de vestlige regeringer, der sender penge, soldater og civile rådgivere til landet.
Det betyder, at vi bruger kræfterne i vidt forskellige retninger i Afghanistan, forklarer Peter Dahl Thruelsen, der er Afghanistan-forsker ved Forsvarsakademiet.
»Når vi står i missionen i Afghanistan, så arbejder de fleste for det samme. Men et af de store problemer er, at der ikke er en fælles historie eller en fælles sag, der sælger missionen, og det har meget med indenrigspolitik at gøre. Nogle steder i Europa taler man meget om demokrati, i Danmark taler vi om terrorisme på Nørreport, og i USA er man begyndt at tale meget om stabilisering og al-Qaeda, som vi jo aldrig taler om herhjemme,« siger Peter Dahl Thruelsen.
Skæv byrdefordeling
Når politikerne skal forklare den hjemlige befolkning, hvorfor man bruger så mange ressourcer i et land så langt væk, tilpasser de argumenterne til den indenrigspolitiske virkelighed. Peter Dahl Thruelsen hæfter sig ved, at præsident Barack Obamas relancering af USA's Afghanistan-strategi fokuserer på terrorbekæmpelse som det primære mål:
»I Danmark og Europa ved vi godt, at det ikke er rene terrorister, vi bekæmper i Afghanistan. Det er oprørere, som ikke er særligt orienteret mod vesten. Men fra amerikanernes side er man nødt til at relancere kampagnen på den måde, fordi det leder befolkningens tanker tilbage til 11.september, og på den måde, kan man bevare opbakningen til krigen,« siger Peter Dahl Thruelsen.
Forskellige missioner
Når han er til Afghanistan-konferencer i Sverige og Norge, tales der om fredsbevarende missioner, demokratiudvikling og menneskerettigheder.
Men i Danmark taler vi om oprørsbekæmpelse, militære ressourcer og civile rådgivere, der kan hjælpe med kapacitetsopbygning i områder, hvor der stort set ingenting er.
»Det betyder, at vi allokerer ressourcerne meget forskelligt, og den byrdedeling, vi taler så meget om, bliver skæv. Vi undrer os over, at franskmændene, tyskerne, spanierne og italienerne ikke er mere med, men det er fordi, vi ikke ser missionen ens.«


