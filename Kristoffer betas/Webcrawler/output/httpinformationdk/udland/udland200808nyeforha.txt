Nye forhandlinger i Zimbabwe
Nye forhandlinger mellem Robert Mugabe og oppositionsleder Morgan Tsvangarai om en samlingsregering i Zimbabwe fortsætter idag


 Zimbabwes præsident, Robert Mugabe, og oppositionslederen, Morgan Tsvangarai, indledte mandag en ny runde forhandlinger om en magtdeling, som kan føre til en løsning på landets dybe politiske krise.
 Men de to politiske rivaler nåede ikke til enighed og fortsætter tirsdag. Mugabe siger dog, at det er muligt af finde en løsning på de tilbageværende uenigheder.
 Mugabe sagde, at kun "små uløste spørgsmål" mangler at blive løst ved forhandlingerne, som ledes af Sydafrikas præsident, Thabo Mbeki.
 Kilder i oppositionen sagde imidlertid, at Mugabe fortsat afviser at afgive magtbeføjelser, hvilket forhindrer enighed.
 - Den vigtigste hindring er, at Mugabe fortsat afviser at afgive magt. Han går kun med til, at Morgan Tsvangirai skal have en nominel ministerpost, sagde kilder i oppositionen.
 Men der er fra flere sider blevet meldt om fremskridt i forhandlingerne mellem Mugabe og MDC-lederen, Tsvangirai, samt Arthur Mutambara, der leder en gruppe, som er brudt ud af MDC.
 Mugabe har været ved magten i Zimbabwe, siden landet opnåede uafhængighed fra Storbritannien i 1980. 
 Den sydafrikanske mægler forsøger at få de tre politikere til at enes om en model, der fordeler magten i Zimbabwe. Lykkes det for Mbeki at få en aftale i hus, kan det betyde afslutningen på Zimbabwes langvarige politiske krise og øge chancen for, at landet kan arbejde sig ud af en økonomisk katastrofesituation.
 Under Mugabe er Zimbabwe kommet på fallittens rand, og millioner af mennesker har forladt landet og er søgt til nabolandene for at overleve.
 Forhandlingerne blev indledt i sidste måned og kom i kølvandet på anden runde af præsidentvalget i juni. Det var her, at Mugabe stillede op uden modkandidat, fordi Tsvangirai boykottede valget, da hans tilhængere blev kraftigt chikaneret og også overfaldet og fængslet af Mugabe-styret.
 En aftale kan betyde, at Mugabe får blåstemplet de nylige præsident- og parlamentsvalg, der blev kritiseret over en bred kam internationalt, men muligvis også mister en del af de magtbeføjelser, der har sat ham i stand til at styre Zimbabwe med jernhånd.

