Tyske liberale skændes om Europa
Liberalt oprør mod partitoppens håndtering af gældskrisen truer med at slå alvorlige revner i Angela Merkels regeringskoalition
Bare en lille smule hjælp, synes Angela Merkel at bede om. Men regeringskollegerne FDP og partiformand, Philipp Rösler (tv), er splittede omkring retningen i EU.


 BERLIN — Udadtil har Angela Merkel signaleret, at hun har demokratisk opbakning til sin håndtering af euro-krisen. Nu lyder der imidlertid anklager om manglende demokratisk indflydelse fra hjertet af den tyske regering, hvor den liberale juniorpartner FDP i øjeblikket kæmper med voksende intern uenighed om partiets linje i eurokrisen.
Ifølge en voksende skare af euro-rebeller har partiformand Philipp Rösler på udemokratisk vis forsøgt at forhindre dagens afstemning blandt FDP-medlemmer om den liberale tilslutning til den permanente krisefond ESM. Tidligere på ugen fik Rösler hård kritik både i tysk presse og internt i partiet, da han i utide afviste afstemningens betydning med henvisning til, at antallet af stemme- berettigede medlemmer ikke ville være højt nok til at gøre afstemningen gyldig.
»Beslutningen om en medlemsafstemning om krisefonden har rystet FDP i særlig grad,« forklarer Jürgen Falter, valgforsker ved universitet i Mainz. »FDP er internt dybt uenige om, hvordan man skal reagere på krisen. Om man skal have en krisefond eller ej. FDP-ledelsen har ikke formået at besvare dette spørgsmål på en måde, som ikke truer partiet«.
Koalitionen er i fare
Krisen i FDP, der både omfatter kritik af partitoppen og dystre meningsmålinger, er vokset til et omfang, der i værste fald kan ende med at underminere Angela Merkels borgerlige regeringskoalition.
»Hvis afstemningen viser et flertal imod den europæiske krisefond, vil det være en meget vanskelig situation for Philipp Rösler. Som partiformand vil han skulle følge partimedlemmernes afgørelse, men i regeringen, hvor han repræsenterer et andet synspunkt, vil han bringe koalitionen i fare, hvis han søger at forhindre krisefonden,« siger Jürgen Falter
Der er utallige uenigheder i det kriseramte parti, men især Philipp Rösler og parti-ledelsens håndtering af gældskrisen har fået oprøret til at ulme i FDP. I henhold til den seneste EU-pagt, der med kansler Merkel som drivende kraft blev besluttet på sidste uges topmøde i Bruxelles, skal krisefonden ESM allerede træde i kraft allerede fra juli 2012. Ifølge de liberale euro-rebeller vil aftalen udhule de tyske finanser, hvis Tyskland i værste fald skal hæfte for gældsramte lande som Irland, Grækenland og Portugal. Af den grund kræver euro-rebellerne med forbundsdagsmedlem Frank Schäffler i spidsen et opgør med partiledelsens entydige opbakning til Angela Merkels kurs i krisen.
Ungt håb trækker sig
Onsdag nåede stemningen hos de tyske liberale nye dybder, da generalsekretær Christian Lindner meddelte, at han trækker sig fra partiet. Udmeldingen fra 32-årige Christian Lindner, der førhen er blevet betragtet som det bedste bud på en fremtidig partiformand, udlægges af flere tyske kommentatorer som et stærkt tegn på FDP’s aktuelle mangel på en klar kurs og en sammenhængende politik.
»Den minimale mængde af lederskab, der er tilbage i FDP-ledelsen, rækker kun til at gå hinanden på nerverne eller til at træde tilbage,« skriver Süddeutsche Zeitung i en sønderlemmende analyse af FDPs aktuelle situation. Lindners officielle begrundelse lyder, at han vil gøre plads for ’en ny dynamik’ i FDP, der har aldrig fundet sig til rette i rollen som regeringsbærende parti.
Ved valget i efteråret 2009 opnåede FDP et overraskende positivt valgresultat på 14,6 pct. og har siden været i koalition med Merkels CDU. Men som de danske konservative har FDP med regeringsansvaret haft vanskeligt ved at fremføre selvstændige og politiske realiserbare løsninger. Blandt andet har Merkel gentagne gange blokeret for partiets valgløfter om skattelettelser.
I et forsøg på at rette op på den synkende skude valgte partiet i maj at lade Philip Rösler, den nuværende økonomiminister, overtage formandsskabet fra nuværende udenrigsminister, Guido Westerwelle. Siden har partiformand Philipp Rössler vaklet mellem uforbeholden støtte Angela Merkel og uddelingen af symbolske lunser til partiets euroskeptiske fløj.
Röslers kurs har imidlertid været en gevaldig fiasko. I dag indikerer aktuelle meningsmålinger, at FDP ikke ville kunne nå over spærregrænsen på 5 pct.
»FDP får stadig færre stemmer, fordi intet længere hænger sammen i dette parti. Deres skatte- og finanspolitik er det samme gamle sammenkog fra i forgårs«, lyder dommen i Süddeutsche Zeitung.

