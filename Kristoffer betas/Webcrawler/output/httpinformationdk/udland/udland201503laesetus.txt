At læse tusindvis af e-mails er ikke masseovervågning
Britisk parlamentskomité frikender i ny rapport efterretningstjenesten GCHQ for at have foretaget ulovlig masseovervågning på trods af, at de hver dag læser tusindvis af e-mails. Civilsamfundsgrupper kalder komiteen ’ignorant’


 En britisk parlamentskomité har i en længe ventet rapport frikendt landets elektroniske efterretningstjeneste, GCHQ, for ulovlig masseovervågning af befolkningen. Samtidig afslører rapporten, at tusindvis af beskeder hver dag bliver læst af efterretningsagenter. Præcis hvor mange er uklart, fordi rapporten er censureret for tal, der kan »skade nationens sikkerhed«. Ifølge én sætning er der dog tale om »omkring *** tusind pr. dag«, hvilket kan dække over alt mellem 1.000 og 999.000.Hvad end tallet er, svarer det imidlertid kun til, at en »lille bitte fraktion« af den indsamlede internetkommunikation »nogensinde ses af et menneskeøje«, konkluderer parlamentets Efterretnings- og Sikkerheds Komité (ISC). Den fastslår desuden, at det materiale, der læses, udelukkende er »af højeste efterretningsværdi«.»Vores undersøgelse har vist, at efterretningstjenesterne ikke har den retslige autoritet, ressourcerne, de tekniske evner eller ønsket om at opsnappe hver eneste britiske borgers kommunikation eller al kommunikation på internettet: GCHQ læser ikke alle briters e-mails,« skriver komiteen i rapportens konklusion.Selv om der ifølge komiteen ikke er begået lovbrud, mener den dog, at der er behov for at erstatte den eksisterende spredte lovgivning på området, der er »unødvendigt kompliceret« og »ugennemsigtigt«, med én enkel lov, der skal regulere efterretningstjenesternes råderum og magt.Med rapporten har politikerne afvist de to hovedpåstande, der blev fremsat som resultat af Edward Snowdens lækage i 2013: at overvågningen var omfattende og vilkårlig.Godt nok indsamler efterretningstjenesterne »store mængder materiale«, skriver komiteen, men »det er alt sammen målrettet«, om end det er »uundgåeligt, at nogle uskyldige kommunikationer kan være blevet indsamlet ved en tilfældighed«.Det konservative ISC-medlem Mark Field angreb efter offentliggørelsen af rapporten efterretningstjenesternes kritikere.»Den store fejl, Snowden og The Guardian begik, var at ligestille massedata med masseovervågning. Sandheden er, at filtreringsprocessen betyder, at kun et lille bitte omfang af den indsamlede massedata, nogensinde bliver undersøgt. Den pointe fremførte The Guardian aldrig rigtig, hvilket gav indtryk af, at offentligheden havde en spion over skulderen under hver eneste telefonopkald, hver eneste e-mail og hver eneste sms,« sagde han ifølge The Daily Mail.Den tavse vagthundRapporten, der har været undervejs i 18 måneder, blev omvendt modtaget med hån af netop The Guardian og ikke mindst den journalist, der gennemførte det første interview med Snowden efter lækagen: Glenn Greenwald. Han henviser i en tweet til, at ISC-komiteen, hvis opgave det er at overvåge efterretningstjenesternes arbejde, »lærte, at GCHQ havde aflyttet jurister… fra avisartikler«.Oversight in UK: Committee admits it learned of GCHQ eavesdropping on lawyers . . . from newspaper reports pic.twitter.com/Q6FQTx2MHF— Glenn Greenwald (@ggreenwald) March 12, 2015The Guardian svarer igen i en leder, hvor den kalder komiteen for en »vagthund, der sjældent gør«, og som gemmer sine »hårdeste ord for dem, der slår alarm, mens de slumrer«.En talsmand for avisen påpegede desuden, at offentligheden ikke ville ane, at efterretningstjenesterne havde udviklet programmer til masseindsamling af data, hvis ikke det var for Snowden.»Snowden-afsløringerne fremprovokerede en global debat om efterretningstjenesternes rolle og om overvågning i den frie verden, samt i hvilken grad den bør underlægges demokratisk og juridisk kontrol,« sagde talsmanden og påpegede, at den såkaldte Investigative Powers Tribunal for nylig konkluderede, at »GCHQ og (amerikanske, red.) NSA’s masseovervågningsprogrammer var ulovlige«.En hel række civilsamfundsgrupper bakker op om kritikken: »ISC har gentagne gange vist sig at være spionernes talerør – så ignorant og ineffektiv, at det kun er takket være Edward Snowden, at det havde den mindste anelse om sikkerhedstjenesternes narrestreger,« siger direktør for Liberty, Shami Chakrabarti, i en udtalelse.Open Rights Groups direktør Jim Killock mener, at ISC burde have »undskyldt over for nationen for ikke at have informeret parlamentet om, hvor meget GCHQ’s magt var vokset«.»Denne rapport undlader at tage fat på de centrale spørgsmål på nær behovet for reform af vores forældede overvågningslove,« tilføjer han.Behovet for en ny lovgivning er også det eneste punkt, ytringsfrihedsorganisationen Index on Censorship kan blive enig med komiteen om.»Index byder ISC’ens anerkendelse af, at der er behov for et hovedeftersyn af Storbritanniens overvågningslove, velkommen. Ikke desto mindre er vi rystede over, at komiteen har accepteret præmissen om, at masseindsamling af data ikke udgør masseovervågning. Det gør det. Vilkårlig masseindsamling af data udgør en alvorlig trussel imod vores borgerrettigheder,« siger Index-direktør Jodie Ginsberg. 
