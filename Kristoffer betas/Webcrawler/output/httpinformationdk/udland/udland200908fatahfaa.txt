Fatah får ny og yngre ledelse
Den korruptions-anklagede tidligere ledelse i Fatah er blevet erstattet af et nyt og yngre hold, mens Mahmoud Abbas er gået styrket ud af den første partikongres, som Fatah har afholdt siden 1989


 Fatah har netop afholdt sin første partikongres i 20 år. Præsident Mahmoud Abbas bliver på lederposten, men mange andre prominente profiler er blevet skubbet fra magten til fordel for nye medlemmer. Kun fire af de gamle veteraner bliver på deres poster i Fatahs beslutningstagende centralkomité, mens 14 nye ansigter er kommet til.
Fatah har længe været splittet mellem den ideologisk drevne ældre generation, som har styret partiet fra eksil i andre lande, og så den yngre mere pragmatiske generation, som er født i de palæstinensiske områder, og som er mere åben over for at gå ind i forhandlinger med Israel.
Selv om der nu er kommet en ny generation af ledere til, mener ph.d. og mellemøstekspert Michael Irving Jensen ikke, at Fatahs politik vil ændre sig mærkbart under den nye ledelse. Han slår fast, at Mahmoud Abbas er kommet styrket ud på den anden side af partikongressen i Betlehem, hvor 2.355 delegerede var mødt op, og han mener derfor også, at den linje, partiet hele tiden har ført, vil fortsætte.
»Mahmoud Abbas kan være godt tilfreds oven på det her møde. Han har fået en række af de folk, der støtter op om ham, indvalgt i centralkomiteen,« siger Michael Irving Jensen.
Partikongressen og valget af nye ledere er vigtig for Fatahs fremtid, fordi anklager om korruption og intern splid har svækket partiet
»Når de gamle er blevet valgt fra, er det fordi de af mange palæstinensere - inklusive flere af Fatahs egne folk - har været set som korrupte,« siger Michael Irving Jensen.
Ifølge ham hænger der imidlertid stadig korruptionsanklager over hovedet på en række af de folk, der nu kommer til at sidde i Centralkomiteen.
Håb om ny enhed
Selv håber det splittede Fatah, at valget vil betyde, at de kan genvinde tidligere tiders troværdighed og popularitet og stå stærkere i forhandlinger med både Israel og det rivaliserende Hamas, som vandt valget i 2006, og som i sommeren 2007 overtog kontrollen med Gaza-striben.
Michael Irving Jensen mener imidlertid, det er svært at sige, om det vil lykkes for Fatah at skabe større enighed og en fælles front.
»Selv om Mahmoud Abbas står stærkere nu, vil han også komme til at skulle tage nogle slåskampe, for fløjene i Centralkomiteen er stadig meget uenige,« siger han og fortæller, at der især er  uenighed om, hvorvidt Fatah skal indgå i samarbejde og dialog med Hamas.
Ifølge Michael Irving Jensen kommer Fatahs enhed for alvor på prøve ved det kommende parlaments- og præsidentvalg, som ifølge planen skal afholdes i starten af næste år.
»Ved sidste valg kunne de ikke enes om at opstille fælles politiske lister, og derfor stillede Fatahs kandidater op som uafhængige og stjal stemmer fra hinanden, og deres interne splittelse var i højere grad end Hamas' styrke årsagen til, at Hamas endte med at vinde,« siger han.
Styrket
Ifølge Helle Malmvig, som er ph.d. og seniorforsker ved Dansk Institut for Internationale Studier (DIIS), er Fatah blevet styrket af partikongressen, hvad man ifølge hende også kan se på meningsmålinger.
»Fatah er kommet overraskende styrket ud af det. Der har været en årelang kamp mellem fløjene i Fatah, som er spidset til siden 2005-2006, og de to fløje har stået lige stærkt, men nu er det reformfløjen, der har vundet, og det er en stor styrke for Fatah,« siger hun.
Ifølge Helle Malmvig er det imidlertid langtfra sikkert, at Fatahs nye popularitet vil få de store konsekvenser lige foreløbig. Hun mener nemlig, at Hamas vil gøre alt, hvad de kan, for at forhindre, at det planlagte præsident- og parlamentsvalg bliver afholdt, så længe meningsmålingerne ser ud, som de gør nu.
»Derfor er jeg bange for, at Fatah ikke vil kunne bruge det her til særligt meget i forhold til Hamas,« siger Helle Malmvig.


