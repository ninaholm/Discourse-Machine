Syrisk minister hopper af prominente afhopper
Oppositionen håber på en sneboldeffekt, men intet tyder på, at Assad-styret er ved at smuldre. FN-mægler Kofi Annan er på vej til Damaskus for at finde en politisk løsning.  Eksperter siger, at løsningen findes i Moskva
FN’s tidligere generalsekretær Kofi Annan kommer søndag til Syrien for at forsøge at overbevise Syriens leder, Bashar al-Assad, om, at han skal indgå våbenhvile.


 Torsdag hoppede den første højtstående syriske politiker af i protest mod den fortsatte nedslagtning af oppositionen. Tusindvis af soldater har forladt hæren og sikkerhedsstyrkerne, men viceolieminister Abdo Hussameldin er den eneste minister, som indtil videre har forladt styret.
»Jeg tilslutter mig revolutionen og dem, der vender sig imod uretfærdighed og regimets brutale kampagne, som søger at knuse folkets krav om frihed og værdighed« sagde Hussameldin bl.a. i en tale på YouTube.
Den syriske opposition håber, at Hussameldins tilbagetræden vil starte en dominoeffekt. Men det anser flere Syrien-eksperter for at være ønsketænkning.
»Der er ikke noget, som tyder på, at mange andre vil følge efter,« siger Rime Allaf fra den britiske tænketank Chatham House.
Samme vurdering kommer fra seniorforsker Julien Barnes-Dacey fra European Center for Foreign Relations i London
»En viceolieminister er ikke nogen særlig vigtig person i Syrien,« siger han. »Jeg tvivler derfor på, at hans afhopning alene vil starte en sneboldeffekt, der vil få Assads inderkreds til at gå i opløsning.«
Annan til Damaskus
Samtidig med at Hussameldin meddelte, han vendte regimet ryggen, nåede FN’s humanitære chef, Valerie Amos, i går frem til den sønderbombede by Homs.
»Baba Amr-distriktet er fuldkommen ødelagt,« erklærede en rystet Amos, der kræver svar fra de syriske myndigheder på, hvad der er sket med områdets 100.000 indbyggere.
Amos måtte vente i næsten en uge, før hun fik tilladelse af Assad-styret til at besøge byen. Det var først, da Rusland sluttede sig til kritikerne, at hun fik tilladelsen.
På søndag får FN’s humanitære chef selskab af organisationens særlige udsending, den tidligere generalsekretær Kofi Annan. Han kommer til Damaskus for at forsøge at presse Assad til at indgå en våbenhvile og indlede forhandlinger om en politisk løsning.
Julien Barnes-Dacey fra ECFR vurderer, at Annan har en »lille, men reel chance« for succes. Især hvis han hurtigt erkender, at nøglen til en løsning ligger i Moskva.
»Hvis ikke Annan får Rusland til at bakke sin fredsmission op, kommer han ingen vegne,« siger Barnes-Dacey. »Til gengæld kan Assad ikke holde stand, hvis først Rusland er med på vognen.«
Julien Barnes-Dacey vurderer, at Rusland kan overtales til at støtte en gradvis afvikling af Assad-styret.
»Det er der en reel mulighed for, hvis Annan er parat til at søge en løsning, der inkluderer det nuværende regime, sådan som det er sket i Yemen.«
I Yemen trådte landets forhadte præsident Saleh tilbage efter langvarige forhandlinger og overlod en begyndende reformproces til sin vicepræsident.
Ifølge den syriske opposition blev mindst 62 personer dræbt torsdag, heraf 52 i Homs. Demonstrationer fandt sted i et dusin byer over hele landet. Flere forstæder til Damaskus blev afspærret af sikkerhedsstyrkerne og nye massearrestationer gennemført. Det er ikke muligt at verificere oplysningerne, men BBC rapporterede torsdag om fortsatte bombardementer.

