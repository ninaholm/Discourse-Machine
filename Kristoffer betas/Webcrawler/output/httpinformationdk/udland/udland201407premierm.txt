Premierminister Netanyahu mangler en nem udvej
På kort sigt handler Israels militære offensiv i Gaza om at svække Hamas og ødelægge tunneler, der muliggør angreb på israelske byer. Men det er uklart, hvornår målet er nået, og det kan blive et problem for premierminister Netanyahu
Israels premierminister, Benjamin Netanyahu, er under pres fra to sider. Den israelske højrefløj kræver hårdere fremfærd over for Hamas, mens store dele af verdenssamfundet opfordrer til våbenhvile.


 Det kan være svært at se den større mening. Siden den 8. juli er mere end 1300 mennesker, heraf langt hovedparten civile, dræbt som følge af konflikten i Gaza. Mere end 7200 er såret. Over 170.000 er på flugt. Og til hvilken nytte?
Selv den israelske regering har svært ved at svare på spørgsmålet. Operation Protective Edge skal genoprette tryghed og sikkerhed for civilbefolkningen i Israel. Men hvornår kan det mål siges at være opnået? Det mest håndgribelige, der hidtil er kommet fra den israelske regering, er premierminister Netanyahus erklærede målsætning om at ødelægge de tunneler, der gør det muligt for Hamas og andre grupper at angribe israelske byer.
Det er et mål, de fleste israelere kan bakke op om. Selv avisen Haaretz, der ofte markerer sig kritisk over for Netanyahus regering, skriver på lederplads, at kampen mod tunnelerne giver den militære operation »legitimitet«. Indsatsen har dog vist sig at være betydeligt sværere end først antaget. Da Israel satte landtropper ind i Gaza for at finde og ødelægge tunnelerne, sagde forsvarsministeren, at operationen formentlig ville tage »to-tre dage«.
Nu er meldingen en helt anden. »Vi må være forberedt på en langvarig kampagne,« sagde premierminister Netanyahu i en tv-tale til befolkningen tidligere på ugen.
Højrefløjens høge
Israelske medier mener at vide, at hæren kun har en vag idé om, hvor mange tunneler, der eksisterer, og hvor de befinder sig. Og det er formentlig grunden til, at krigen i Gaza ser ud til at blive mere langvarig, end de fleste – også Netanyahu – havde troet.
Det sætter premierministeren under et betydeligt pres. De 56 dræbte israelere, heraf tre civile, blegner ved siden af det palæstinensiske tabstal, men er højere, end den israelske offentlighed er vant til.
Og for hver en ung værnepligtig, der vender hjem i kiste, får de, der kræver langt skrappere midler taget i brug, mere vind i sejlene. Det kan virke paradoksalt set fra Danmark, men i Israel beskyldes Netanyahu af mange for at være for blød over for Hamas. Fra højrefløjen i hans egen regering er der krav om at »gå hele vejen« og udslette Hamas en gang for alle.
Det ønsker Netanyahu formentlig ikke. Det ville kun føre til en yderligere eskalering af situationen og langt flere dræbte israelske soldater. Hans analyse er den, at Hamas ikke kan udryddes helt. Og selv hvis de kunne, ville alternativet formentlig være langt værre. Det er langt mere sandsynligt, at grupper som Islamisk Jihad ville vinde yderligere fodfæste i Gaza-striben, end at Mahmoud Abbas’ moderate Fatah skulle genvinde magten.
’At slå græsset’
Nogen reel vision for en langtidsholdbar løsning har Netanyahu tilsyneladende ikke. Det nærmeste, han kommer, er et ønske om at gøre Gaza til en demilitariseret zone under internationalt opsyn. En idé, som anonyme embedsmænd præsenterede i avisen Haaretz tidligere på ugen.
Meget sigende har Netanyahu ifølge embedsmændene »ingen klar idé om«, hvordan denne internationale kontrolmekanisme skal udformes, men »spørger udenlandske ledere om ideer«.
Og visionen er næppe heller realistisk. Det ville kræve en operation i langt større skala og formentlig også en decideret besættelse at finkæmme Gazastriben for våben. Derfor er den overordnede strategi foreløbig den samme som altid. Israels veludviklede missilforsvar betyder, at Hamas’ primitive raketter ikke for alvor udgør nogen trussel.
Netanyahu kan leve med status quo og iværksætter rutinemæssigt hvert eller hvert andet år en militæroperation, likviderer nogle Hamas-ledere og bomber deres infrastruktur, så de ikke for alvor vokser sig stærke. Græsset skal slås en gang imellem, som det eufemistisk hedder i israelsk militærjargon. Og det var der i israelsk optik særligt brug for efter genforeningen mellem Fatah og Hamas tidligere på året.
Netanyahus dilemma
Netanyahus problem kommer, når han på et tidspunkt finder plænen tilstrækkeligt veltrimmet og ønsker at trække sig ud af Gaza igen. De manglende konkret formulerede succeskriterier ved operationens start gør det svært for premierministeren at erklære missionen fuldført. I hvert fald at gøre det på en måde, der vil overbevise høgene på højrefløjen.
Den israelske indenrigsminister Gideon Sa’ar har allerede krævet, at alle forslag om våbenhvile skal til afstemning i regeringskabinettet. Hvis det bliver en realitet, kan Netanyahu få endog meget svært ved at indstille kamphandlingerne.
Samtidig vokser presset fra det internationale samfund, herunder også USA, som mandag højst opsigtsvækkende underskrev en erklæring fra FN’s Sikkerhedsråd, der kræver en våbenhvile mellem de to parter.
Netanyahu står derfor i et dilemma: Fortsætter han den nuværende linje, vil han fortsat blive mødt med kritik fra både sin egen højrefløj og fra det internationale samfund, og de høje tabstal vil fortsætte. Trækker han sig ud af Gaza vil det have store indenrigspolitiske omkostninger. Og vælger han at følge højrefløjens krav om en eskalering af offensiven, vil tabstallene stige dramatisk – ligesom presset fra det internationale samfund. Foreløbig er det svært at se en vej frem.

