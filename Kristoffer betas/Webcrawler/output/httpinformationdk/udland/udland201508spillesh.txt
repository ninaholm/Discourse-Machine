Der spilles højt spil om lave oliepriser
Stik mod alle eksperters forventninger falder olieprisen til stadig lavere niveauer. Det forvandler hele markedssituationen, og udstiller Shell som en stærkt risikobetonet spiller med det arktiske miljø som indsats
 Olieprisens nedtur: Prisen på amerikansk råolie (WTI) de seneste to år. Kilde: Euroinvestor


 Der sker underlige ting med olien for tiden. Hvorfor bliver prisen ved med at falde, spørger branchefolk hinanden. Og hvorfor i alverden insisterer Shell på at indlede kontroversiel og risikabel olieudvinding i Arktis, når nu priserne falder, og rentabiliteten forringes?
Det er ikke længere siden end sidste sommer, at den amerikanske referenceolie, WTI, blev noteret til en pris på 106 dollar pr. tønde. I går var den nede under 41 dollar og dermed lavere end lavpunktet under recessionen i 2009. Den europæiske nordsøolie er med godt 47 dollar pr. tønde tilsvarende tæt på det laveste prisniveau i over seks år. Og prisfaldet ventes at fortsætte.
»En oliepris på 30 dollar er mulig i 2016. Der er en betydelig risiko for en lavere oliepris end vores estimat på 65 dollar pr. tønde næste år,« sagde forleden Torbjørn Kjus, olieanalytiker hos den store norske finanskoncern DNB Markets, til avisen Dagens Næringsliv. Skulle nordsøolien virkelig blive så billig, vil det være det laveste prisniveau i over 10 år.
Det Internationale Energiagentur, IEA, siger tilsvarende, at prisfald kan ventes resten af året. Allerede nu er konsekvenserne omfattende for branchen og for lande, der er afhængige af olieproduktion.
I en netop udsendt konjunkturrapport for Norge spår DNB Markets for eksempel, at væksten i det norske BNP vil falde fra 2,3 pct. i 2014 til 1,3 pct. i år og næste år – bare halvdelen af det gennemsnitlige vækstniveau de seneste 15 år.
»Vi er begyndt at se, at tilbageslaget i oliebranchen spreder sig, omend ikke så meget endnu. Vi vil komme til at mærke det tydeligere,« siger seniorøkonom hos DNB Markets, Kyrre Amdal. Indtil nu er over 36.000 personer blevet fyret i Norges olierelaterede industrier, oplyser den norske arbejds- og velfærdsforvaltning, NAV.
I Storbritannien truer fagforeningsledere i disse dage med strejke i Nordsøen som reaktion på de fyringer, som også finder sted i den britiske oliesektor. Alene selskabet Wood Group, der servicerer olieplatforme for de store selskaber, har siden nytår fyret 1.000 medarbejdere i Nordsøen og ca. 5.000 globalt, mens for eksempel Shell i år når op på at fyre 6.500, heraf de 500 i Nordsøen. Ifølge selskabet Swift Worldwide Resources, der rekrutterer mandskab til olieindustrien, har sektoren det seneste år afskediget over 160.000 medarbejdere på globalt plan.
Shell er et af en række olieselskaber, som for nylig har aflagt skuffende regnskaber for andet kvartal. Hvor Shells fortjeneste skrumpede med 35 pct. i forhold til samme tid sidste år, har Exxon rapporteret et fald i indtjeningen på 52 pct. og Chevron et fald på hele 90 pct. Finansmediet Bloomberg rapporterer, at 157 energiselskaber noteret i det såkaldte MSCI World Energy Sector-indeks tilsammen har tabt 1.300 milliarder dollar i markedsværdi det seneste år.
Når det gælder oliestater, er lande som Venezuela, Nigeria, Angola og Rusland i alvorlige vanskeligheder som konsekvens af de faldende priser og svindende indtægter. Venezuela, der har en statsgæld på 900 mia. kroner og inden december skal tilbagebetale 45 mia., står i fare for statsbankerot og social uro, og noget lignende gælder Angola, hvor olien har sikret 70 pct. af indtægterne. En aktuel rapport fra PricewaterhouseCoopers advarer om sociale opstande, hvis regeringen tvinges til besparelser, der for eksempel rammer evnen til at betale offentligt ansatte og sociale ydelser. I Rusland har de faldende olie- og gasindtægter kombineret med de vestlige sanktioner bragt økonomien i recession. Selv Saudi-Arabien siges at være under pres med udsigt til den laveste BNP-vækst siden 2009.
 Olieprisens nedtur: Prisen på amerikansk råolie (WTI) de seneste to år. Kilde: Euroinvestor

Mere skiferolie, mindre behov
Så hvorfor bliver det ved, prisfaldet?
Langt de fleste troede, det var ovre, og åndede lettet op, da olieprisen i januar i år endelig begyndte at stige fra et lavpunkt omkring 44 dollar pr. tønde. Prisfaldet frem til da var udløst af tre faktorer: Den stærkt voksende amerikanske produktion af skiferolie med fracking-teknikken, den faldende efterspørgsel fra især Kina samt OPEC’s beslutning om fastholde sit høje produktionsniveau for at presse amerikanerne på prisen frem for – som man ellers plejer – at dæmpe produktionen ved ubalance mellem udbud og efterspørgsel.
Den begyndende prisstigning sås som tegn på, at markedet regulerede sig selv, og at blandt andet den dyre produktion af skiferolie i USA nu ville aftage, fordi rentabiliteten var væk.
»Der er ingen tvivl om, at prisfaldet de sidste mange måneder har skræmt investorer væk fra den omkostningstunge olie – herunder amerikansk skiferolie, olie på store havdybder og tjæresand,« sagde en ledende saudiarabisk talsmand i maj til Financial Times.
Men han og andre tog fejl. Den begyndende prisstigning gennem foråret til et niveau på godt 61 dollar pr. tønde blev fra juni afløst af et nyt prisfald, der er fortsat til denne dag til de aktuelle ca. 40 dollar pr. tønde.
Forklaring: Den økonomiske afmatning i Kina med udsigt til en BNP-vækst i år på under syv pct. har vist sig dybere og mere vedvarende end forudset. Dertil kommer, at Iran med den forventede ophævelse af Vestens olieembargo vil sende op til 400.000 tønder olie på markedet. Oven i det har Irak vist sig i stand til og indstillet på at hæve sin olieproduktion uventet meget.
»Der kan argumenteres for, at yderligere forsyninger fra Irak presser de globale oliepriser mere end Iran,« skrev finansanalytikerne hos JPMorgan for nylig.
Fælles for Irak og Iran er, at de har desperat brug for penge, og derfor ikke vil holde sig tilbage med at sælge olie.
Og endelig – og nok så afgørende – har de amerikanske skiferolieproducenter vist sig bedre i stand til at modstå prispresset end forudset. Ganske vist er der blevet skåret ned på investeringerne, antallet af borerigge i drift er faldet, og de mindst lødige felter er blevet opgivet. Men samtidig har de lave priser og den skærpede konkurrence presset skiferolieindustrien til at effektivisere sin produktion, ligesom der er sket en række fusioner og opkøb inden for branchen.
»Industrien har hørt dette som et signal om at vågne op: Bliv mere effektiv eller skrub af,« sagde en oliemand fra Eagle Ford-skiferfeltet i Texas til New York Times.
Facit er, at den amerikanske olieproduktion fortsat er i vækst, og at det globale oliemarked alt i alt er »massivt overforsynet«, som IEA har udtrykt det.
»Alt lagt sammen virker denne prognose uundgåelig: lave oliepriser så langt øjet rækker,« skriver den amerikanske olieanalytiker, professor Michael Klare, Hampshire College, i en aktuel analyse.
Han påpeger, at den øgede amerikanske indflydelse på det globale oliemarked betyder en svækket evne til at sikre en stabil verdensmarkedspris på olie: Hvor OPEC-landene med deres statskontrollerede selskaber har kunnet skrue hurtigt op og ned for oliehanerne for at balancere udbud og efterspørgsel, består den amerikanske oliesektor af private virksomheder, der handler efter egne tilskyndelser og interesser på et ukontrollabelt marked.
Michael Klare forudser, at nogle olieproduktioner i den nuværende prissituation vil blive tvunget ud af markedet:
»Investeringer i omkostningstunge ’ukonventionelle’ projekter som canadisk tjæresandsolie, de meget dybe felter i Atlanterhavet samt den arktiske olie vil stort set forsvinde.«
Shells arktiske væddemål
Hvis det er fremtidsperspektivet, hvorfor i alverden har Shell så investeret foreløbig syv milliarder dollar på at lede efter olie i det sårbare og vanskeligt tilgængelige arktiske miljø i Chukchi-havet ved Alaska? Olieselskabet fik i mandags den amerikanske regerings endelige tilladelse til at bore til mere end 1.000 meters dybde i havbunden, dvs. til de dybder hvor olie- og gaslagene kan findes. Shells borerig Polar Pioneer er nu i gang og vil bore frem til 28. september, hvor den korte arktiske sommersæson og dermed årets boretilladelse udløber.
Projektet er stærkt kontroversielt på grund af risikoen for olieudslip i havmiljøet under de vanskelige vilkår, og Shells borerig var i flere måneder i forsommeren mål for aktivisters protester og blokader i Seattle og Portland, før bugseringen til Chukchi-havet.
Præsident Barack Obama har også fået heftig kritik for den aktuelle boretilladelse, der blev givet kort efter præsidentens præsentation af sin ambitiøse klimapolitik, hvor han blandt andet sagde at »Folk i Alaska er i frontlinjen af en af de største udfordringer, vi konfronteres med i dette århundrede: klimaændringer.«
Tidligere vicepræsident Al Gore har kaldt tilladelsen til Shell »vanvittig«, og Obamas udenrigsminister og demokratiske præsidentkandidat Hillary Clinton skrev i tirsdags på twitter, at »Arktis er en unik skat. Med det vi ved, er det ikke risikoen værd at bore.«
Både Greenpeaces amerikanske direktør Annie Leonard og direktøren for klimanetværket 350.org, May Boeve, karakteriserer Obamas adfærd som »hyklerisk«.
For Shell synes der imidlertid ingen slinger i valsen. Man fortsætter eftersøgningen vel vidende, at det formentlig bliver år 2030, før en kommerciel produktion kan startes – hvis altså der findes olie under Chukchi-havet.
»Det er simpelthen for stor en gevinst. Vi har ikke råd til at lade det hele blive der,« sagde forleden Shells arktiske chef, Ann Pickard, til finansmediet Bloomberg.
Den tidligere ledende BP-medarbejder Nick Butler, nu energiforsker ved Kings College, siger til samme medie, at Shell må have forventninger om »et enormt fund«, siden man satser så voldsomt.
Butler skønner produktionsprisen for den mulige olie fra Chukchi-havet til over 100 dollar pr. tønde, så der skal både findes virkelig store mængder og opnås en meget højere markedspris end i dag, før det giver kommerciel mening.
»Det er et farligt væddemål,« siger han, mens BP’s tidligere bestyrelsesformand Lord Browne i sidste uge sagde til BBC, at olieudvinding i Arktis er »meget dyrt« og at han ikke selv støtter den slags. Også Chevron, Exxon, Statoil, Total og ConocoPhillips har lagt arktiske ambitioner på is.
Erhvervsrådgiver Dave McCormick, der har inside-erfaring fra 30 år hos Shell, siger at selskabet tænker langsigtet, hinsides de p.t. lave oliepriser.
»Shell har overbevist sig selv om, at vedvarende energi ikke kan vokse hastigt nok til at møde et stigende energibehov,« siger han til Bloomberg.
For Shell »er hovedsagen ikke at eftersøge kulbrinter i Arktis. Det handler om, at samfundet kræver denne energi.«
Olieanalytikeren Michael Klare tvivler. Han nærer forhåbninger om, at klimatopmødet COP21 i Paris til december samt summen af nye nationale klimaplaner vil føre til afgifter på olie og anden fossil energi, fremme af hybrid- og elbiler, accelereret omstilling til vedvarende energi og andre initiativer, der mindsker olieefterspørgslen.
»Det kan tænkes, at brugen (af olie, red.) faktisk falder flere år før, forsyningerne bliver knappe,« skriver han.
I så fald kan Shells arktiske olieinvestering ende som stranded asset, en værdiløs investering.

