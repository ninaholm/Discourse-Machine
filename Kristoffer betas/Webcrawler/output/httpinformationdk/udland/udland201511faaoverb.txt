Få et overblik over den europæiske efterforskning af angreb i Paris
Den første af gerningsmændene bag weekendens angreb er blevet identificeret som Ismail Omar Mostefai.


 Myndigheder i Frankrig, Tyskland, Belgien og Grækenland er involveret i efterforskningen af de dramatiske begivenheder, der spredte død og rædsel i Paris' gader fredag aften og lørdag nat.
Seks af gerningsmændene blev dræbt, da de hver især udløste det bombebælte, som de bar. En syvende gerningsmand bar også et bombebælte, men blev dræbt af franske sikkerhedsstyrker, inden han fik udløst det. En eller flere andre kan stadig være på fri fod.
* Frankrig
Den første gerningsmand, hvis navn myndighederne frigav, er den 29-årige Ismail Omar Mostefai, der har algeriske rødder. Det skriver flere franske medier.
Nyhedsbureauet AFP oplyser, at efterforskere har fundet frem til hans identitet via aftryk fra en af hans fingre, der blev fundet blandt murbrokker på spillestedet Le Bataclan.
Han blev født i Paris-forstaden Courcouronnes og har otte domme for mindre lovovertrædelser, der aldrig har udløst fængselsstraffe.
I 2010 blev han udpeget af franske myndigheder som sårbar over for radikalisering, men der findes ingen tidligere spor på forbindelser til terrorgrupper. Det undersøges nu, om han har været i Syrien for at kæmpe for Islamisk Stat.
Seks af Mostefais familiemedlemmer er blevet anholdt af fransk politi. Heriblandt hans far, bror og svigerinde.
Den franske statsanklager Francois Molins oplyser, at endnu en attentatmand ved Bataclan-spillestedet er identificeret. Hans navn er Samy Amimour. Han blev 28 år. Ifølge AFP er tre af Amimours familiemedlemmer tilbageholdt af politiet.
Derudover bekræfter statsanklageren, at mindst tre af selvmordsbombemændene var franskmænd.
Fransk politi har efterlyst og offentliggjort et billede af 26-årige Salah Abdeslam, der betegnes som farlig og menes at have været involveret i angrebene. Det er dog ikke klart, om han deltog i Paris. To af hans brødre sættes også i forbindelse med attentatet.
En sort Seat, der blev brugt i forbindelse med angrebene, er blevet fundet i en forstad øst for Paris.
* Belgien
Belgisk politi har anholdt mindst syv personer i forbindelse med efterforskningen af angrebene i Paris, skriver lokale medier. En af de anholdte befandt sig i Paris, da angrebene fandt sted, skriver AFP.
Justitsminister Koen Geens oplyser, at efterforskningen kredser om en grå Volkswagen Polo, der blev fundet nær spillestedet Le Bataclan. Bilen var lejet i Belgien, og vidner har set en bil ankomme til stedet med belgiske nummerplader.
Anholdelserne skete i Molenbeek-kvarteret i den belgiske hovedstad, Bruxelles, der tidligere har dannet ramme om andre efterforskninger i relation til planer om terrorangreb.
Den belgiske statsborger Abdelhamid Abaaoud mistænkes for at have beordret attentatet, oplyser kilder tæt på efterforskningen. Abaaoud kommer fra Molenbeek-kvarteret. Han opholder sig tilsyneladende i Syrien i øjeblikket.
* Grækenland
Fransk politi har oplyst, at de har fundet et syrisk pas nær liget af en af gerningsmændene. Passet tilhører en person ved navn Ahmad al Mohammad, der blev født den 10. september 1990 i Idlib, Syrien.
Statsanklager Francois Molins oplyser, at det endnu ikke kan afgøres, om passet er ægte.
Ifølge nyhedsbureauet AFP blev passet fundet ved spillestedet Le Bataclan, mens blandt andre BBC skriver, at det blev fundet ved et lig uden for Stade de France.
Græske myndigheder har bekræftet, at passet er blevet registreret som tilhørende en flygtning, der ankom til den græske ø Leros 3. oktober.
* Tyskland
5. november anholdt tysk politi en mand fra Montenegro på en motorvej i Sydtyskland. Da politiet ransagede hans bil fandt politiet "mange maskinpistoler, revolvere og sprængstoffer".
Ifølge ministerpræsidenten i delstaten Bayern, hvor anholdelsen fandt sted, er der grund til at tro, at der er en forbindelse mellem anholdelsen og angrebet fredag i Paris.
Kilde: AFP
