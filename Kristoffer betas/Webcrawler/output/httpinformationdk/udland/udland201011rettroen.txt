For de rettroende er frygten for Gud større end frygten for aids
Paven siger, at det vil være i orden for mandlige prostituerede at bruge kondom - men afrikanske katolikker er ikke nødvendigvis enige med deres overhoved. Aidsaktivister mener, at paven skal melde klart ud, hvis holdningen til kondomer for alvor skal ændres i Afrika
Aidsaktivister i Sydafrika mener, at det er et skridt i den rigtige retning, at Paven nu udtaler, at kondom kan bruges under visse betingelser. Men de ville ønske, at han sagde, at kondom er en effektiv måde at stoppe aids på. Her viser en frivillig aktivist, en gruppe unge mænd i Johannesburg, hvordan de skal bruge et kondom.


 JOHANNESBURG - Før aftenmessen i den katolske Holy Trinity-kirke i det centrale Johannesburg diskuterer en gruppe congolesiske studerende, hvordan de skal forstå og forholde sig til pavens øjensynlige brud med Romerkirkens traditionelle doktrin mod brugen af kondomer.
Afrika er det globale centrum for hiv og aids. Det er samtidig hjemsted for omkring 158 millioner katolikker. I 2025, forudsiger man, vil en sjettedel af verdens katolikker - godt 230 millioner - være afrikanere. Den katolske kirkes indflydelsessfære omfatter lande som Angola, Cameroun, Den Demokratiske Republik Congo, Kenya, Mocambique, Nigeria, Uganda og Zimbabwe.
Kondomer kan være acceptable »i visse tilfælde«, herunder ved mandlig prostitution, sagde Benedikt XVI. Hvad får de mennesker, som er forsamlet ud for Holy Trinity, der ligger lige over en hivklinik, ud af den melding?
Djoscky Bindusa Mongenda Tapo, 38 år, har store bryderier med at overvinde modsætningen mellem religion og videnskab.
»Som leder af kirken og som kristen er det forkert af paven at udtale sig sådan,« siger han.
»Men som en lederskikkelse for mange mennesker må han også tage hensyn til, hvad videnskaben siger og beskytte sine tilhængere.«
»Som kristen er det en spirituel kendsgerning, at vi ikke kan acceptere brugen af kondomer. For ægteskabet er for os et anliggende mellem mand og kvinde. Kirken har forbudt brugen af kondomer, selv hvis man er lovformeligt gift, for hvis den tillod dem, ville den også tillade folk at gå i seng med prostituerede. Videnskabeligt set, hjælper kondomer med at beskytte mennesker imod smitte fra mange sygdomme og med at forebygge for tidlige graviditeter. Sex uden kondom er en risiko for menneskers sundhed og for deres familier.«
Han konkluderer: »Begge hensyn er fornuftige, men som kristne er vi ikke bange for sygdomme eller for at dø, men vi er bange for Guds lov. Ifølge Gud er en mand til for en kvinde, og vi kan ikke gå imod Gud. Men hvis du ikke er kristen, kan du bruge kondomer, hvis du har partnere uden for ægteskabet.«
Benzin på bålet
Aidsaktivister har fordømt Vatikanets holdning som en legitimation af uvidenhed om sex, der resulterer i utallige meningsløse dødsfald.
Paven pøsede benzin på bålet sidste år, da han på sit første besøg i Afrika erklærede, at kondomer ikke var nogen løsning på hiv, men tværtimod kunne forværre problemet.
Sydafrika har verdens højeste antal hivtilfælde per indbygger, og sygdommen kræver dagligt næsten 1.000 mennesker livet. Men katolikkerne ved den 72 år gamle Holy Trinity - en traditionel kirke i lyserøde sten, med glasmosaikker, hvælvet port-åbning og gammeldags kirkeklokke - ser meget forskelligt på pavens tilsyneladende kovending og dens implikationer for afrikanerne.
Frank Lessaka, en studerende fra DR Congo, hvor omkring halvdelen af befolkningen er katolikker, siger, at det er pavens pligt at sætte kirkens doktrin øverst.
»Den lægevidenskabelige pointe er rigtig, men han modsiger den religiøse lære. Faren er, at folk nu vil misforstå, hvad paven siger. Han forsøger at forklare, at kondomer kan bruges til at stoppe aids, men religiøst set er han på vildspor.«
Den 23-årige Lessaka tilføjer: »Først må man stille spørgsmålet: Bruge kondom med hvem og hvornår? I et ægteskab er det tilrådeligt, hvis den ene af parterne har en kønssygdom. Men hvis paven anbefaler folk at bruge kondomer uden for ægteskabet, tager paven fejl. Afholdenhed og troskab er det bedste. Det vil selv en læge på et hospital kunne fortælle dig.«
For mange døde
Men Alain Mupundu, 30, der også er congolesisk katolik, er helt uenig.
»I 1998 var der 0,8 procent hiv-smittede i mit land, i dag er det 8-10 gange flere. Vi praktiserer ikke alle afholdenhed og troskab. Men vi vil gerne være sikre nu. Tiden er inde til forandringer,« siger han og tilføjer:
»Paven har talt med kardinalerne, og jeg tror, at hans melding er et resultat af den rådslagning, de har gjort sig. Efter først at have sagt, at vi ikke må bruge kondomer, forstår han, at vi har mistet alt for mange af vores venner. Så nu kan vi forandre os og redde nogle af dem. Paven har sagt det rette på rette tidspunkt.«
Ved kirken, som ligger badet i det sydafrikanske forårslys nær Nelson Mandela Bridge i Braamfontein, mødes også en gruppe bøsser og lesbiske.
»For at mindske hivsmitten er det fornuftigt at bruge beskyttelse, især i Afrika,« siger 30-årige Tendai Maposa, som har katolske venner, der er hivpositive.
»Den katolske kirkes uvidenhed har fået ødelæggende følger. Den må nu oplyse folk om hiv, så de kan praktisere sikker sex. Jeg kunne godt tænke mig, at paven gik endnu længere.«
Bongani Mtlhavani, en 21-årig reklame- og mediekonsulent, er enig:
»Denne melding burde være kommet for længst. Det var på høje tid. Den katolske kirke har mange tilhængere i Afrika, og dens uvidende indstilling har betydet, at mange af disse er blevet smittet med hiv. Den har ydet et kolossalt bidrag til smittens udbredelse.«
Katolsk indstilling
Et andet medlem af gruppen, hollænderen Peter Van den Akker, indvender, at skønt de pavelige budskaber utvivlsomt har haft indflydelse på mange afrikaneres holdning, så er det langt fra enhver katolik i verden, der føler sig bundet af Vatikanets forskrifter.
Han skitserer en mere diffus situation:
»Mine erfaringer med at arbejde i Afrika er, at skønt den katolske kirke har været negativ i forhold til kondomer, så har jeg mødt præster og sygeplejersker i Uganda, som har en typisk katolsk indstilling: Paven siger dette eller hint, men min samvittighed byder mig noget andet,« siger han og tilføjer:
»På den anden side virker de sorte præster, jeg har mødt i Vestafrika, f.eks. i Ghana, endnu mere katolske end paven selv. De nægtede at deltage i oplysningsprogrammer, fordi de end ikke ønskede at diskutere dette her som noget problem.«
Van den Akker, som er 64-årig freelancejournalist, udtrykker sin frustration over, at paven, som henviser til mandlig prostitution som en seksuel praksis, hvor brugen af kondom kan være i orden, har formuleret sin generelle position så vagt:
»Jeg ville gerne have haft, at paven meldte klarere ud,« siger han.
»Fra en mand af hans status og indflydelse er hans melding immervæk ganske bemærkelsesværdig, men det er kun et lille skridt. Jo længere han venter, desto større bliver hans problem.«
Denne opfattelse vækker genklang blandt aidsaktivister i Sydafrika. Caroline Nenguke, en talskvinde for kampagnen Treatment Action, siger: »Historisk har den katolske kirke forholdt sig fuldkommen fornægtende over for kondomer. At paven nu udtaler, at de kan bruges under visse ikke nøjere formulerede betingelser, er bestemt et skridt i den rigtige retning.«
»Men vi mangler stadig at tilbagelægge tusindvis af skridt, før han stiller sig op på en talerstol og erklærer, brug af kondom er en effektiv måde at stoppe aids på.«

© The Guardian og Information Oversat af Niels Ivar Larsen

