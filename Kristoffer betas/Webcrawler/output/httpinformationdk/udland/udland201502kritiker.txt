Kritikere: Netanyahu gambler med USA’s støtte
Efter seks år med dårlige relationer har Benjamin Netanyahu fravalgt præsident Barack Obama som Israels partner. Jødiske organisationer i USA er i chok og frygter, at det amerikansk-israelske forhold har lidt uoprettelig skade
 Forholdet mellem Barack Obama og Benjamin Netanyahu er så tilspidset, at Obama har afvist at tage imod Netanyahu under hans besøg i USA til marts. Et besøg, der i forvejen er kontroversielt, og som amerikansk-jødiske organisationer frygter kan skade årtiers tværpolitisk støtte til Israel.


 Forholdet mellem USA og Israel er på frysepunktet. I de seneste par år er relationen mellem den amerikanske præsident og Israels premierminister blevet stedse dårligere, og nu har en invitation til en tale udviklet sig til en alvorlig diplomatisk krise.
Miseren skyldes, at premierminister Benjamin Netanyahu for nylig accepterede en indbydelse til at holde en tale i Kongressen 3. marts om den angivelige trussel, et iransk atomprogram udgør mod Israels eksistens. Men indbydelsen til at tale blev fremsat af formanden for Repræsentanternes Hus, republikaneren John Boehner, uden at Obama-regeringen og demokratiske ledere i Kongressen blev orienteret på forhånd.
Og det har vakt kritik, også fordi den israelske leder ifølge kritikere vil kunne benytte talen til at vinde stemmer ved Israels parlamentsvalg, som afholdes to uger senere. Samme synspunkt er blevet gjort gældende af oppositionspolitikere i Israel.
Diplomatisk set falder talen desuden på et følsomt tidspunkt. Netanyahu vil tale i Kongressen kort før en afstemning om stramning af sanktionerne mod Iran, alt imens USA’s regering og allierede europæiske lande gennem forhandlinger forsøger at overtale Iran til at afstå fra at berige uran.
Det tolkes også som utilbørlig indblanding i amerikansk politik, at Netanyahu vil prøve at overtale amerikanske lovgivere til at stemme ja til et forslag, som USA’s præsident modsætter sig.
Affæren er blevet yderligere forplumret af, at den israelske ambassadør vil virke som premierministerens repræsentant i samtalerne med formand Boehner – uden at ambassadøren på noget tidspunkt følte sig forpligtet til at orientere Det Hvide Hus. Ambassadør Ron Dermer har i et årti været Netanyahus nære politiske rådgiver.
I sidste uge sagde en højtstående regeringsembedsmand uden for citat til The New York Times, at ambassadør Dermer – som er født i Florida og tidligere indflydelsesrig rådgiver i det republikanske parti – har misrøgtet sin diplomatiske status ved at prioritere Netanyahus politiske karriere højere end forholdet mellem USA og Israel.
Nogle amerikanske mellemøsteksperter mener endog, at Obama bør erklære Dermer for ’persona-non-grata’ i USA. Ambassadøren gav afkald på sit amerikanske statsborgerskab, da han første gang blev ansat på Israels ambassade i Washington i slutningen af 1990’erne.
Sidst, men ikke mindst, har Det Hvide Hus offentligt beskyldt den republikanske leder, John Boehner, for at »bryde med diplomatisk protokol« ved at gå udenom præsidenten, der i henhold til forfatningen har eneansvaret for varetagelsen af USA’s udenrigspolitik.
’Totalt uacceptabelt’
Amerikansk-jødiske organisationer er gået i chok over episoden og frygter, at årtiers tværpolitiske støtte til Israel risikerer at smuldre. Flere demokrater – nogle af jødisk afstamning – har offentligt kritiseret den israelske leder og sagt, at de har ændret holdning og nu vil stemme imod nye sanktioner mod Iran.
»Det er fuldt ud forståeligt, at Netanyahu frygter et iransk atomprogram mere end nogen anden trussel,« siger Seymour Reich, tidligere formand for Conference of Presidents of Major Jewish Organizations i New York.
»Men det er totalt uacceptabelt, at han gennem sin ambassadør får arrangeret en tale til Kongressen uden om præsident Obama. Det hjælper hverken Netanyahus bestræbelse på at sabotere forhandlingerne med Iran eller Israel, der som et lille land ikke har råd til at stå på fjendtlig fod med USA’s præsident.«
De dårlige vibrationer begyndte, da den nyvalgte amerikanske præsident lod Israels premierminister vente i 45 minutter uden for det Ovale Kontor inden deres første møde i Washington, D.C. i maj 2009.
Siden er det gået nedad bakke for forholdet.
I 2010 blev amerikanerne rasende over, at den israelske regering gav tilladelse til at bygge 1.600 nye boliger til jødiske bosættere i Østjerusalem, mens vicepræsident Joe Biden var på et kort besøg. I protest valgte Biden at møde frem til en officiel middag med halvanden times forsinkelse.
To uger senere var Netanyahu på officielt besøg i Washington, hvor han blev modtaget med varme ord og udbredte arme af jødiske organisationer og førende demokratiske og republikanske politikere i Kongressen.
Kort inden et møde med Obama lød det fra Jerusalem, at regeringen havde udstedt flere byggetilladelser. I Det Hvide Hus fik israeleren en iskold modtagelse af præsidenten, der lagde et stykke papir med 18 krav på bordet; det ene forlangte en tilbagetrækning af byggetilladelserne.
Da Netanyahu afviste at diskutere de 18 punkter, skal Obama have rejst sig og sagt: »Nuvel, jeg skal op til middag med min familie. Lad mig vide, hvad De beslutter dem til.«
Premierministeren og hans delegation blev efterladt flere timer alene i Roosevelt Room. Det Hvide Hus nægtede at lade de to ledere blive fotograferet og at udsende en fælleserklæring efter mødet, der i øvrigt blev genoptaget efter Obamas middag, dog uden noget positivt resultat.
Da Netanyahu vendte tilbage til Washington i 2011, tog han hævn. På et pressemøde i Det Hvide Hus, med Obama til stede, holdt han en forelæsning foran tv-kameraerne om jødernes, Israels og Mellemøstens historie, og det lignede en planlagt ydmygelse af verdens mægtigste leder.
Spørgsmål om dobbelt loyalitet
Nu synes lavpunktet i de to lederes personlige relationer at være nået.
Præsident Obama har afvist at tage imod israeleren under besøget i begyndelsen af marts, hvor han også skal holde en tale ved årsmødet for den største proisraelske lobbyorganisation i USA, AIPAC. Faktisk vil ingen repræsentant for regeringen møde premierministeren, hvilket er helt uhørt, når en udenlandsk regeringsleder besøger USA – ikke mindst den israelske.
Alle jødiske organisationer i USA på nær tre har valgt at tie om sagen.
»De fleste ledere, jeg har talt med, er oprørt over Netanyahus fremfærd. Jeg tror, deres kritik vil komme senere. Men bemærk, at ingen jødisk eller proisraelsk organisation har udtalt støtte til ham. Det er højst usædvanligt,« siger Seymour Reich.
Hvad der især falder store jødiske organisationer for brystet, er Netanyahus åbenlyse flirt med republikanerne, siger Lara Friedman fra organisationen Americans for Peace Now.
»Det er i lodret strid med en tradition for tværpolitisk støtte til Israel. Ingen forstår, hvilken interesse Netanyahu og Israel har i at lægge sig så tæt op ad republikanerne. Alle og enhver ved, at Obama og demokraterne er rasende. Det fremmedgører dem fra Israel. Selv i AIPAC er man bekymret over det,« siger hun.
»Uagtet hvad man mener om Netanyahu og Iran, er det virkelig smertefuldt for alle os, der støtter staten Israel, at opleve en premierminister udtrykke en sådan foragt for vores præsident. Det er direkte krænkende og virker splittende.«
Den israelske leders aggressive fremfærd over for Obama og hans parti har samtidig bragt spørgsmålet om amerikanske jøders mulige dobbelte loyalitet på bane. Hvem holder de med i denne penible sag?
»De toneangivende jødiske organisationer har været tilbøjelige til at holde med en israelsk premierminister, hvad end han siger. Men kendsgerningen er, at det store flertal af amerikanske jøder ikke tænker på den måde. For dem rangerer Israel ikke så højt som andre, mere jordnære emner,« siger James Traub, klummeskriver for webmagasinet Foreign Policy.
Traub fremhæver, at dobbelt loyalitet er et tilbagevendende fænomen i amerikansk historie.
»Da Kennedy-familien flirtede med den irske republikanske hær (IRA) i 1970’erne, blev det også diskuteret. Senator Edward Kennedy inviterede f.eks. Gerry Adams – som briterne kaldte en terrorist – til USA. Men på intet tidspunkt var Ulster (provins i det nordlige Irland, red.) af så stor sikkerhedspolitisk betydning for USA som Israel. Det er det, der gør Israels rolle i amerikansk indenrigspolitik så enestående.«

