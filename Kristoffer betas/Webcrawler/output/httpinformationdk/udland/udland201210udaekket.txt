En udækket check kan koste stemmeretten
Begår folk en mindre kriminel forseelse i sydstaten Kentucky, mister de retten til at stemme resten af deres liv. De kan kun håbe, at guvernøren benåder dem. I alt er 6 mio. fanger og eksfanger i USA – og en kvart mio. i Kentucky – frataget retten til at stemme ved præsidentvalget
I staten Kentucky mister man sin stemmeret, selv ved mindre kriminelle forseelser. Det er en ofte overset kendsgerning, at flere sorte og latinoer end hvide mister stemmeretten, fordi de er langt bedre repræsenteret i amerikanske fængsler.


 April Browning synes at føre et helt almindeligt liv som amerikansk statsborger.
Hun er 33 år gammel og læser miljøvidenskab på Blue Grass Community Technical College. Hendes søn er 12 og går i skole. Hendes kæreste arbejder for United Parcel Service, UPS. De bor i en stille forstad til Lexington i sydstaten Kentucky.
Trods denne borgerlige tilværelse har April aldrig deltaget i et amerikansk valg.
I en alder af 19 år blev hun idømt en fængselsstraf på fem år for besiddelse af 120 gram marihuana og mistede i henhold til Kentuckys forfatning sin stemmeret.
Ligesom så mange andre desperate stofmisbrugere finansierede hun sin vane ved at sælge små mængder af marihuana.
»Jeg er kun blevet dømt for narkosalg en enkelt gang. Tre år senere fik jeg en straf for besiddelse af stoffer til eget brug. I alt sad jeg inde i 13 måneder,« fortæller hun en eftermiddag i sit lille rækkehus, mens hendes søn løber ud og ind ad døren.
For tre år siden lykkedes det April ved egen viljekraft at ryste uvanen af sig og begynde et normalt liv.
»Jeg blev politisk bevidst under Bush-regeringen og ville så gerne have retten til at stemme tilbage, men det er næsten umuligt her i Kentucky, når man har begået en enkelt fejl i sit liv. Ikke alene er man stigmatiseret som tidligere indsat, hvilket gør det enormt svært at finde et arbejde, man bliver også dobbeltstraffet,« siger hun bittert.
En lang historie
April Browning er ikke alene. I Kentucky er 243.000 borgere over 18 år berøvet retten til at stemme. Det svarer til 10 pct. af de stemmeberettigede i delstaten. Omtrent halvdelen sidder i fængsel, mens den anden halvdel har overstået deres straf eller er på prøveløsladelse.
I en rapport fra 2010 vurderede ngo-gruppen Sentencing Project, at i alt 5,9 mio. amerikanere er foruden stemmeret. Det betyder, at 4 pct. af amerikanske borgere over 18 år ikke har mulighed for at deltage i dette års præsidentvalg.
Tab af stemmeretten er et gammelt og vedholdende fænomen i amerikansk historie. Forfatningen garanterer alle borgere ret til at deltage i landets demokratiske liv, men efter nationens fødsel var det kun mandlige ejere af ejendom, der kunne stemme. Kvinder og slaver var udelukket.
Efter borgerkrigen i 1860’erne fik alle sorte mænd stemmeret, men i slutningen af det 19. århundrede brugte myndighederne i sydstaterne – der havde tabt krigen mod nordstaterne – alle mulig kneb for at hindre sorte borgere i at stemme.
Én af mest effektive metoder gik ud på at pålægge sorte mænd i valgalderen en høj stemmeafgift (poll tax), som de fleste ikke havde råd til at betale. Andre former for intimidation, herunder fysiske, blev også benyttet.
I nyere tid har demokrater i sydstaterne og republikanere i andre dele af USA med et vist held søgt at gøre indskrivning af særlige demografiske og etniske grupper i de kommunale valgregistre mere bureaukratisk og indviklet end berettiget. Formålet har været, at begrænse valgdeltagelse af befolkningsgrupper, der opfattes som tilhængere af det andet partis kandidater.
Ingen debat
I de sidste 8-12 år har et dusin republikanskstyrede delstater endvidere vedtaget love eller administrative foranstaltninger, som ifølge demokratiske kritikere har til formål at lægge bånd på mindretals og fattiges valgdeltagelse. I mange tilfælde har domstolene imidlertid fundet disse indgreb i strid med forfatningen.
Lovovertræderes tab af stemmeretten er det mest synlige eksempel på denne lange historiske praksis.
I USA er indsattes rettigheder genstand for en meget sparsom omtale og debat i medierne og rundt om spisebordene. Mange amerikanere er end ikke klar over, at man i nogle delstater kan miste stemmeretten – selv for milde forbrydelser som besiddelse af marihuana eller udstedelse af en udækket check.
»Generelt er holdningen blandt amerikanere, at forbrydere er nogle slemme mennesker, så de fortjener at blive sat uden for demokratiet,« siger Dave Newton fra organisationen Kentuckians for the Commonwealth.
Sorte og mindretal
Det er en ofte overset kendsgerning, at flere sorte og latinoer end hvide mister stemmeretten, fordi de er langt bedre repræsenteret i amerikanske fængsler.
»Andelen er langt højere blandt fattige og etniske mindretal. Her i Kentucky kan 23 pct. af sorte indbyggere ikke stemme, fordi de har været dømt for en forbrydelse,« siger Newton.
Organisationen er bl.a. engageret i at indskrive minoriteter og fattige i valgregistre.
»Da vi startede under præsidentvalget i 2004, var vi ikke klar over, at så mange fattige og sorte har mistet stemmeretten. Det var lidt af et chok,« erindrer Newton.
»Folk føler sig sat uden for samfundet, når de ikke kan stemme. Børn vokser op uden at opleve deres forældre engageret i demokratiet,« fortæller han.
Det er præcis, hvad Tayna Fogle, 52 år, har oplevet. Hun blev i en alder af 31 år idømt to fængselsstraffe for at have udstedt tre udækkede checks og for at have hjulpet en pusher med at sælge stoffer.
»Jeg fik fem år for hver forbrydelse. Da jeg kom ud på prøveløsladelse, søgte jeg om at få min stemmeret tilbage. Det tog mig 13 år,« fortæller Tayna, som i dag arbejder på et statsligt jobcenter i Kentucky med at genindsluse tidligere fanger i samfundet og finde dem et arbejde.
»De fleste eksfanger giver simpelthen op. Det er så svært at genvinde sin stemmeret, og de er i forvejen bebyrdede med mange andre problemer. De leder efter arbejde og bolig, så at stemme til et valg er ikke en særlig høj prioritet,« fortæller hun.
»I mit arbejde møder jeg også eksfanger, der har været ude i 15-20 år og lever et helt almindeligt liv. Men de har mistet troen på demokratiet. De føler, at deres stemme ikke betyder noget.«
Damon Horton er en anden sort amerikaner, som har siddet inde for at bruge og sælge kokain. Inden han kom på tværs af loven, var han udstationeret med den amerikanske hær i Sydkorea i tre år. I de efterfølgende fire år var han medlem af Kentuckys nationalgarde.
Blot en enkelt fejl
Efter soldatertiden vendte Damon tilbage til sine gamle kammerater og blev optaget i en bande. En dag blev han arresteret for besiddelse af og salg af kokain og sad i fængsel i to år. Han blev lukket ud på prøveløsladelse i 2006 og blev hjælpepræst i en sort baptistkirke i Lexington.
Men Damon Horton har måttet vente med at søge om restituering af sin stemmeret, indtil hans lange prøveløsladelse var ovre denne sommer.
»Det har været frustrerende at vente. Jeg betaler skat; jeg arbejder med unge i min kirke, og selv om jeg har begået nogle fejltagelser i mit liv, spørger jeg ofte mig selv, hvorfor jeg skal betale en så høj pris. Mange mennesker begår fejl uden at miste stemmeretten,« siger baptistpræsten, der blev omvendt til Jesus Kristus i fængslet.
Det er ekstremt svært og kræver en møjsom og målrettet indsat, hvis eksfanger vil genvinde deres stemmeret i Kentucky. De skal sende en personlig ansøgning til den siddende demokratiske guvernør Steve Beshear, der personligt skal tage stilling til begæringen.
Guvernørens tidligere nære medarbejder Dan Logston siger:
»Hvis guvernøren skulle tage stilling til alle ansøgninger, ville han ikke have tid til at lave andre ting.«
Blokeret i parlamentet
Kun tre andre delstater – Florida, Virginia og Iowa – overlader det til guvernøren frem for en automatisk instans, der kan give eksfanger deres stemmeret tilbage. I de fleste andre delstater er det en let og nogle steder automatisk proces. I Maine og Vermont mister forbrydere ikke stemmeretten, ligesom i Danmark.
Organisationen Kentuckians for the Commonwealth har i flere år ført kampagne i delstatens parlament for at få vedtaget en forfatningsændring, der vil gøre det lettere at restituere stemmeretten for eksfanger. Hvert år bliver forslaget vedtaget i det lokale Repræsentanternes Hus af et flertal af demokrater og republikanere. Men to republikanske ledere i statens senat har indtil videre modsat sig.
»Det er virkelig udemokratisk, fordi vi blot anmoder om, at en forfatningsændring bliver lagt ud til folkeafstemning. Vi har prøvet i årevis og kan ikke komme igennem med det, fordi nogle konservative republikanere modsætter sig og sympatiserende republikanere på borgen (parlamentet, red.) tør ikke sætte sig op mod ledelsen,« siger Dave Newton.
April Browning er ikke det mindste i tvivl om, at konservative republikanere vil nægte hende retten til at være fuldgyldigt medlem af det amerikanske samfund. For, som hun udtrykker det, »i vores stat kan republikanerne ikke vinde på deres politik, så i stedet prøver de at holde os væk fra stemmeurnerne«.

