Antallet af asylansøgere fra Eritrea stiger igen
I januar var der kun tre eritreere, der kom til Danmark. Men nu er billedet et andet, viser nye tal fra Udlændingestyrelsen


 Det lille afrikanske land Eritrea kom pludselig i mediernes fokus sidste år.
Det skete i kølvandet på en voldsom stigning i antallet af personer fra Eritrea, der sidste år søgte asyl i Danmark. Hele 2.293 mennesker fra Eritrea søgte til Danmark, og det fik Udlændingestyrelsen til at iværksætte en undersøgelse af, om det nu også var så farligt at bo i det lille land, der af menneskerettighedsorganisationer beskrives som et diktatur. Efter de mange skriverier om asyltilstrømningen fra Eritrea – og ikke mindst den politiske ballade om Udlændingestyrelsens undersøgelse af landet – faldt antallet pludselig lige så drastisk, som det var steget.
Og i januar var der kun tre eritreere, der kom til Danmark. Men nu er billedet et andet, viser nye tal fra Udlændingestyrelsen.
I april kom der 76 personer fra Eritrea, hvilket faktisk er det næsthøjeste antal asylsøgere fra noget land, bortset fra Syrien, der meget længe har toppet listen over tilstrømningen af asylansøgere. Med de 76 personer fra Eritrea er der dog fortsat langt til antallet fra sidste år. I alt 110 personer fra det østafrikanske land har foreløbig søgt ly i Danmark i løbet af årets første tredjedel, viser Udlændingestyrelsens tal.
Styrelsens undersøgelse af forholdene i Eritrea endte i sin tid med at konkludere, at det ikke var så farligt at flygte fra landets meget særegne form for militærtjeneste, hvor man blandt andet skal udføre forskellige opgaver for magthaverne.
Ritzau

