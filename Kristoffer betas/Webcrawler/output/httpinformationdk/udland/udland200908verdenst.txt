Verden er styret af økonomisk incitament
Økonomer og politikere er ifølge den svenske forfatter Johan Norberg blevet forført af simple økonomiske modeller uden hold i virkeligheden. Modellernes afløser er øget indsigt - og mere sund fornuft, siger han
Jeg ser ingen anledning til, at denne krise skulle undergrave cost-benefit-analyser og værdien af økonomisk incitament. Man kan tværtimod se krisen som en bekræftelse af disse mekanismer: Forkerte og kortsigtede incitamenter førte til forkerte beslutninger på finansmarkederne, siger Johan Nyberg.


 Man talte om TINA i 80'erne. Og det var ikke en bestemt kvinde, men derimod en bestemt erkendelse: TINA stod for: There is no alternative. Der var ikke noget alternativ til nyliberalisme, til at appellere til borgeren gennem økonomisk incitament og til at regere staten med markedsprincipper. Men nu må vi måske starte forfra: Erhvervslivet har bedt staten om vækstpakker, og bankerne er kommet krybende for at få statsstøtte.
Selv gamle nyliberalister siger, at det er tid til nye politiske mål og midler. Det nyliberalistiske paradigme, som har præget de offentlige institutioner, den offentlige debat og den almindelige tænkning om den sociale orden, synes at have spillet fallit.
Men sådan ser den borgerlige svenske idéhistoriker Johan Norberg ikke krisen. Han er i Sverige kendt som borgerlig forfatter og offentlig debattør, i Danmark er han nok mest berømt for, at det var hans kritik af en kapitalismekritik, som blev plagieret af Christopher Arzrouni i Weekendavisen. Man må ifølge Norberg skelne mellem økonomisme og nyliberalisme:
»Det er rigtigt, at vi har levet i et økonomisk paradigme,« siger han til Information:
»Cost-benefit-analyser af politiske handlinger og økonomiske analyser af beslutninger har været dominerende, men det er ikke det samme som et nyliberalistisk perspektiv. Man kan ikke se krisen som en markedsfiasko, for mange af de afgørende fejl er skabt af pengepolitikken, boligpolitikken og finansreguleringerne.«
- Hele tanken om cost-benefit-analyser og økonomisk incitament som det eneste incitament er vel belastet af den her krise?
»Jeg ser ingen anledning til, at denne krise skulle undergrave cost-benefit-analyser og værdien af økonomisk incitament. Men kan tværtimod se krisen som en bekræftelse af disse mekanismer: Forkerte og kortsigtede incitamenter førte til forkerte beslutninger på finansmarkederne. Hele økonomien blev omstillet til en lavrentepolitik, så ingen ville samle deres egen kapital. Bonusordninger opmuntrede til, at man søgte hurtige gevinster, og den lette adgang til lån i boligen mindskede behovet for at undersøge, om låntagerne var kreditværdige. Og fordi staten rullede et sikkerhedsnet ud under finanssektoren, regnede bankerne med, at de kunne sende deres tab videre til skatteborgere, hvis det skulle gå galt. Økonomisk incitament styrer altså verdens gang.«
- Hvor vil du så placere ansvaret for den her krise?
»Der er god grund til at være kritisk over for den nyklassiske nationaløkonomi, som lover, at den kan skabe modeller, som giver os enkle og forudsigelige samfund. Det er helt åbenbart for enhver, at mange banker og politikere har haft alt for stor tillid til deres modeller.«
- Hvad er konsekvensen af det?
»Det er risikabelt, fordi modellerne altid er forenklede og totalt afhængige af de informationer, man giver dem. Hvis de for eksempel ikke tager højde for systemrisici eller centrale oplysninger om, at boligpriserne er faldende, kan de her modeller blive livsfarlige.«
Det lette valg
Det er ikke kun borgerlige partier og ideologer, som har været optaget af de store økonomiske modeller. Også socialdemokrater og venstreorienterede aktører har troet på, at man gennem disse modeller kunne overskue og planlægge hele samfundet.
- Hvordan kan det være, at man har været og stadig er så optaget af de her store modeller?
»Jeg tror, at den store konsensus omkring modellerne simpelthen skyldes, at de er forførende enkle og smukke. De giver økonomer en simpel håndværksmæssig opgave, som får økonomien til at fremstå som en eksakt videnskab. Og for dem, der lever af finansmarkederne, gør modellerne tilværelsen nem, og det hele kommer til at virke som noget, man let kan overskue.«
- Men ser du noget effektivt alternativ til den økonomiske tænkning og planlægning?
»Hvis ikke økonomerne selv kommer med en fundamental selvkritik, vil jeg gætte på, at de kommer til at miste både relevans og indflydelse. Dem, der styrer finansmarkederne og økonomien, må fra nu af erkende, at de har brug for meget mere indsigt i økonomisk psykologi og økonomisk historie. De vil også kunne bruge indsigterne fra den østrigske skole, som betonede de dynamiske og uforudsigelige markedsprocesser. Og så vil de have brug for mere sund fornuft - ganske enkelt. Det er ikke nok til, at man kan tale om et nyt paradigme, men måske om en større mangfoldighed - med lidt held...«
Johan Norbergs skriverier kan løbende følges på www.johannorberg.net
Johan Norbergs kritik af Naomi Klein kan findes på: www.cato.org/pubs/ bp/bp102.pdf

