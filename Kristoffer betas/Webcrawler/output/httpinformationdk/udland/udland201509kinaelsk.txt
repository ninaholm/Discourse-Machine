Kina elsker fred
Kinesiske tv-seere havde lagt gaderne øde, da Kina torsdag fejrede 70 års fred med en kæmpe militærparade. Nabolandene kiggede nervøst med
Flere regimenter af kvindelige soldater havde fået en fremtrædende plads i årets parade i Beijing.


 Omtrent 12.000 fabrikker og kraftværker omkring Beijing havde været lukket op mod en halv måned for at mindske forureningen og sikre, at himlen over hovedstaden ville være blå, da de væbnede styrker torsdag skulle ’højtideligholde 70-året for det kinesiske folks modstandskrig mod Japans aggression og verdenskrigen mod fascismen’. Også kaldet 2. Verdenskrig.
Fuglene på himlen var blevet jaget bort af specialtrænede aber og falke for at give flyvevåbnet frit spil i luftrummet. 12.000 soldater fra hæren, flåden, flyvevåbnet og fremmede nationer marcherede forbi Den Forbudte By til fanfarer af national stolthed. Selv kinesiske feminister kunne fryde sig over, at flere regimenter af kvindelige soldater havde fået en fremtrædende plads i årets parade.
Præsident Xi Jinping ankom selv oprejst i en kinesisk produceret Red Flag Limousine, der rullede ud af Den Forbudte Bys store røde porte. Ikke et hår rørte sig i den sorte, bagudfriserede frisure, mens den åbne vogn bevægede sig ad Chang An Avenue. Han var iklædt en Mao-dragt med et moderne snit og måtte bøje sig en smule forover for at råbe tropperne op fra sin limousine under inspektionen:
»Vi kinesere elsker fred,« annoncerede Xi blandt andet, mens 67 opmarcherede regimenter i kor replicerede:
»Vær hilset, Leder. Vi tjener folket!«
Midt i glæden annoncerede præsidenten, at 300.000 kinesiske soldater skal finde andet arbejde. Det ændrer dog ikke på, at Kina fortsat råder over verdens største hær på to millioner mand efter nedskæringen.
Ifølge analytikere demonstrerede paraden Kinas styrke både udad- og indadtil, og den tjente ikke mindst til at dyrke det gamle fjendebillede af Japan, som altid er godt til at styrke befolkningens opbakning til Xi. Nu, hvor Kina har kølnet de militære spændinger i Det Østkinesiske Hav, må man ty til fortiden for at dyrke nationalfølelsen.
Imens på nettet havde man travlt med at censurere billeder af Peter Plys. Siden Xi Jinpings besøg hos Barack Obama i 2013 har satirikere fremhævet en forbløffende lighed mellem den kinesiske præsident som Peter Plys og Obama som Tigerdyr (Japans premierminister Shinzo Abe er i øvrigt Æsel, hvis man skulle tænke over det).
Til årets parade havde Obama og Abe dog meldt afbud. I stedet kom Storbritanniens tidligere premierminister Tony Blair, FN Generalsekretær Ban Ki-moon, Ruslands præsident Vladimir Putin, Sydafrikas præsident Jacob Zuma og Sudans krigsforbryderanklagede præsident Omar al-Bashir.

