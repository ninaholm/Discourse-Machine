Danske virksomheder rykker jobfesten til udlandet
Særligt i industrien ansætter danske firmaer i stigende grad deres medarbejdere uden for landets grænser.


 Mens jobskabelsen i Danmark befinder sig i en dyb krise, går det anderledes godt for de danske virksomheder med at skabe arbejdspladser i udlandet, skriver Politiken.
 Det dokumenteres i en ny undersøgelse fra Dansk Industri, der når frem til, at de danske virksomheder havde 1.267.000 ansatte i deres datterselskaber i udlandet i 2011, som er det senest opgjorte år.
 Det er 59.000 flere udenlandske ansatte end i 2010 og en klar indikation på, at jobfesten er rykket til udlandet.
- Det er en succeshistorie for dansk økonomi. Det viser, at de danske virksomheder kan klare sig internationalt og har succes med at sælge varer og services i udlandet, siger underdirektør i Dansk Industri, Kent Damsgaard til Politiken.
Men industriens repræsentant påpeger samtidig, at der ikke kun er tale om godt nyt.
- Det er jo ikke kun tale om et tilvalg af udlandet, men også et fravalg af Danmark. Det er i stigende grad de danske filialer, der taber kampen om jobbene, siger Kent Damsgaard til Politiken.
Problematikken er særlig tydelig i industrien, hvor der i 2011 ifølge DI's analyse blev skabt 12.700 nye job i udlandet, mens der samtidig blev nedlagt 2500 job herhjemme.
Det har ført til, at næsten halvdelen af medarbejderne i danske industrivirksomheder i dag er beskæftiget uden for Danmarks grænser, skriver Politiken. Og tendensen til, at der hyres i udlandet, ser ud til at fortsætte.
En DI-undersøgelse foretaget blandt 442 virksomheder i sommeren 2011 viser, at et flertal af virksomhederne forventer, at de i perioden frem mod 2015 i stigende omfang vil oprette produktionsarbejdspladser i udlandet.
Ingen virksomheder vil derimod trække aktiviteter hjem til Danmark.
Holder virksomhederne ord, kan regeringen få svært ved at nå sit mål om 150.000 nye job i det private erhvervsliv, skriver Politiken.
Alligevel mener finansminister Bjarne Corydon (S), at det vil være forfejlet at se de mange danske job i udlandet som en modsætning til job i Danmark.
- Man skal huske på, at det ikke nødvendigvis er et nulsumspil, når danske virksomheder vokser og ansætter på andre markeder, for det kan også betyde flere arbejdspladser herhjemme, skriver ministeren i en e-mail til Politiken.
Han fastholder, at det er realistisk at nå målet i vækstplanen om 150.000 nye job i den private sektor frem mod 2020, hvis blot opsvinget kommer.
