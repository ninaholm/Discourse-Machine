USA i Irak: Endener nær- måske
Aftale om amerikansk tilbagetrækning i 2011 på plads, men lurende irakiske konflikter kan udskyde hjemrejsen
I bydelen Sadr City i Bagdad demonstrerede mange tusind tilhængere af Sadr-blokkens leder, den shiitiske præst Moqtada al-Sadr, i går mod den nye sikkerhedsaftale, som de siger vil gøre Irak til en amerikansk koloni.


 Om alt går vel, kan den amerikansk-ledede militære operation for at fjerne Saddam Hussein og hans formodede masseødelæggelsesvåben bringes til afslutning otte år efter invasionen af Irak i marts 2003.
Om alt går vel. Trods markante aktuelle fremskridti den irakiske sikkerheds-situation gør en række usikkerhedsmomenter det svært at forudse, om den aftale, som amerikanske og irakiske forhandlere i går finpudsede i Bagdad, kan realiseres.
USA har i øjeblikket 144.000 soldater i Irak, og aftalen siger, at amerikanske kamptropper inden udgangen af juni næste år skal være trukket tilbage fra de irakiske byer, og at de med udgangen af 2011 helt skal forlade Irak. 
Alt afhænger dog af den faktiske udvikling, fremgår det af aftalen.
"Der er en bestemmelse, som siger, at tilbagetrækningen kan ske før 2011 eller kan udskydes til efter 2011, afhængigt af situationen," sagde den irakiske forhandler Mohammed al-Haj Hammoud i går til AFP.
Han oplyste også, at etuspecificeret antal soldater kan forblive i Irak efter 2011 for at træne irakiske sikkerhedsstyrker, og at et antal amerikanske baser vil blive opretholdt af samme grund. USA har i øjeblikket omkring 30 større baser i Irak foruden den ny store ambassade i Bagdads grønne zone med et areal som Vatikanets. Irakiske politiske kilder hævdede tilbage i juni, at USA under aftaleforhandlingerne har forlangt op til 58 baser foruden adgang til irakisk luftrum - hvad der står i den endelige aftale, er ikke oplyst.
"Antallet af amerikanske militærbaser vil afhænge af antallet af tropper og disses behov," sagde Mohammed al-Haj Hammoud i går.
Den amerikansk-irakiske sikkerhedsaftale har fået præsident Bushs velsignelse, men i Irak skal den først forelægges til godkendelse i det irakiske præsidentråd, det nationale sikkerhedsråd samt det irakiske parlament.
"Der er nødt til at være en præcis tidsplan, ellers vil disse styrker blive her for evigt," sagde Ali al-Adeeb, shiitisk politiker fra premierminister Nouri al-Malikis eget Dawa-parti, torsdag.
Al-Adeeb antydede dermed, at der kan blive diskussion om aftalen. Aqeel Abdul Hussein, parlamentsmedlem for den shiitiske Sadr-blok, opfordrede i går det irakiske parlament til at afvise aftalen, fordi den ifølge Sadr-blokken repræsenterer en krænkelse af Iraks suverænitet. Mange tusind tilhængere af Sadr-blokkens leder, den shiitiske præst Moqtada al-Sadr, demonstrerede i går mod aftalen, som de siger vil gøre Irak til en amerikansk koloni.
Én anstødssten på dette punkt kan være aftalens bestemmelser om amerikanske soldaters immunitet i forhold til irakisk lov. Hidtil har soldaterne ikke kunnet retsforfølges for overtrædelse af irakisk lov, og det har man fra irakisk side villet ændre. Tilsyneladende siger aftalen, at et antal komitéer skal kunne forholde sig til lovovertrædelser begået af amerikanske soldater.
Iraks Sønner
Afgørende for, om aftalen reelt bliver begyndelsen til enden for den amerikanske militære tilstedeværelse, er imidlertid den faktiske sikkerhedsudvikling i Irak.
Gennem det seneste år er der sket et markant fald i antallet af væbnede angreb, selvmords- og vejsidebomber, likvideringer og voldshandlinger og også et mærkbart fald i antallet af dræbte amerikanske soldater. De irakiske sikkerhedsstyrkers gradvise professionalisering er én forklarende faktor, men nok så afgørende er to andre forhold: Dels at Moqtada al-Sadr, der kontrollerer den magtfulde Mehdi-milits, har opretholdt en ensidig våbenhvile i nu et år og dermed gjort konfrontationer sjældnere i både Bagdad og det sydlige Irak. Og dels at USA har formået at gøre store dele af det langvarige sunnimuslimske oprør til en allieret kraft, der i øjeblikket bistår USA og den irakiske regering med at bekæmpe resterne af al-Qaeda i Irak.
Disse konverterede sunni-oprørere, der nu optræder i en USA-loyal milits under navnet Iraks Sønner, er imidlertid en højst usikker faktor. For at opnå og fastholde loyaliteten betaler USA i øjeblikket 300 dollar om måneden til mere end 103.000 sunnier. Dertil har de tidligere oprørere fået løfte om at blive indlemmet i de irakiske sikkerhedsstyrker eller på anden vis få et regulært job og dermed blive anerkendt af landets og det politiske systems shiitiske flertal.
Det løfte er imidlertid ikke blevet holdt. Ifølge den amerikanske brigadegeneral David Perkins er kun 5.200 af de godt 100.000 sunni-militsfolk blevet ansat i sikkerhedsstyrkerne, og det bliver mere og mere tydeligt, at det shiitisk-dominerede militær ikke vil vide af dem.
"Vi kan ikke udstå dem, og vi fængslede for nylig mange af dem. Mange af dem var del af al-Qaeda, selv om de nu hjælper os med at bekæmpe al-Qaeda," siger en anonym irakisk kommandant til det amerikanske nyhedsbureau McClatchy.
Han tilføjer, at man overvejer at arrestere de sunni-militsfolk, som ikke pr. 1. november har opnået civile job eller er blevet optaget i sikkerhedsstyrkerne.
Et ledende medlem af det shiitiske Dawa-parti, Haider al-Abadi, siger, at "amerikanerne gør ikke andet end at betale dem for at holde sig i ro," og at Iraks regering ikke "kan forsvare at betale månedslønninger til folk, der er eks-oprørere".
En tredje shiamuslim, brigadegeneral Nassir al-Hiti, der har kommandoen over det vestlige Bagdad, siger, at han har ledende folk fra Iraks Sønner på sin arrestations-liste.
"Disse folk er som kræft, og vi må af med dem," siger han til New York Times.
Tilbage til oprøret
Hvis Iraks Sønner bliver opløst af regeringen, vil mange af sunnierne antagelig gå tilbage til oprøret.
"Hvis de opløser os nu, vil historien vise, at vi går tilbage til start. Jeg vil ikke aflevere mine våben. Hvis det viser sig nyttesløst at tale med regeringen, vil jeg være tvunget til at bære mine våben og min pistol," siger sunnimuslimen Shahab al-Aafi, kommandant for 24.000 tidligere oprørere i Diyala-provinsen.
Den sunnimuslimske vrede er de seneste dage blevet næret af sikkerhedsstyrkernes arrestation af flere fremtrædende sunnier - i denne uge bl.a. en søn af Adnan al-Dulaimi, leder af det store sunniparti IAF, der har 38 pladser i parlamentet. Ifølge New York Times er der i Diyala udstedt arrestationsordre mod hundredvis af sunnier fra Iraks Sønner.
"For mig ser det ud, som om ledere af sikkerhedsstyrkerne forsøger at genantænde den sekteriske strid," siger den sunnimuslimske partileder Saleh al-Mutlaq til AP.
De sekteriske spændinger lever også fortsat i det politiske system. Mens sikkerhedssituationen er forbedret, går det fortsat meget trægt med at skabe politisk handlekraft. Der er således fortsat uenighed og nærmest stilstand om Iraks olielovgivning og om det regelsæt, der skal sikre de planlagte lokalvalg senere i år. Og genopbygningen går fortsat langsomt, selv om Iraks olieindtægter i dag hober sig op i regeringskontorerne. Korruption og inkompetence spærrer - det er nemmere at få genopbygningspenge fra USA end fra Iraks regering, siger diplomatiske kilder.
Hvis den ny amerikansk-irakiske sikkerhedsaftale godkendes af de irakiske politikere, kan det i bedste fald styrke ansvarsfølelsen og viljen til forsoning og til at stå sammen og på egne ben i det hårdt prøvede land. I værste fald kan lurende konflikter bryde ud i åben strid igen og udskyde den hjemrejse for de amerikanske soldater, som alle længes efter.


