Obamas mellemøstlige dilemma
USA's præsident vil i en tale i dag for første gang lufte kritik af Syriens og Yemens håndtering af folkelige oprør, men tirsdag lovede han politistaten Jordans konge et lån på 400 mio. dollar under en audiens  i Det Hvide Hus


 Præsident Barack Obama vil i dag i sin  første store tale om USA's holdning til Det Arabiske Forår stramme sin kritik af Syriens brutale nedkæmpelse af det ikke-voldelige oprør mod Bashar al-Assads Baath- regime.
Amerikanske regeringsembedsmænd har under en pressebriefing i denne uge ladet vide, at USA vil udvide de eksisterende sanktioner mod medlemmer af det syriske styre til at omfatte Assad og hans familie.
Det forventes også, at  Saleh-styret i Yemen vil få nogle hårde ord med på vejen i Obamas mellemøsttale, som vil blive holdt i udenrigsministeriets bygning Foggy Bottom i Washington.
Lige fra sin tiltræden i 2009 har præsidenten optrappet USA's jagt på al-Qaeda-styrker i det nordlige Yeman med droner, CIA-agenter og specialstyrker i et solidt samarbejde med landets mangeårige leder Ali Abdullah Saleh. Men et tre måneder langt folkeligt oprør mod regimet har sået tvivl om USA's mulighed for at fortsætte kampen mod al-Qaeda-gruppen, hvilket indtil nu har dæmpet Obamas kritik af Saleh.
Samme klemme sidder USA i i forbindelse med Bahrains brutale undertrykkelse af de folkelige demonstrationer i februar og marts. Det lille kongerige i Den Persiske Golf har siden 1990'erne været vært for USA's 5. flåde såvel som USA's flådekommandant i Mellemøsten og Centralasien. I modsætning til Egypten og Tunesien har USA's støtte til Bahrain-demonstranternes krav om lige politisk repræsentation for shia-flertallet været yderst diskret.
Støtte til Jordan
Sporadiske protester i oliestaten Saudi-Arabien og i den nære allierede Jordan har udstillet et lignende dilemma for Obama-regeringen. Tirsdag fik Jordans kong Abdullah II foretræde hos Obama i Det Hvide Hus og løfte om statsgaranterede private lån på 400 mio. dollar til landets betrængte økonomi, skønt Jordan er kendt som en politistat. Den formildende omstændighed: Jordans freds- aftale med Israel fra 1994.
Ifølge Wall Street Journal i går vil præsidenten til gengæld tilbyde det demokratisk sindede militærstyre i Egypten gældslettelse på en mia. dollar renter på et lån fra 1970'erne, hvis hovedstol er blevet betalt tilbage. Der kan også blive tale om eksportkreditlån til Egypten, og Den Internationale Valutafond vil ifølge Financial Times låne landet fire mia. dollar til dækning af et hul i statsbudgettet, delvist forårsaget af faldende turistindtægter.
Men præsident Obama vil i sin tale primært søge at forlige to modstridende impulser i sin Mellemøsten-politik   på den ene side USA's idealistiske støtte til frihed og demokrati i arabiske lande og på den anden side en realistisk betragtning af USA's strategiske interesser i de enkelte stater.
'Dobbeltmoralsk'
Helt nøgternt er spørgsmålet, hvor lang tid USA kan fortsætte med både at blæse og have mel i munden.
»Vestlige landes holdning til Det Arabiske Forår er dybt dobbeltmoralsk,« skriver den palæstinensiske intellektuelle Rami Khouri i den libanesiske avis Daily Star.
»I vestlige øjne er araberens ret til frihed hverken indlysende eller konsekvent. Arabisk frihed bliver ofret for vestlige interesser, så snart Israel og olie kommer i vejen.«
I særdeleshed udtrykker Khouri indignation over, at USA's og Europas støtte til det arabiske folks frihedskamp ikke er nær så dedikeret som opbakningen til systemkritikere og friheds- bevægelser i Sovjetunionen og Østeuropa i 1970'erne og 1980'erne.
»USA belærer os om, at friheden er udelelig, men det er den altså ikke for arabere,« siger Khouri.
Præsident Obama er yderst bevidst om denne problemstilling. I et nyligt essay afslørede ugemagasinet The New Yorker, at han i en skrivelse til rådgivere i sommeren 2010  et halv år før revolutionen i Tunesien  forudså et opbrud i regionen og bad dem om at udarbejde en plan for USA's politik.
Han advarede rådgiverne:
»Vores regionale og internationale troværdighed vil blive undergravet, dersom folk anskuer eller opfatter vores handlinger som støtte til undertrykkende regimer og en fornægtelse af deres rettigheder og aspirationer som borgere.«

