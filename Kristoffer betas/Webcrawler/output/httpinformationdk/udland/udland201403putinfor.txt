Har Putin forregnet sig?
Rusland kan komme til at betale en høj pris for den æresoprejsning efter nederlaget i Den Kolde Krig, som Putin søgte med sin annektering af Krim – hans militæreventyr koster dyrt i en situation, hvor brat økonomisk modgang allerede er sat ind


 
	I 1990’erne var det umådelig svært at forklare for børn, hvad årsagen var til, at Rusland havde udviklet sig fra fattigt til fattigere, husker kommentatoren Uljana Skojbeda i et tilbageblik på barndommen. Hvorfor stod så mange fabrikker stille? Hvorfor drak så mange af den stolte hærs officerer sig ihjel, og hvorfor var tv fuld af amerikanske c-film? Hverken imperiers forfaldstider eller Sovjets manglende ideologiske og økonomiske konkurrenceevne var en acceptabel forklaring. Så skar hendes far igennem: »Vi er blevet invaderet!« Den forklaring skød bekvemt skylden på en fremmed magt og styrkedes af, at den samme magts dollar var de eneste pålidelige penge i omløb i Rusland.

	Det er en tilsvarend ydmygelse fra dengang, som Putin gør op med nu: »Jeg lever ikke mere i et besat land,« ironiserede Skojbeda i Komsomolskaja Pravda efter Putins sejrstale forleden, hvor Kijev storrussisk blev betegnet som »alle russiske byers mode« og hele meningen med en selvstændig ukrainsk stat bragt i tvivl, fordi »russerne og ukrainerne egentlig er et og samme folk«. Sovjet er tilbage – komplet med sin paraniode opfattelse af Vesten som »nynazistisk og imperialistisk« og en isolering, der også kendes fra sovjettiden. Vestlig fordømmelse og sanktioner styrker kun den ’nysovjetiske’ følelse af fjendtlig omringning.

	Kan have forregnet sig

	Sovjetimperiet rejser sig fra støvet og børster Vestens sejr i Den Kolde Krig af sig. Det handler ikke om ferieperlen Krim, end ikke om Ukraine, men om Ruslands følelse af storhed, mener den ukrainsk-russiske kommentator Vitalij Portinov. Putin vil ikke finde sig i, at Vesten med samarbejdsaftalen mellem EU og Ukraine rykker ind under Moskvas bløde bug. Udenrigsminister Lavrov er lige så fjernt fra forståelsen af diplomati som kompromisets kunst som den sovjetiske udenrigsminister Gromyko, ’Mister Njet’, i sin tid, mener Portinov.

	Ifølge den analytiske webavis The Insider mødte Lavrov op med hele tre njet’er den 5. marts, hvor han mødtes med USA’s John Kerry, til betingelser der ville kunne formå Kreml til at opgive Krim: Udskydelse af præsidentvalget i Ukraine planlagt til 25. maj, opgivelse af associationsaftalen med EU og enhver idé om udvidet samarbejde med NATO.

	Moskva ville med udskydelsen af valget give resterne af Janukovitj’ tidligere regeringsparti tid til at sunde sig ovenpå Maidan-opstanden og dermed øge chancerne for en mere kremllydig præsident i Ukraine. Putin er rasende ved udsigten til, at f.eks. mesterbokseren Klitjko eller chokoladefabrikanten Porosjenko vinder valget; begge ventes at ville se mod vest. Russiske myndigheder har beslaglagt Porosjenko-ejede aktiver for 800 millioner dollar i Rusland for at lægge pres på ham. Ukraine er nu alarmeret over russiske troppeansamlinger på sine østgrænser. Hvad enten Putin blot truer eller vil angribe senere, kan han godt have forregnet sig. For at fastholde initiativet i sin blitzkrieg skulle han ideelt set have forceret grænsen til Ukraine i øst – straks i ugen efter ’folkeafstemningen’ på Krim. Scenen var sat i form af russiske provokatørers knivdrab på fem ukrainske aktivister i Kharkiv og Donetsk – fulgt op af russiske erklæringer om, at man forbeholdte sig ret til at komme sine ’landsmænd’ til undsætning.

	Putin tøvede dog med at invadere, fordi han ifølge Portnikov ikke vil ses som en gemen tyv, der erobrer land og undertvinger sig naboer. Begrundelsen skal formelt være i orden, for Putin vil gerne anerkendes af omverdenenen. Derfor hele illusionen om, at det ikke var tropper på Krim, at Rusland indlemmede Krim efter Krims eget ønske, og at Ukraine lider under en nynazistisk regering.

	Hvem vil betale regningen?

	Det er dog indtil videre lykkedes den nye ukrainske regering at lægge en dæmper på de pro-russiske uroligheder i de østlige provinser og dermed mindske Putins undskyldning for en intervention. Over 8.000 russere mistænkt for at ville provokere til uro er blevet nægtet indrejse i Ukraine. De ellers så udskældte oligarker var med til at stabilisere situationen og optrådte i rollen som nationalt og konsoliderende borgerskab. Janukovitj’ gamle parti fremsatte dog i går nye »ultimative« krav til regeringen i Kijiv om øget regionalt selvstyre, noget som Portnikov ser som et tegn på, at Putin stadig presser hårdt på.

	Hvis det kommer til invasion i Fastlandsukraine, vil Rusland ifølge militæranalytikeren Dmitri Timtjuk møde egentlig modstand fra en ukrainsk hær, der er under mobilisering og et hjemmeværn, der er under opbygning. Vestens sanktioner har indtil videre mest haft symbolværdi, og især EU tøver – ifølge BusinessNewEurope – med at indefryse russiske aktiver i Vesten pga. risikoen for at tabe eksport og investerede midler i Rusland.

	Men Rusland er i dag langt mere integreret i verdensøkonomien, end Sovjet var. Usikkerheden og prestigetabet har realøkonomiske konsekvenser. En faldende rubel, faldende kurser på Moskvas børs, kapitalflugt, stigende renter, færre investeringer kan udover de direkte omkostninger ved at invadere Krim, gyde olie på vandene på Krim og holde op imod 100.000 tropper kampberedte ved Ukraines grænser samlet koste Rusland op mod flere hundrede milliarder dollar i indeværende år.

	Rusland havde håbet på, at væksten med tre procent ville vende tilbage. Nu er der udsigt til nulvækst. Rusland ventes ikke i år at kunne tiltrække nær de svimlende 94 billioner dollar, som de udenlandske investeringer androg i 2013.

	Hvor længe vil Ruslands nye middelklasse betale for genrejsningen af Ruslands stolthed?

