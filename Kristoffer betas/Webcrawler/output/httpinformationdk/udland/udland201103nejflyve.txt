NEJ til flyveforbud
Vestlig militær indgriben i den libyske borgerkrig kan bombe regionen tilbage til tiden før Tunesien
I Libyen var oprørere i går på flugt fra den vigtige olieby Ras Lanuf,   som så ud til at være generobret af Gaddafis tropper.


 Skal vi gribe ind over for Gaddafi?
Diskussionen om et militært indgreb mod Libyens leder Muammar Gaddafi i form af et flyveforbud i det libyske luftrum deler i øjeblikket vandene. Informations Mellemøstkorrespondent Lasse Ellegaard og Informations USA-korrespondent Martin Burcharth fremlægger her hver deres analyse af, om et flyveforbud kan og bør igangsættes.
Ja til flyveforbud
Nej til flyveforbud (denne artikel)
BEIRUT – Problemet med en moralsk motiveret beslutning om et vestligt dikteret flyveforbud over Libyen, som ikke vil finde sted uden USAs samtykke og vil håndhæves af NATO, må  så sympatisk det end er tænkt og måske ment  nødvendigvis tage sit udgangspunkt i det rumfeldske spørgsmål: Hvad ved vi, hvad ved vi ikke, og hvad ved vi ikke, at vi ikke ved?
Vi ved, at Gaddafi er leder i en slyngelstat, hvor han bruger afrikanske lejetropper  og ifølge syriske dissidenter lejepiloter fra Syrien  til nedkæmpelse af opstanden mod sit regime.
Hvad ved vi om oprørerne? Er de garanter for menneskerettigheder og demokrati? Den selvbestaltede oprørsleder er afhoppet justitsminister, medansvarlig for forsvindinger og henrettelser, der har skæmmet Gaddafi-regimet i mere end 40 år.
Vi ved, at Frankrig og Storbritannien er ivrige efter at gribe ind. Og vi ved, at begge lande har vitale energi-interesser i Libyen (Total og BP). Omvendt er Italiens Berlusconi, der også har energi-interesser i klemme, imod indgreb  for han vurderer, at Gaddafi vinder.  Resultatet: Endnu en lammelse af EUs evne til at agere udenrigspolitisk.
Vi ved, at USA er uden legitimitet i den arabiske verden. Derfor vil arabere af demokratisk sindelag have et FN-godkendt flyveforbud. Det er ikke troligt, at Sikkerhedsrådet kan enes om en sådan resolution.
Borgerkrig
Et moralsk parameter på politik er altid betænkeligt, især når det følges op af militær handling. De vestlige politikere og kommentatorer forarges med rette over, at Gaddafi bomber sine egne byer med civile tab til følge. Men som Gaddafi ser det, bomber hans fly væbnede oprørere i en konflikt, der har udfoldet sig som borgerkrig. Disse stammemilitser fra det østlige (mere muslimsk prægede) Libyen ville fra dag ét vælte det eksisterende regime. Der er hånd- faste beviser for borgerkrig, civile tab og mord på demonstranter, men er det folkemord, etnisk udrensning, forbrydelse mod menneskeheden? Det er ikke bevist, og kun en bevisførelse vil kunne bevæge Kina og Rusland til at stemme for et militært indgreb.
De vil med rette kunne spørge: Hvis NATO gennemfører flyveforbud af hensyn til Libyens civilbefolkning, må det medføre krav om et flyveforbud for NATO i Af- ghanistan og Pakistan.
Gaddafi er under alle omstændigheder færdig på længere sigt. Hans regime er i opløsning, mange arabiske lande har vendt ham ryggen, ligesom naboerne til begge sider samarbejder med oprørerne. I den situation vil vestlig indgriben bekræfte Gaddafis eneste tilbageværende kort i konflikten, parolen om »vestlig imperialisme« og »tyveri af Libyens olie«. Han ved, at det kort har genklang i regionen  ved vestlig militær indgriben vil han fremstå som en arabisk helt.  I situationen vil vestlig indgriben med eller uden FN-mandat  og som tingene  tegner sig, bliver det uden   presse hans arabiske kritikere tilbage til neutrale positioner. Arabiske diktatorer vil få en bekvem undskyldning for at droppe påtænkte reformprocesser, som det er tilfældet i Marokko.
Araberne skal selv klare Gaddafi, hvis de kan. Vesten kan bidrage med sanktioner af økonomisk såvel som humanitær art, hvilket allerede er sket ved diplomatisk pres i FN, hjemkaldelse af ambassadører mv., men bør holde de militære naller væk  ikke kun fordi Irak stadig er på den arabiske nethinde som afskrækkende og tragisk eksempel på vestlige moral.
Risikoen er, at NATO-bombning af Gaddafis lufthavne kan bombe regionen tilbage til tiden før Tunesien og Egypten.


