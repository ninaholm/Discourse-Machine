Tegn på et nej ved irsk EU-afstemning
De første meldinger fra stemmeoptællingen efter Irlands EU-afstemning om Lissabontraktaten tyder på et nej


 Foreløbige stemmeoptællinger tyder på, at de irske vælgere har sagt nej til EU's Lissabontraktat, men som stemmerne bliver talt, bliver ja-siden styrket. 
Valgtilforordnede fra de politiske partier, der har overvåget stemmeoptællingen, siger til nyhedsbureauet Reuters, at nej-siden fører i fem af Dublins valgkredse, mens tre er ligeligt delt mellem ja og nej-siden og en enkelt har et foreløbigt flertal af ja-stemmer. Omkring en fjerdedel af landets vælgere kunne stemme i Dublin.
Ifølge det statslige irske tv RTE viser de foreløbige stemmeoptællinger også af nej-siden fører.
Nej-siden står stærkt i mange landområder og i byernes arbejderkvarterer, mens der i middelklasseområderne synes at være mindre opbakning til traktaten end forventet, skriver RTE på sin hjemmeside.
- Alle foreløbige tegn peger i en retning: Mod et nej til Lissabontraktaten, men det må understreges, at der kun er tale om foreløbige resultater, og at løbet kan blive meget tættere, end det ser ud til på nuværende tidspunkt, advarer RTE. 
Det endelige resultat fra folkeafstemningen ventes sent i eftermiddag.
Frygten for et nej ved folkeafstemningen blev øget i EU, da stemmedeltagelsen blev opgivet til 42 procent.
Godt tre millioner irere havde mulighed for at stemme, men kun omkring 42 procent skal have afgivet deres stemme, ifølge vurderinger fra det statslige tv RTE. 
Lissabontraktaten har til formål at strømline beslutningsprocesserne i EU. Den afløste den tidligere forfatningstraktat, som blev forkastet ved folkeafstemninger i Frankrig og Holland i 2005.
/ritzau

