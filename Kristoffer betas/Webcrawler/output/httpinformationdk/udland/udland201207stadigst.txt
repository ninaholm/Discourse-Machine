Stadig større mangel på prævention i verdens fattigste lande
Trods FN’s mål om, at alle i 2015 skal have adgang til prævention, er det i dag ikke tilfældet for millioner af kvinder verden over. Værst ser det ud i verdens 69 fattigste lande, hvor udviklingen går i den forkerte retning


 Lige nu mangler 222 millioner kvinder prævention. Manglen er altoverskyggende i afrikanske og asiatiske u-lande med ringe adgang til prævention og mangel på viden om familieplanlægning. I Afrika syd for Sahara har kun 22 procent af alle kvinder adgang til prævention, og afrikanske mænd har i gennemsnit kun fem kondomer om året til rådighed. Det resulterer hver dag i tusindvis af uønskede graviditeter. Graviditeter, som presser befolkningskurven opad i de lande, der i forvejen har mindst, og som hvert år koster kvindeliv. Usikre fødsler og illegale aborter er årsag til, at 99 procent af alle dødsfald i forbindelse med graviditet eller fødsel sker i udviklingslande.
I 1994 mødtes 179 lande til FN’s befolkningskonference i Kairo. Her underskrev landene en erklæring om, at hele verden i 2015 skulle have adgang til prævention.
Med kun tre år til målstregen, er der stadig lang vej til at opfylde den ambition. For selvom antallet af kvinder, som mangler prævention og viden om familieplanlægning, samlet set er faldet fra 226 millioner i 2008 til 222 millioner i 2012, går udviklingen den forkerte vej i de allerfattigste lande. Her er antallet af kvinder uden adgang til prævention på blot fire år steget med ni millioner. Det viser nye tal fra det uafhængige, amerikanske institut Guttmacher, som arbejder for at fremme reproduktive rettigheder i hele verden.
»Det er dramatisk, at vi i 2012 stadig går tilbage på et så fundamentalt område for ethvert samfunds udvikling. Det er på tide, at der bliver råbt rigtigt højt, for man kan ikke forestille sig, at de aller fattigste lande kommer ud af deres problemer, hvis ikke man sikrer kvinders ret til selv at bestemme, hvornår de ønsker at få børn,« siger leder af Sex og Samfunds internationale afdeling, Tania Dethlefsen.
Nyt topmøde
Derfor samles regeringer fra hele verden i dag i London til konferencen ’London Summit on Family Planning’. Målet for topmødet er at rejse penge til, at yderligere 120 millioner kvinder kan få adgang til prævention og viden om familieplanlægning inden år 2020.
»Det er vigtigt, at familieplanlægning kommer højere op på den politiske dagsorden, og topmødet i London kan bidrage til dette. Uønskede graviditeter har en grundlæggende indflydelse på kvinder og deres børns livsmuligheder – hvilket specielt har betydning for de fattigste kvinder i verdens fattigste lande,« siger Pernille Fenger, nordisk chef i FN’s befolkningsfond UNFPA, der aktivt støtter konferencen.
Når regeringerne i dag mødes, er det for at sikre kvinders ret til selv at bestemme, hvornår de vil have børn, og hvor mange, de vil have.
»De kvinder, jeg møder, når jeg rejser, fortæller konsekvent, at magten til selv at bestemme, hvornår man vil have et barn, er helt central i forhold til at nå deres mål i livet,« skriver Melinda Gates i Financial Times. Hun er medformand i The Bill & Melinda Gates Foundation, som sammen med den britiske regering står bag konferencen i London.
Ifølge Melinda Gates er det ikke gået hurtigere med at opfylde 2015-målet, fordi modstandere af prævention indædt kæmper imod. I USA, hvor modstanden mod abort står stærkt, er det ifølge Gates alt for kontroversielt at investere i prævention og sikre aborter i u-lande.
Tania Dethlefsen fra Sex og Samfund er enig.
»Det er meget svært at råbe højt om prævention, fordi der stadigvæk globalt set er rigtig meget opposition imod prævention og abort. Der er en stærk religiøs opposition med Vatikanet i spidsen, som indædt kæmper for, at prævention ikke skal være alle mænd og kvinders ret,« siger hun. »Samtidig er der også meget uvidenhed om, hvor afgørende dette spørgsmål er for både den enkelte og for hele samfundet,« siger Tania Dethlefsen.
Bæredygtig befolkningsvækst
Hvis alle kvinder i u-lande havde adgang til prævention og bedre fødselsforhold, ville antallet af uønskede graviditeter falde med 70 procent, og hver dag ville 1000 kvinder slippe for at dø i forbindelse med deres graviditet eller fødsel. Det vurderer Guttmacher Institute, som står bag de nye tal for, hvor mange kvinder, der mangler prævention.
Manglen på prævention betyder flere børn, og det får verdensbefolkningen til at vokse. Hvert minut stiger verdens indbyggertal med 150 mennesker, og i oktober sidste år rundede verden sin indbygger nr. syv milliarder. Forsætter udviklingen forventes kloden i 2050 at være beboet af godt ni milliarder mennesker. Den amerikanske organisation Population Reference Bureau vurderer, at 99 procent af befolkningsvæksten vil foregå i u-landene. Verdens regeringer samles derfor i dag for at komme tættere på målet om universel adgang til prævention til alle, så antallet af fødsler i u-landene kan nå et mere bæredygtigt niveau. Fra Danmark deltager udviklingsminister Christian Friis Bach (R).

