Demokrati uden folk
Mens franskmændene måske vil gøre op med præsidentstyret, er italienerne klar til at overtage det. I begge lande er det et udtryk for demokratiets krise


 
	François Mitterrand udgav i 1964 et essay med den inciterende titel: Le Coup d’État permanent (Det Permanente Statskup). Det er en kritik af Frankrigs forfatning fra 1958. Magten var blevet koncentreret i præsidentembedet som svar på den politiske krise, Algierkrigen og opgøret med den franske kolonialisme havde udløst. Den Femte Republik blev til i en undtagelsestilstand – oprør blandt hærens officerer havde lammet det politiske system – og gjorde præsidenten til en undtagelse i forhold til almindelige borgere. Mitterrand frygtede, at kontrolorganerne var blevet svækket i en sådan grad, at »fremadstormende teknokrater« ville kunne »konfiskere magten« i skyggen af den magtfulde præsident Charles de Gaulle.

	Republikkens forfald blev dog først tydelig, da Mitterrand selv var præsident, og fortsatte under Jacques Chirac, Nicolas Sarkozy og François Hollande. Systemet er »forældet, eksotisk og udemokratisk«, mener en komité for en ny forfatning, »fordi det i en sådan grad er baseret på den generelle, politiske og strafferetslige immunitet for statsoverhovedet, der regerer uden at skulle stå til ansvar og derfor forurener alle led«.

	Filosoffen Jean-François Revel beskrev forfatningen som opskriften på »ineffektiv absolutisme«: »En god forfatning forbinder ikke blot kontrol og effektivitet uden at ofre nogen af delene, men garanterer effektivitet, fordi der er kontrol.«

	Demokratiets genfødsel

	Mens franskmændene måske vil gøre op med præsidentstyret, er italienerne klar til at overtage det. Ligesom i nabolandet skal præsidenten fremover vælges direkte af befolkningen, mener Enrico Lettas regering.

	Præsident Giorgio Napolitano har de facto forandret Italien til en præsidentiel republik ved at lade sig genvælge af parlamentet og diktere dannelsen af en national samlingsregering. Derfor mener regeringspartierne, at landets forfatning bør tilpasses ændringerne.

	Der er dog ingen udsigt til ny lovgivning mod interessekonflikter og mediemonopoler: Berlusconi har domineret italiensk politik i 20 år, fordi reglerne på dette område hverken er tidssvarende eller overholdes. I en præsidentiel republik ville det selvfølgelig være endnu mere problematisk. Det vil begynde at ligne realiseringen af den plan for »demokratisk genfødsel«, bl.a. gennem autoritær styring af medierne, som den hemmelige og siden forbudte frimurerloge Propaganda Due (P2) udviklede i 1970’erne. Det forfatningsmæssige forbillede var netop De Gaulles Frankrig. Berlusconi var medlem af P2, hvor Italiens institutionelle, økonomiske og kriminelle elite knyttede bånd. Den tidligere regeringsleder har fået amnesti for en dom for at have vidnet falsk om sin indmeldelse i logen.

	Hvis Italien bliver til en præsidentiel republik, men uden at gøre radikalt op med det system, som har muliggjort en så stor økonomisk, mediemæssig og politisk magtkoncentration, vil det være »kroningen på vores demokratis forfald til et oligarki«, mener Forfatningsdomstolens tidligere præsident Gustavo Zagrebelsky: »Det ville være det modreformistiske svar på det krav om politisk deltagelse, som er i samfundet.«

	Markedernes dominans

	Fællesnævneren for forfatningsdiskussionerne i Frankrig og Italien er, at de handler om det repræsentative demokratis krise. Det stærke præsidentembede i Frankrig blev konciperet, før franskmændene troede på det europæiske samarbejde. Siden har det ofte været en forhindring for udviklingen af EU. Derfor hænger diskussionen om den franske forfatning også uløseligt sammen med udviklingen af EU’s politiske institutioner, som Hollande forsøger at gøre sig til talsmand for.

	Italien er derimod et grænsetilfælde, men derfor også eksemplarisk, når det handler om parlamentarismens krise. Landet kan få det europæiske læs til at vælte eller bidrage til udviklingen af politiske institutioner.

	»Man kan godt ændre institutionerne for at blokere det politiske liv og sikre et magtsystem i knibe,« bemærker Zagrebelsky om den italienske forfatningsdebat.

	Det, der sker i Italien, er af afgørende betydning: Kan politikerne stække vælgerne, eller vinder borgerne medindflydelse? Styreformen i Frankrig, Italien og andre EU-lande kan betegnes som demokrati uden folk, fordi markedernes dominans tvinger politikerne til at lukke øjnene for borgernes problemer.

