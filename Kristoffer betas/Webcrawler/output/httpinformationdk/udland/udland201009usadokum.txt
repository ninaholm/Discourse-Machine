USA: Dokumentation for tortur skal ikke offentliggøres
Den amerikanske regering har besluttet ikke at offentliggøre eventuel dokumentation for, at amerikanske soldater har mishandlet fanger i Afghanistan. Ingen med kendskab til Afghanistan ville dog ifølge Human Rights Watch i USA blive chokerede over foto af fangemishandling
Barack Obama og hans administration har besluttet, at der ikke frigives flere foto af mishandling - selv om de måtte eksistere .


 Oplysningerne om, at en dansk soldat kan være i besiddelse af billeder, der kan dokumentere fangemishandling i et amerikansk drevet afhøringscenter på Kandaharbasen i Afghanistan tilbage i 2002, kommer ikke bag på Human Rights Watch (HRW) i USA. Tom Malinowski, der er leder HRW's afdeling Washington, mener ikke, at det vil chokere nogen med kendskab til forholdene i Afghanistan for otte år siden.
»Det er bredt accepteret, at mishandling af fanger var udbredt og i mange tilfælde tilladt under de første år af krigen i Afghanistan, fordi Bush-administrationen havde en meget skæv fortolkning af folkeretten,« skriver Tom Malinowski i en mail til Information som reaktion på udviklingen i den danske fangesag.
Men hvis billederne er detaljerede nok, så kunne de rejse nye spørgsmål omkring, hvem der har været  ansvarlig for fangemishandling i Afghanistan, mener han.
Internationalt Røde Kors har også tidligere gjort opmærksom på, at forholdene i fængslet i Kandahar i Afghanistan ikke var i overensstemmelse med Genève-konventionen, oplyser generalsekretær for Dansk Røde Kors, Anders Ladekarl:
»Men svaret var dengang, at der var tale om en indsats mod terror, og derfor kunne den amerikanske regering kun leve op til principperne i konventionen, fordi de ikke definerede det som krig,« siger Anders Ladekarl.
Læren fra Abu Ghraib
Efter billederne af amerikanske soldater, der udsatte irakiske fanger for fysisk og psykisk overlast i Abu Ghraib-fængslet ved Bagdad, gik verden rundt i 2004, har læren været, at det var med til at hive tæppet væk under krigsindsatsen.
Derfor må det ikke gentage sig, mener Peter Viggo Jakobsen, lektor i international politik på Københavns Universitet:
»Abu Ghraib var en monster pr-katastrofe for amerikanerne, der førte til voldsom kritik af hele grundlaget for Irak-krigen. USA mistede det moralske overtag, for hvordan kunne de rende rundt og snakke om demokrati og menneskerettigheder, når det viste sig, at de behandlede irakiske fanger på samme måde som Saddam Hussein havde gjort?.«
Anders Ladekarl, mener, at forsvarets og politikernes interesse i at overholde menneskerettighedskonventionerne har ændret sig efter Abu Ghraib.
»Den amerikanske regering havde i lang tid forsøgt at skjule, hvad der foregik, så da billederne fra Abu Ghraib kom frem, fik de det dobbelt igen. Det havde store konsekvenser for troværdigheden, og befolkningens opfattelse af Irak-krigen, men det fik sat mere fokus på hele spørgsmålet om folkeretten i militær krigsførsel, så på den måde havde det en positiv effekt, fordi militæret fik travlt med at få uddannet soldaterne, så tilsvarende ting ikke kunne gentage sig,« fortæller Anders Ladekarl.
Han mener, det er nærliggende, at der skulle være dokumentation for lignende forhold i Afghanistan, fordi det var det samme militære system som i Irak.
Peter Viggo Jakobsen mener heller ikke, det er så overraskende, hvis der findes foto af fangemishandling i Afghanistan.
»Hvis der kommer lignende billeder frem fra Afghanistan, så kan det have meget negative konsekvenser i forhold til at overbevise befolkningen om, at man vil dem det godt,« siger Peter Viggo Jakobsen og opfordrer den danske regering til at lægge eventuelle billeder eller oplysninger åbent frem.
»Hvis de er kloge i Forsvarsministeriet, så lægger de det frem, de har, ellers risikerer de, at der kommer en masse konspirationsteorier,« siger han.
Men det vil formentlig passe den amerikanske regering rigtigt dårligt, hvis sådanne billeder blev offentliggjort, mener Tom Malinowski:
»Obama-administrationen har besluttet, at der ikke skal frigives yderligere foto af mishandling, hvis de eksisterer.«

