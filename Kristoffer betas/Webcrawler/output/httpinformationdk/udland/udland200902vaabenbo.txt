Våbenboykot af Israel er dagdrømmeri
Både Israel og Hamas anvendte importerede våben mod civile i Gaza-konflikten, viser ny rapport fra Amnesty International. Organisationen opfordrer nu FN til at indføre våbenembargo mod begge parter. Men det har ingen gang på jord, siger eksperter
Israelske soldater renser deres våben nær grænsen mellem Israel og Gaza, efter at de er vendt hjem fra Gaza-striben. I en ny rapport opfordrer Amnesty International til våbenboykot mod både Israel og Hamas.


 Hvide fosforbomber og såkaldte pilegranater er blandt de våben, som Israel har affyret imod civile områder i Gaza. Det dokumenterer en ny rapport fra Amnesty International. 
Efter sidste konflikt fandt researchere ved Amnesty International adskillige rester af amerikansk importerede våben spredt ud over legepladser, skoler og civile hjem. 1300 civile palæstinensere, heraf 300 børn, blev dræbt i den tre uger lange konflikt. Det står nu klart, at Israel har affyret ulovlige våben mod civile, mens palæstinensiske Hamas har affyret smuglede raketter, ligeledes mod civile. Derfor anbefaler Amnesty International et forbud mod våbenimport ikke kun for Hamas, men også for Israel. 
"Vi opfordrer indtrængende FN's Sikkerhedsråd til at indføre en øjeblikkelig og omfattende våbenembargo mod Israel, Hamas og andre væbnede palæstinensiske grupper," siger Mellemøst-koordinator i Amnesty International Malcolm Smart i en pressemeddelelse. 
Det er især USA, der importerer våben til Israel. Ifølge en 10-årig aftale, som løber frem til 2017, vil USA forsyne de israelske styrker med militært udstyr til en værdi af 30 milliarder dollar. Det svarer til 25 procent mere end perioden, før Bush-administrationen trådte til.
Forslag er utopisk 
Amnesty International opfordrer derfor USA's nye præsident til at suspendere den militære support, som de mener understøtter Israels menneskerettighedsovertrædelser. 
Men hverken våbenembargo eller afbrudte amerikanske aftaler har nogen gang på jord, mener adjunkt ved Center for Mellemøststudier på Syddansk Universitet Jakob Egholm Feldt, der kalder forslaget 'utopisk':
"Det kommer aldrig til at ske, for USA og Israel er meget tætte militære samarbejdspartnere. USA sidder i FN's Sikkerhedsråd, og uden dem kan man ikke lave en boykot," siger han og hentyder til, at hvert fast medlem i Sikkerhedsrådet har ret til at nedlægge veto. 
Selv hvis USA droppede de militære forsyninger, ville det ikke begrænse Israels adgang til våben nævneværdigt. Ud over at Israel selv er en stor våbenproducent, har landet nemlig et omfattende internationalt handelsnetværk blandt andet med Tyrkiet og de asiatiske lande som stærke samarbejdspartnere. 
Seniorforsker ved Dansk Institut for Internationale Studier Helle Malmvig er helt enig i Egholm Feldts betragtninger. Hun understreger, at hele Israel-Palæstina-konflikten er så politisk betændt, at man næsten ikke kan gøre noget, uden at det ser ud som om, man støtter den ene eller den anden part. 
"Alt, der handler om embargo mod Israel, er urealistisk. Hvis det indføres, ser det ud til, at man har valgt side. Derfor er det svært med resolutioner," siger hun og pointerer, at Israel vil føle sig skåret over én kam med Hamas, der betragtes som en terrororganisation. 
Nægter ulovlige våben
Helle Malmvig fremhæver ligeledes, at USA aldrig vil være med til et forbud mod import af våben, fordi Israel netop er en tæt allieret. Heller ikke selv om USA nu har fået ny præsident, vil der ske ændringer på dette punkt, tilføjer hun. 
Både Israel og Hamas nægter at have benyttet ulovlige våben og begået krigsforbrydelser. Talsmand for den israelske regering Mark Regev medgiver over for BBC, at Israel har gjort brug af hvid fosfor, der udlægger et tykt hvidt røgslør, som gør det muligt for militære styrker at rykke uset frem. Ifølge Genève-konventionen er denne anvendelse ikke forbudt. Det er derimod bandlyst at anvende bomben i beboede områder på grund af dens ondartede forbrændingseffekt. Modsat rapport-ens konklusion nægter den israelske talsmand, at det skulle have fundet sted. 
Hamas-talsmand Fawzi Barhoum kalder rapporten 'uretfærdig'. Man kan ikke sammenligne de israelske styrkers våbenarsenal med palæstinensere, der "forsvarer sig selv med nogle rifler og andet primitivt udstyr," siger han til Reuters. 
Mens der allerede er en våbenembargo mod Hamas, behøver Israel tilsyneladende ikke ligge vågen om natten og frygte, at det samme overgår dem:
"Ingen stater har opfordret til det, og det tror jeg heller ikke, at de vil, for de ved godt, at det er urealistisk," siger Helle Malmvig.


