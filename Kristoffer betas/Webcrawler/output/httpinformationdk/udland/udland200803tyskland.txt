Tysklands De Grønne foran deres næste kvantespring
De Grønne i Tyskland er til begge sider: I Hamburg måske til CDU, i Hessen måske til en SPD-regering støttet af Venstrepartiet. Hvad har de gang i? Information har spurgt Krista Sager, næstformand i De Grønnes gruppe i Forbundsdagen, og tegner her et portræt af partiet før og nu
Et højtråbende mindretal blandt De Grønne har ofte langet ud efter den grønne tyske udenrigminister Joschka Fischer og kaldt ham -krigsforbryder-, selv om det pacifistiske parti faktisk gav uventet stærk opbakning til at lade Tyskland deltage i krigen i Afghanistan.


 "Så længe der findes økostalinister og tidligere terrorister som miljøminister Jürgen Trittin og udenrigsminister Joschka Fischer, giver en sort-grøn blok ingen mening". 
Ordene undslap CDU-politikeren Michael Glos' i 2004. I dag ville de nok ikke falde helt så hårdt. For selv om Joschka Fischer er ude af tysk politik, sidder Jürgen Trittin, den tidligere miljøminister i Gerhard Schröders regering, stadig i De Grønnes bestyrelse i Forbundsdagen. Og Glos' parti er efter delstatsvalget sidste søndag i Hamburg tættere på et samarbejde med Trittins parti end nogen sinde før.
Selvstændige og normale
Måske er det viljen til reelt at ændre noget og ikke kun drømme om en bedre verden, der har åbnet De Grønnes øjne for samarbejdsmuligheder også på den borgerlige fløj. 
Information spurgte Krista Sager, der har været grøn siden 1982 og i dag er De Grønnes næstformand i Forbundsdagsgruppen, hvilke tanker man i disse dage gør sig som mangeårig grøn politiker?
"Jeg er ekstremt optaget af situationen i Hamburg, hvor jeg, før jeg kom i Forbundsdagen, sad fire år i regeringen. Ideen om en regering i Hamburg med CDU og De Grønne viser, at vi i De Grønne forsøger at blive mere selvstændige i forhold til de muligheder, vi har."
 "Vi har helt klart den største veneration for SPD. Vi har aldrig før dannet regering med CDU i en delstat, men partiscenen er blevet mere indviklet i Tyskland, efter at Venstrepartiet er kommet ind fire steder i Vesten. Spørgsmålet er så, om vores vælgere vil gå med os, når vi insisterer på, at det handler om det politiske indhold og ikke om, hvem man samarbejder med. Kan vi få en profil, der er så typisk grøn, at det ikke er et problem, hvem samarbejdspartneren er?" 
- Vil en SPD-Grøn-regering støttet af Venstrepartiet i Hessen og en CDU-Grøn-regering i Hamburg ikke medføre en splittelse i partiet?
"Nej, ikke nødvendigvis. I grunden er det bare en normalisering. Ser man på SPD, kan de jo det hele. De samarbejder med Venstrepartiet i landdagen i Berlin, med CDU-CSU i Forbundsdagen, med De Grønne i Bremen. Det er vel heller ikke De Grønne forbudt at bevæge sig rundt i landskabet". 
"Desuden må man se på, at de nøgleområder, hvor CDU i Hamburg har mistet flertal i befolkningen, er områder, der tegner De Grønnes profil. Det er miljø, klimabeskyttelse, social retfærdighed, uddannelse og integration. Her har CDU ikke læn-gere flertallet i befolkningen med sig. Netop både social- og skolepolitik ligger os på sinde. Dels at sørge for, at de fattige bydele ikke sakker bagud, dels at skabe mere chancelighed i skolerne." 
- Men I er imod et kulkraft-værk i Moorburg, imod fordybning af Elben, og skolepolitisk går I ind for fællesskoler. Kan I nå til forståelse med CDU om disse grønne emner?
"Det er klart, at hvis Tyskland skal være spydspids for klimapolitikken i Europa, så må de store byer og dermed også Hamburg gå i spidsen. Hvis vi får et kæmpestort kulkraftværk i Moorburg, er Hamburgs klimadynamik ruineret de næste 30 år." 
 "Skolepolitisk ønsker De Grønne sig en skole efter skandinavisk mønster. CDU er ved at vågne, men der er langt endnu. De foreslår en skole, hvor man samler hoved- og realskoleeleverne og lader gymnasiet forblive, som det er, men det er vi ikke interesseret i. Spørgsmålet er, om vi ikke kan begynde at gå i en bestemt retning i løbet af de næste år, og så langsomt vænne folk til den samlede skole. Der skal skabes tillid i befolkningen til den type skolesystem".
"Vi kan begynde med at se på de skoler, der er gode til individuel undervisning inden for gruppen og så lade være med at skille børnene efter fjerde klasse. (I Tyskland bliver børnene delt i hoved-, real- og gymnasieskole efter fjerde klasse, red.) Og så kan vi forbyde gymnasierne at smide børnene ud af gymnasieskolen, når de ikke synes, at de er gode nok. Både de tyske familier og immigrantfamilierne kæmper for at holde deres børn i gymnasiet. Mange af drengene er det tit svært for, og fortvivlede forældre giver masser af penge ud til lektielæsningshjælp."
Venstrepartiet er håbløst
- Men hvad med Venstre-partiet? Hvorfor kan man ikke samarbejde med dem i Hamburg?
"Venstrepartiet i Hamburg er en meget speciel gruppe. På den ene side er det WASG-folkene, som er gamle utilfredse socialdemokrater, på den anden side er det underlige gammelkommunistiske sekter, som er umulige at samarbejde med. Venstrepartiet i Hamburg har desuden klart tilkendegivet, at det ønsker at sidde i opposition. Måske drømmer det om at stemme for en rød-grøn regering, men så ellers kun være med til de sjove ting. Man må sige, at de fleste steder i vest er Venstrepartiet håbløst. I Øst er det noget andet. Her er det meget pragmatisk, vil gerne tage ansvar og være med til at udvikle samfundet. Her er det eneste problem for partiet, hvor mange gamle Stasi-folk der befinder sig i rækkerne."
- Hvad vil der komme ud af en SPD-De Grønne regering støttet af Venstrepartiet i Hessen?
"Jeg tror, det ender med nyvalg. Det kan godt ske, at der vil overgå SPD's lokale leder i Hessen Andrea Ypsilanti det samme, som overgik Heide Simonis (tidligere SPD-ministerpræsident i Slesvig-Holsten, red.). At nogle i hendes egen fraktion stemmer imod hende. Ypsilantis partifælle Jürgen Walter har jo allerede udtalt sig imod samarbejdet med Venstrepartiet. For det kan godt være, at Venstrepartiet i Hessen er lidt mere moderat end i Hamburg, men modne til at regere er de ikke." 
"Selv hvis hun bliver valgt, tror jeg ikke på, at hun får et pålideligt samarbejde i gang med Venstrepartiet. Så hun kommer ikke til at sidde længe."


