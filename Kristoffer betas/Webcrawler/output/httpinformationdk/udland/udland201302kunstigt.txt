Kunstigt åndedræt til EU’s CO2-kvotesystem
Europa-Parlamentets miljøudvalg har vedtaget klimakommissær Connie Hedegaards forslag til midlertidig opstramning, men forslaget kan stadig falde i plenarforsamlingen eller i Ministerrådet. Chancerne er fifty-fifty, lyder vurderingen. Danmarks manglende opbakning til opstramningen ender nu i Folketinget
Så længe priserne for CO2-kvoter er så lave, vil incitamentet til at investere i grønnere energikilder som vindkraft ikke blive  større. Her opsættes vindmøller i Belgien


 EU’s CO2-kvotesystem lever stadig. Med pænt flertal – 38 stemmer mod 25 – bakkede Europa-Parlamentets miljøudvalg tirsdag op om klimakommissær Connie Hedegaards forslag til opstramning af det skrantende system.
Hvad udvalget ikke stemte om, var forslagets overgang til såkaldt ’trialog’ – realitetsforhandling mellem Parlament, EU-Kommission og Ministerråd. Først i næste uge tager miljøudvalget stilling til, om Hedegaards forslag skal direkte i trialog eller til afstemning i Parlamentets plenarforsamling. Den europæiske industris lobbyorganisation, Business Europe, der er imod opstramning af kvotesystemet, fører kampagne for at få forslaget i plenum, fordi chancerne for at få det forkastet her bedømmes som værende større.
Hæge Fjellheim, senioranalytiker hos analysevirksomheden Point Carbon, siger, at »det er langt fra en given ting«, at forslaget kan vinde opbakning, hvis det ender i plenarforsamlingen.
Connie Hedegaard sagde i går »tillykke« med afstemningsresultatet til miljøudvalgets formand, den tyske socialdemokrat Matthias Groote.
»En klar positiv afstemning i parlamentets miljøudvalg,« vurderer klimakommissæren, hvis forslag – kaldet backloading – sigter på at pille 900 mio. CO2-kvoter midlertidigt ud af systemet for at presse kvoteprisen op i det p.t. helt virkningsløse system.
Prisen på en kvote –altså retten til at udlede ét ton CO2 – har for nylig været nede på 2,80 euro, hvilket er mindre end en tiendedel af værdien, da kursen var højest.
Trods klimakommissærens lettelse er opstramningen dog ikke sikret. Og i sig selv er Hedegaards forslag kun den mindst dårlige, midlertidige løsning på problemet med de alt for mange CO2-kvoter, der er i omløb.
Nyt prisfald
Det forklarer også, at kvotemarkedet i går i timerne efter miljøudvalgets afstemning ikke reagerede optimistisk med øget købelyst og prisstigninger på kvoterne. Tværtimod faldt prisen fra 5,13 euro pr. ton til så lidt som 4,09 euro.
»Markedet forstod, at der er flere forhandlinger og afstemninger forude, og derfor viste det ingen tegn på lettelse,« siger Point Carbon-analytiker Marcus Ferdinand.
»Markedet er fortsat skeptisk over for, om politikerne i sidste ende vil støtte forslaget.«
Det danske medlem af parlamentets miljøudvalg, Dan Jørgensen (S), er tilsvarende usikker.
»Det er en ret kaotisk situation. Det er selvfølgelig rigtig positivt, at vi fik forslaget stemt igennem, for uden det havde kvotesystemet nok været dødt. Men om vi også kan få det gennem plenarforsamlingen er nok fifty-fifty, ligesom det sikkert er fifty-fifty, om landene i Ministerrådet kan præstere kvalificeret flertal,« siger Dan Jørgensen.
Frankrig har senest meldt sig på listen over temmelig mange EU-lande, der støtter Kommissionens forslag om backloading, men Polen er ligesom et par andre østlande imod, og endnu har den afgørende aktør, Tyskland, ikke meddelt, om man er for eller imod, ligesom Danmark heller ikke har det.
Europas grønne ngo’er noterer, at backloading -forslaget i bedste fald er midlertidig nødhjælp til kvotesystemet.
»Trods afstemningen er der ikke megen grund til fejring i dag. EU’s CO2-marked blev reddet fra total irrelevans, men der er en lang vej til at sikre, at det bliver et meningsfuldt redskab til at gøre Europas økonomi grøn. Backloading -forslaget kan måske dæmpe CO2-prisens fald, men permanent fjernelse af kvoter og stærke mål for 2030 er afgørende,« siger Joris den Blanken, klimachef hos Greenpeace-EU.
Ifølge Kommissionens forslag vil de 900 mio. færre kvoter således kun blive lagt i mølpose frem til 2019-20, hvor de – uden nye beslutninger – vil vende tilbage til markedet og igen udløse prisfald. Connie Hedegaard håber, at der til den tid vil være basis for den permanente fjernelse af kvoteoverskuddet, som i dag er politisk helt uspiseligt for et flertal i Ministerrådet.
Danmarks tøven
Med dagens kvotepris er incitamentet for EU’s energiselskaber og industrier til at investere i grøn omstilling ikke-eksisterende.
»Det bremser den grønne økonomis fremvækst i Europa, og det er ensbetydende med ødelæggelse af arbejdspladser. Det er perverst, fordi det tillader forurenende industrier at forurene i al evighed og låse alle deres teknologier fast,« siger Assaad Razzouk, chef for det grønne investeringsfirma Sindicatum, til EU-mediet Euractiv.
Som omtalt i Information i går tøver den danske regering fortsat – som en af få i EU – med at melde sin støtte eller modvilje til backloading -forslaget. Danmark ønsker grundlæggende en mere ambitiøs ordning med permanent fjernelse af kvoter, men eftersom det politisk ikke har nogen gang på jord, risikerer Danmark at ende i en uhellig alliance med modstanderlande som Polen, hvis ikke man støtter Hedegaards forslag. Ifølge klima- og energiminister Martin Lidegaard (R) er drøftelse af sagen i regeringens økonomiudvalg udskudt på grund af travlhed med bl.a. konkurrenceevnepakken.Enhedslistens miljø- og energiordfører, Per Clausen, forlanger nu en forklaring fra regeringen.
»De danske regerings tøven i forhold til at støtte forslaget om, at EU-trækker en stor portion CO2-kvoter ud af markedet, har udviklet sig til en skandale,« siger han.
»Jeg frygter, at den danske regerings tøven skal ses i sammenhæng med den megen snak om et byrdestop for industrien, og at det bare er et element i, at regeringstoppen er i gang med at gennemføre et opgør med de grønne ambitioner, som var en del af regeringsgrundlaget.«
»Forslaget om at trække CO2-kvoter midlertidigt tilbage fra markedet er ikke noget radikalt forslag – og det kan godt vise sig at være utilstrækkeligt, men det er i dag det eneste realistiske forslag, der kan øge prisen på CO2-udledningen og dermed sætte mere gang i den grønne omstilling,« mener Per Clausen.

