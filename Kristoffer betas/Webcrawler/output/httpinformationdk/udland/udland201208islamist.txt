Islamistisk sekt fundet efter årtier under jorden
Sektlederen Faizrakhman Sattarov ville skabe sit eget ’islamiske kalifat’ under jorden i Tatarstan – en russisk republik, der siden Sovjetunionens opløsning kæmper med at genfinde en religiøs identitet


 En ekstraordinær historie går verden rundt: Da russisk politi i byen Kazan i sidste uge foretog en razzia imod faizrakhmanere, en lokal sekt, gjorde de et opsigtsvækkende fund. Politiet var kommet for at lede efter materiale, der om muligt kunne implicere sekten i de »ekstremistiske aktiviteter«, der plager det overvejende muslimske Tatarstan – en autonom russisk region ved det sydlige Volga, som siden det ateistiske Sovjets sammenbrud har kæmpet for at genfinde en religiøs identitet.
Da politiet, der slog til som led i efterforskningen af to mordforsøg på moderate muslimske ledere, ransagede sektens forfaldne treetagers ejendom, der var udstyret med en lille minaret med halvmåne, afdækkede de en veritabel bunker, der var udgravet i otte etagers dybde.
Den underjordiske verden på 30 trange celler var bolig for 27 børn i alderen fra 1 til 17 år og 38 voksne sektmedlemmer. Der var indlagt elektricitet, men kloakeringssystemet havde ingen udledning. Det russiske politi betegnede stanken som forfærdelig. Mange af børnene var født under jorden, og den 17-årige pige viste sig at være gravid.
Sektlederen, den 83-årige Faizrakhman Sattarov, der siges at have villet opbygge et ’islamisk kalifat’ under jorden, havde erklæret sektens 700 kvadratmeter store grund for en ’selvstændig islamisk stat’. Anklagemyndigheden i Kazan har fastslået, at flere børn var blevet holdt indespærret i bunkeren i over et årti og kun sjældent eller aldrig så dagens lys. De afkræftede, men ikke underernærede, børn gik ikke i skole og blev nægtet lægebesøg, når de var syge.
Sektmedlemmerne var ikke begejstrede for politiets aktion.
Netavisen Tatar Inform beretter, at flere sektmedlemmer forsøgte at åbne for gassen i køkkengascylindre, hvad der kunne have fået fatale følger, hvis der var kommet elektriske gnister fra bunkerens lemfældigt trukne ledninger. Forældrene blandt sektmedlemmerne forsøgte desuden at modsætte sig, at deres børn blev kørt på hospitalet.
»Lægerne kan finde på at gøre hvad som helst ved dem,« sagde Fana Sajanova, et sektmedlem, til det lokale tv.
Sattarov, der i strid med islams lære har udnævnt sig selv til ’muslimsk profet’, er permanent sengeliggende og meddeler sig kun gennem sin protegé, Gumar Ganiev, og sine skrifter på på tatarsk og arabisk, beretter netavisen tatar-inform.ru. Sattarov er nu blevet tiltalt for frihedsberøvelse, grusomheder mod børn, for »handlinger, der kan nedbryde den offentlige orden« samt for at være leder af en ikkegodkendt religiøs organisation.
19 mindreårige børn blev fjernet af de russiske myndigheder, nogle blev sendt på hospitalet, andre sat på børnehjem. Faizrakhmanerne anerkender hverken russiske love eller Tatarstans mainstream-muslimske ledere og opfatter angiveligt alle, der ikke lever efter Koranens forskrifter, som fjender.
Ifølge det russisksprogede website Islam News, opslog Sattarov sig for islamisk profet tilbage i 1965 efter at have tolket gnister fra et trolleybuskabel som et guddommeligt lys fra Allah.
Åndelig kamp om ’Islams sjæl’
Den oplysning holder dog næppe stik, hvis man skal tro den amerikanske islamforsker og professor i eurasiske studier Marlene Laruelle, der har analyseret det religiøse klima i Tatarstan. Ifølge Laruelle var Sattarov oprindelig statsudpeget imam i Leningrad og Rostov, før han i 1970 blev »den øverste mufti« for De Tatarske Muslimers Øverste Åndelige Råd (DUM), der stadig er det samlende organ for Tatarstans konservative mainstream-imamer.
Først sidst i 1980’erne skabte han sin egen sekt, der endnu i 2007 talte disciple i større tatarske byer som Kazan, Ufa og Leninogorsk samt i flere landsbyer, selv om sekten fra omkring 2000 i stigende grad vendte den ydre verden ryggen.
I et interview med Komsomolskaja Pravda i 2008 sagde Sattarov selv, at han fik sin vækkelse i sovjettiden, da KGB sendte ham til andre muslimske nationer for at fortælle om religionsfrihed i det officielt ateistiske Sovjetunionen.
»Sådan blev jeg Satans tjener,« sagde den hvidskæggede turbanklædte mand: »Da jeg indså det, angrede jeg og begyndte at prædike«.
Sektforskere konstaterer ikke nødvendigvis noget mønster i, hvor fanatiske sekter, der driver deres tilhængere til yderligheder, opstår. Det kan ske i velstående demokratier som Schweiz, hvor sektleder Luc Jourets Soltemplets Orden begik kollektivt selvmord i 1994 eller i det meget lidt religiøse Japan, hvor dommedagssekten Aum Shinrikyo i 1995 angreb Tokyos metrosystem med giftgas. Men ifølge Laruelle er der i Tatarstan siden Sovjetunionens sammenbrud blevet udkæmpet en åndelig kamp »om islams sjæl«.
I sovjetperioden blev adskillige moskeer nedlagt eller omdannet til kulturhuse, og når den kommunistiske stat ikke aktivt forfulgte religiøse, forsøgte den at lægge den lokale overvejende sufiininspirerede islam ind under statslige rammer.
Siden 1991 har Tatarstan oplevet en national og religiøs vækkelse. Men i modsætning til i kaukasusrepublikker som Tjetjenien fandt den ikke voldelige udtryk. Tværtimod har Tatarstan været kendt for vidtstrakt religiøs tolerance, men som store dele af det tidligere Sovjetunionen er der også her sket en opblomstring i sektvirksomhed. Og som i andre af de muslimsk dominerede dele af Rusland bedrives der ihærdig agitation fra ekstremistiske strømninger, herunder fra salafistiske grupper og Hizb-ut-Tahrir.
Siden 1991 er antallet af moskeer i Tatarstan tidoblet. Det konservative religiøse råd DUM arbejder for en ’retraditionalisering’ af sufiislam og fordømmer salafisterne som ekstremister. Rådet tager dog afstand fra den tatarske præsidents tilnærmelser til den såkaldte ’euroislam’, der vil forene islam med ’vestlige sekulære værdier’.
Sidste måneders attentater på to moderate muslimske ledere – Valiulla Yakupov, en imam, der var ansvarlig for islamisk uddannelse og stærkt kritisk over for salfismen, blev skudt og dræbt ud for sit hjem, mens Tatarstans chefmufti, Iluds Faizov, akkurat overlevede en bilbombe – er fortsat ikke opklaret, selv om politiet har foretaget flere anholdelser.
I et videoklip på internettet har en formummet jihadist, der kalder sig »emir for Tatarstans mujahideen« taget ansvaret.
Jihadisten, der blot præsenterer sig som »Muhammed«, advarer om mere vold mod muslimske ledere, der ikke overholder islams sharia-love.

