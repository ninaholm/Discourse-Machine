Den anglikanske kirke tæt på at knække midt over
Splittelsen i den anglikanske kirke er blevet dybere efter nedstemningen af kompromis om kvindelige biskopper


 LONDON - Den anglikanske kirke er rykket nærmere et brud mellem traditionalister og liberale, efter at kirkens kammer for præster og provster i weekenden afviste et kompromis, der skulle bane vej for udnævnelsen af kvindelige biskopper.
Den anglikanske kirke i England har allerede formelt vedtaget, at kvinder fremover skal kunne indvies som biskopper, men betingelserne bliver stadigvæk diskuteret. Kirkens to øverste ledere, ærkebiskopperne Rowan Williams og John Sentamu havde så fremsat et forslag, der skulle give kvindelige biskopper fuld autoritet i deres stift, men hvor de »i praksis afstår fra at udføre« visse funktioner i de sogn, der er modstandere af kvindelige biskopper. I stedet ville modstanderne af kvindelige biskopper få mulighed for at referere til en uafhængig »suppleringsbiskop«.
Kompromisforslaget var et forsøg på at tækkes de konservative fløje
Modstanderne af forslaget mener, at det ville underminere kvindelige biskoppers autoritet og gøre dem til anden-klasses-biskopper. Da resultatet stod klart, udvandrede den konservative fløj i chok fra det kirkelige møde, synoden, velvidende at mange af dem nu vil se sig tvunget til at forlade kirken.
»Dette er, hvor jeg hører hjemme,« siger fader David Houlding, en traditionalist fra St. Pauls Katedral i London til The Telegraph.
Hans dage i den anglikanske er talte, vurderer han:
»Jeg blev døbt i en lille landsbykirke, da jeg var 10 uger gammel. Jeg blev præsteviet i en alder af 23 - næsten så ung som det er muligt. Hvis dette forslag falder, så kan jeg ikke se en fremtid,« siger han.
Kirke i krise
Nedstemningen af forslaget anses for at være Rowan Williams største ydmygelse, siden han overtog ledelsen af det verdensomspændende anglikanske kirkesamfund i 2002 - en periode, der har været præget af konstante slag mellem liberale og traditionalister både i moderkirken i Storbritannien og i resten af verden, hvor kirkesamfundet tæller ca. 80 mio. medlemmer.
Williams har endnu ikke kommenteret resultatet, men ved bedre end nogen anden, hvor splittet hans kirke er.
Udover debatten om kvindelige biskopper har ærkebiskoppen forsøgt at finde kompromisser på spørgsmålet om homoseksuelle biskopper, der har fået traditionelle afrikanske kirkesamfund til at true med at forlade det anglikanske kirkesamfund. Kirkens hidtil største krise kom, da amerikanske Gene Robinson blev det anglikanske kirkesamfunds første homoseksuelle biskop.
Så sent som i sidste uge befandt Williams sig midt i et stormvejr, efter at kirkens Crown Nominations Commission blokerede udpegelsen af den homoseksuelle domprovst Jeffrey John til biskop af Southwark.
Invitation fra Rom
Den seneste krise kommer mindre end et år efter, at den katolske kirke i Rom chokerede den anglikanske kirke ved at annoncere, at utilfredse anglikanske præster, der ønsker at konvertere, kan få lov til at beholde visse anglikanske traditioner, hvis de tager skridtet.
Mens de konservative fløje inden for kirken nu slikker deres sår og beslutter, om de skal tage imod pavens tilbud, er de kvindelige præster og den liberale fløj godt tilfredse med, at forslaget blev nedstemt.
»Jeg kan forstå, at ærkebiskopperne er desperate efter at finde en måde at holde folk sammen på,« siger præsten Anne Le Bas fra Skt. Peter og Pauls kirke i Seal til BBC.
»Men jeg kan ikke se, hvordan forslaget skulle kunne hjælpe dem, der er lidenskabelige modstandere, og som vil forlade kirken, hvis der udnævnes kvindelige biskopper,« tilføjer Le Bas, der heller ikke »kan se nogen fordel for kvinderne« i ærkebiskoppernes forslag.

