Amerikansk støtte til oprørere i Syrien har lange udsigter
USA’s principielle beslutning om at udvide støtten til Syriens oprørere har endnu ikke manifesteret sig i våben. Og med modstand i Kongressen og befolkningen og en stadig mere mudret syrisk opposition vokser tvivlen, om hvorvidt USA nogensinde kommer til at levere de efterspurgte våben
Et uigennemskueligt samarbejde  imellem de forskellige oprørsgrupper, passer ikke specielt godt ind i en konventionel amerikansk forståelse af oprørsmilitserne.


 
	Det har indimellem været vanskeligt for selv de mest rutinerede analytikere af amerikansk politik at gennemskue Obama-regeringens Syrien-politik og dens balance mellem at støtte oprørerne og samtidig undgå at blive blandet ind i en decideret intervention. Alt det skulle der imidlertid rådes bod på, da Obama oven på en række militære sejre til det syriske regime for en måned siden annoncerede, at man ville bryde sin hidtidige politik og begynde at sende våben til de syriske oprørere. En støtte, der skulle kunne blive indledt »i løbet af et par uger«.

	Siden da er der imidlertid ikke sket meget. Våbenstøtten, der allerede dengang blev beskyldt for at være for begrænset i både våbentyper og udbredelse til at gøre en forskel, har siden vist sig at være endnu mindre og af juridiske årsager begrænset til et specifikt CIA-program med lille kapacitet. Og det program er slet ikke kommet i gang på grund af modstand fra alle sider i den amerikanske kongres og bag dem en amerikansk offentlighed, hvor et flertal på henholdsvis 54 og 70 procent ifølge nylige meningsmålinger fra Gallup og Pew er imod at opgradere støtten.

	»Der er ganske mange af os, der hylder præsidentens betænkninger om ikke at blive trukket ind i konflikten, og som fortsætter med at have store betænkninger ved det,« konstaterede det demokratiske kongresmedlem Adam B. Schiff til Washington Post. »Min primære bekymring er, at vi, hvis vi bliver våbenleverandør, vil blive suget ind i endnu en sekterisk borgerkrig.«

	Det er en frygt, der ikke er uforståelig. Siden Obama kom med udmeldingen om kursskiftet, er situationen i Syrien ikke blevet nemmere at gennemskue. Fra amerikansk side har nyheden om, at pakistansk Taleban har oprettet en syrisk filial til at kæmpe mod Assad, skabt alvorlig bekymring, og samtidig vækker balancen mellem den syriske oprørshær, Free Syrian Army (FSA), og radikale islamistiske grupper også uro. Der har været en række blodige sammenstød imellem FSA-enheder og især den al-Qaeda-relaterede gruppe ISIL – Islamic State of Iraq and the Levant, der selv befinder sig i en anspændt situation med den anden store al-Qaeda-relaterede gruppe, Jabhat al-Nusra.

	Men samtidig er der også et uigennemskueligt samarbejde imellem de decentralt organiserede grupper, der ikke passer specielt godt ind i en amerikansk fordeling af helte- og skurkeroller og en konventionel forståelse af oprørsmilitserne.

	»Al-Qaeda er velkommen, hvis de vil kæmpe mod regimet. Så længe de ikke forsøger at skabe strid, påtvinge os en anden form for religion eller forsøger at gøre Syrien til et nyt Afghanistan,« sagde et medlem af FSA’s øverste råd, oberst Abdel Rahman Suweis, fornylig til al-Jazeera.

	Samtidig blev USA’s dilemma i forhold til at levere våben til udvalgte FSA-grupper understreget af en udtalelse fra en lokal leder af den radikale gruppe ISIL om sammenstødene med nogle FSA-grupper om bestemte grænselandsbyer.

	»Hvis vi ønskede at skære forsyningslinjerne, ville det være nemmere for os at erobre FSA’s lagre. Men vi køber våben af FSA. Vi købte 200 antiluftskytsmissiler og Koncourse-antitankvåben. Vi har gode relationer med vores brødre i FSA«, forklarede militslederen Abu Atheer til al-Jazeera.

	Som meget andet skal kommandantens udtalelser tages med en vis portion skepsis, men de understreger USA’s udfordring med at skelne imellem gode og dårlige venner i et Syrien, hvor USA’s tilstedeværelse og viden er begrænset, og det under alle omstændigheder er umuligt at overskue det hurtigt skiftende landskab af militser og alliancer.

	Et bluff

	Derfor er det også et åbent spørgsmål, om Obama og hans udenrigsminister, John Kerry, nogensinde for alvor har haft ambitioner om at engagere sig mere definitivt i Syrien, og om problemerne med at få våbenleverancerne vedtaget i Kongressen i virkeligheden ikke er meget belejlige.

	Magasinet The New Yorker kortlagde i en artikel i maj den interne debat i Det Hvide Hus om Syrien, der viste, at hovedparten af Obamas sikkerhedsrådgivere, fra hærledelsen og efterretningschef James Clapper, over den daværende CIA-chef Petraeus, daværende forsvarsminister Panetta og ditto udenrigsminster Clinton, alle havde anbefalet militær handling, men at Obama selv var modvillig.

	Indtil altså »den såkaldte røde linje« over for brug af masseødelæggelsesvåben og Assad-regimets militære fremskridt tvang Obama til at tage stilling.

	Forude, sandsynligvis i august, venter imidlertid stadig den længe bebudede Geneve II-konference, der med deltagelse af USA, Rusland, Assad-styret, store dele af oprørsbevægelsen, forhåbentlig Iran og en række af Syriens andre naboer skal forsøge at opnå en forhandlingsløsning. USA’s udmelding om våbenstøtte til oprørerne kan i den forbindelse også ses som endnu et forsøg på at booste oppositionens mandat uden reelt at forpligte USA selv til noget som helst.

	Et bluff, kort sagt. Men i givet fald et dårligt udført et af slagsen, og næppe et bluff, der vil gøre andet end købe den amerikanske regering lidt tid, før den igen bliver nødt til at tage stilling eller følge op på sine løfter, konfronteret med et problem, der ikke vil gå væk, og som næppe heller vil blive løst med den kommende konference. Hvis den da nogensinde bliver gennemført.

	For Obama er dilemmaet det samme som før, illustreret for nylig i New York Times med eksempler på tidligere interventioner og ikke-interventioner af Israels ambassadør i USA, Michael B. Oren.

	»I mine møder med amerikanske beslutningstagere opdager jeg ofte en samtale mellem spøgelser. Spøgelserne fra Afghanistan og Irak kæmper for indflydesle med spøgelserne fra Rwanda og Kosovo«, konstaterede han.

