Indien-studier risikerer lukning trods forskningsmillioner
Moderne Indien-studier på Københavns Universitet står over for en mulig lukning, selv om faget får masser af eksterne forskningsmidler. Det undrer de ansatte og erhvervslivet, men de mange forskningsmidler ændrer ifølge ledelsen ikke på, at uddannelsen ikke løber rundt


 Moderne Indien-studier på Københavns Universitet (KU) har siden 2010 fået knap 20 mio. kr. i eksterne forskningsmidler og fra 2012, da bacheloruddannelsen åbnede, optaget 13-20 studerende om året. Med sådan en successtart undrer det de ansatte og erhvervslivets organisationer, at ledelsen på Det Humanistiske Fakultet vil lukke for optaget og måske helt lukke det kun fire år gamle studie i verdens andetstørste land.
Lektor på indisk Ravinder Kaur, der også er centerleder på Globale Sydasiatiske Studier, mener, det er helt misforstået at lukke for et fag, som KU satsede stort på for fire år siden, fordi de et enkelt år har optaget lidt færre studerende.
»Danmark har lavet et innovationscenter i Indien for at fremme samhandel og skabe mere samarbejde mellem forskning og uddannelse, og det er vi en vigtig del af, så det er jo helt skørt, hvis man lukker os ned. Vores viden er hårde kompetencer i, hvordan man begår sig og kan handle med det andetstørste land i verden,« siger Ravinder Kaur og påpeger, at studiet i sin korte levetid har fået oprettet udvekslingsprogrammer for de studerende på to af Indiens topuniversiteter.
Læs også: Det Danske Akademi kritiserer lukning af sprogfag
Det er heller ikke sådan, at studiet ikke har noget forskningsmiljø, da de mere end 20 mio. kr. i eksterne forskningsmidler betyder, at der er ti forskere tilknyttet: »Det er mærkværdigt, at fakultetet ikke kan se, hvor aktivt et forskningsmiljø vi har. Universitetet har investeret millioner i at opbygge det her, så jeg forstår ikke ledelsens strategi,« siger Ravinder Kaur.
Dekan på humaniora Ulf Hedetoft forklarer, at eksterne forskningsmidler desværre ikke ændrer på, at uddannelsen i Moderne Indisk ikke løber rundt.
»Det er fuldstændig rigtig og flot, at Moderne indien tiltrækker så mange forskningmidler, men de penge kan kun gå til forskning og eventuel administration i den forbindelse. De kan ikke bruges til undervisningen,« siger Ulf Hedetoft.
Aarhus får pengene
Det eneste, der hjælper på uddannelsernes økonomi, er, hvis de optager nok studerende, som ikke falder fra.
»Moderne Indien er kommet på den her liste, fordi de er nede på et kritisk lavt optag,« siger Ulf Hedetoft og tilføjer, at problemet er, at det er indiskstudierne på Aarhus Universitet, der får den ekstra småfagsbevilling, og som huser kandidatuddannelsen i indisk.
Læs også: International forskningselite advarer mod lukning af sprogfag
»Vi har kun en bacheloruddannelse i Moderne Indien, så hvilken kandidat skal de tage, når de vil videre? Det eneste, de bachelorer har retskrav på, er en tværkulturel uddannelse, men det er ikke et levedygtigt grundlag for en uddannelse. Da vi oprettede studiet, havde vi en forestilling om, at den med tiden skulle blive til en kandidatuddannelse, men det er der ikke en kinamands chance for at få igennem i nuværende uddannelsespolitiske landskab,« siger Ulf Hedetoft.
Uddannelses- og forskningsminister Esben Lunde Larsens (V) sprogstrategi hjælper ikke umiddelbart på fakultetets beslutning om, at der skal lukkes fag, da der skal spares 125 mio. kr. de næste tre år.
»Sprogstrategien kommer ikke tids nok for os i forhold til den her beslutning. Samtidig har jeg svært ved at tro, at den vil føre til flere penge til fremmedsprog, så det er ikke noget, vi kan sidde og vente på,« siger Ulf Hedetoft.
Underdirektør i Dansk Industri Charlotte Rønhof mener, at netop Indien er så vigtigt et land for danske virksomheder på grund af dets størrelse.
Læs også: Hvem har brug for græsk?
»Det er præcist derfor, vi har kaldt på at få en sprogstrategi, så vi sørger for, at både erhvervslivet og Danmark har det beredskab, der skal til. Det her er et nationalt anliggende, og at humaniora både bliver ramt af dimensionering og nedskæringer gør selvfølgelig dobbelt ondt, men det er stadig humanioras valg, hvor de vil skære og dimensionere,« siger Charlotte Rønhof, der dog opfordrer KU til at vente med tage beslutning om lukning, indtil der ligger en politisk plan for fremmedsprog, som uddannelsesministeren har bebudet.
Forsknings- og uddannelsespolitisk chef i Dansk Erhverv, Mette Fjord Sørensen, finder det også uheldigt at skære på Indien-studier.
»Når de har så mange forskningsmidler, er det et god indikator på, at her er noget, der kan fungere, så det ville da være topærgerligt, hvis man lukker den uddannelse. Derfor skal der heller ikke gå for lang tid, før man får sat gang i den task force omkring vores sproglige beredskab,« siger Mette Fjord Sørensen.
Læs også: Leder: Sprogene sejler

