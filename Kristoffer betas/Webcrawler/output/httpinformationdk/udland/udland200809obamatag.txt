Obama tager føringen
Obama går massivt frem i meningsmålinger ovenpå Demokraternes partikonvent. Kan McCain gøre ham kunststykket efter?


 Barack Obama er gået massivt frem siden Demokraternes partikonvent i sidste uge. Det skriver Ritzau tirsdag.  
Meningsmålinger fra Gallup, CBS/New York Times og USA Today viser, at Obama har erobret et forspring mellem 6 og 8 pct. på nationalt plan. 
CBS/New York Times giver Obama det bedste resultat med 48 pct. mod 40 pct. for McCain, mens Gallup er mest neddæmpet med et demokratisk forspring på ”kun” 6 pct. 
Den naturlige forklaring på Obamas fornyede styrke i meningsmålingerne er, at hans tale på Demokraternes konvent torsdag aften er gået rent ind hos den amerikanske vælgerskare. Også den utvetydige støtte fra the Clintons kan have betydet en del. 
Nu spekuleres der i, om det republikanske konvent, der officielt startede igår, kan give McCain et tilsvarende rygstød. At orkanen Gustav tilsyneladende skaber mindre skade i det sydlige USA end frygtet, er et stort plus for McCains håb om snart at indhente Obamas føring. Det kan give konventet mulighed for at komme igang med festlighederne i de kommende dage. 
Før Demokraternes konvent viste flere meningsmålinger, at de to kandidater havde lige stor vælgertilslutning.

