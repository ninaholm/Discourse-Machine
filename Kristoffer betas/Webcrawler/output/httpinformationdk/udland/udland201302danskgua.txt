Dansk Guantánamo-fange søgte martyriet
Dansk-algerieren Slimane Hadj Abderrahmane, der sad interneret i Guantánamo frem til 2004, er angiveligt død i ’hellig krig’ mod det syriske Assad-regimes styrker – i givet fald en skæbne, han søgte siden sin religiøse vækkelse sidst i 1990’erne
Den tidligere danske Guantánamo-fange, Slimane Hadj Abderrahmane, er ifølge Facebook-gruppen ’Islamisk Budskab’ blevet dræbt i Syrien i sidste uge i kampen mod al-Assad-styret.


 Han fik sin drøm om jihad opfyldt, men drømmen endte formodentlig med at koste den 39-årige familiefar til to små døtre livet.
Omstændighederne er uklare, og forlydendet ubekræftet, men den danske statsborger Slimane Hadj Abderrahmane – bedre kendt som ’den danske Guantánamo-fange’ – skal, ifølge den salafistiske Facebookgruppe ’Islamisk Budskab’, i sidste uge være blevet dræbt i Syrien i kamp mod Assad-regimets styrker. Abderrahmane, der har dansk mor og algerisk far, blev som 12-årig grebet af en religiøs vækkelse under indflydelse af sin stærkt troende farmor, og som 19-årig fik han på grund af sin åbenlyse støtte til islamiske terrororganisationer tilnavnet ’den lille talebaner’.
Et tv-indslag i 1999 om det russiske bombardement af Grosnij fik ham til at søge til Afghanistan. Planen var at gennemgå militærtræning og senere slutte sig til islamiske militsers hellige krig mod russerne i Tjetjenien. I stedet blev han umiddelbart efter 11. september 2001 pågrebet på en Koranskole i Jalalabad, fængslet i Kandahar og i december udleveret til amerikanerne, der internerede ham i Guantánamo. 747 dages ophold blev det til i den kontroversielle lejr på den amerikanske flådebase. Først i 2004 slap han ud efter intensivt diplomatisk pres fra den danske regering.
Oplysningen om Abderrahmanes død stammer alene fra den salafistiske Facebook-gruppe ’Islamisk Budskab’. Den anonyme redaktør af gruppens side nægtede i går trods gentagne henvendelser fra Information at fortælle enkeltheder såsom, hvordan Slimane døde, eller hvorfra gruppen har denne information. Ej heller Politiets Efterretningstjeneste, PET, kunne bekræfte oplysningen »med sikkerhed«, mens Udenrigsministeriets Borgerservice lod meddele, at »man undersøger sagen«.
Den indtil videre eneste kilde er gruppens Facebook-opslag fra i går, hvori ’Islamisk Budskab’ udtrykker sin sorg over tabet af »vores elskede bror«.
Danske-algeriske Slimane »brugte et liv dedikeret til at kæmpe for Allahs sag«, hedder det i opslaget. Han var »en mand, der ikke kunne tåle at se muslimerne undertrykt, og således drog han til Syrien for nogle måneder siden for endnu engang at udføre sin pligt og kæmpe mod Allahs fjender i jihad. Han pakkede sin rygsæk, sagde farvel til sin kone og børn og drog afsted til Kastrup lufthavn, og derfra fløj han videre mod krigen i Syrien«.
»Vores bror stod altid i fronten, når han kæmpede, og således døde han i fronten i sidste uge i Syrien og blev shahid (martyr, red.) insha’ Allah. (...) Vi muslimer i Danmark burde være stolte over, at der blandt os herhjemme har gået en mand rundt, som Slimane med sådan en karakter og viljestyrke. Vi lægger ofte videoer op med Mujahidiin og Shuhada fra udlandet, men glemmer at blandt os herhjemme går brødre rundt af samme støbning.«
»Vores elskede bror Slimane efterlod sig en kone og to små piger. To små piger, som stadig ikke ved, at deres far har forladt denne verden og vendt tilbage til Allah, og at deres far insha’Allah flyver rundt i jannah (paradiset, red.) blandt de grønne fugle nu.«
I opslaget opfordrer Islamisk Budskab desuden sine tilhængere til at indbetale et økonomisk bidrag til »vores bror Slimanes efterladte kone og børn« på en særlig konto øremærket til dette formål.
Abderrahmane med det karakteristiske stride røde skæg, hestehal og blå øjne blev født i Danmark, men flyttede som syvårig til Algeriet, hvor myndighederne har sat ham i forbindelse med terrororganisationen FIS, der står bag adskillige angreb på civilbefolkningen. Den Arabiske Liga har på grundlag af denne mistanke udstedt en arrestordre imod ham.
’At dø for Allahs sag’
Abderrahmane var umiddelbart efter hjemkomsten til Danmark i 2004 genstand for intensiv medieopmærksomhed. Mest opsigt vakte det, da han i september samme år forklarede, at den danske statsminister og forsvarsminister kunne være legitime mål for terror, og han fortsat var til sinds at tage til Tjetjenien for at gå i krig. Det blev imidlertid Politiken-journalisterne Hans Davidsen-Nielsen og Matias Seidelin, der fik eneret til hans historie i bogen Danskeren på Guantánamo – den personlige beretning, hvor man også kan læse, at han havde indstillet sig på, om fornødent, at »dø for Allahs sag«. Det fremgår af bogen, at opholdet i Guantánamo nok var ubehageligt, men Abderrahmane blev ikke udsat for tortur og benyttede tiden til at memorere Koranen – det lykkedes ham at lære »halvdelen udenad«. Han følte sig ikke traumatiseret og afslog et tilbud om behandling i rehabiliteringscentret for torturofre.
Herefter blev der i en årrække stille om Slimane Hadj Abderrahmane, der i mellemtiden giftede sig og fik ansættelse som postbud i Greve. Snart begyndte han imidlertid at stjæle dankort fra breve, og han nåede at hæve 110.000 kr., før han blev afsløret. Det kostede ham en straf på 10 måneders ubetinget fængsel. Om dette fængselsophold udtalte han i et interview i Politiken i anledning af tiåret for 11. september:
»At sidde i åbent fængsel i Danmark er ikke det værste. Det er som at sidde i sin egen dagligstue – man har det hele.«
Abderrahmane erklærede videre, at »min kone er det bedste, der er sket for mig i de sidste mange år«.
Samtidig fastslog han, at for ham er religion og politik uadskillelige, og alene »Allahs love« tæller.
»Jeg undgår så vidt muligt at komme i konflikt med danske lovgivning, men respekterer den ikke.«
Om dankorttyveriet hed det:
»Det er jo banken, der har mistet pengene. Kunderne har fået erstatning. Hvis det var gået ud over fru Hansen, havde jeg ikke gjort det. Ifølge sharia er der regler for, hvem man må stjæle fra. Banker er en del af det vestlige system, som vi bekæmper.«
De religiøse lidenskaber, herunder driften mod jihad, var fremdeles stærke. I samme interview fortalte Abderrahmane, at han længtes efter at komme til Libyen og slås imod Gaddafis styrker.
»Jeg var klar til at tage afsted, men i sidste øjeblik var der praktiske omstændigheder, der forhindrede det.«
Var martyriet en del af drømmen? Tanken om at blive martyr »sammen med Osama bin Laden« var ikke afskrækkende for Abderrahmane, der i interviewet fra 2011 udtalte:
»Tager man et skridt mod Allah, nærmer Allah sig en med ti skridt.«
 

