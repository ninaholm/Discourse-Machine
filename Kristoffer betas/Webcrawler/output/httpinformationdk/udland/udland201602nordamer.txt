Nordamerika: Obama prøver igen at lukke Guantánamo
USA’s præsident fremlagde i denne uge endnu en plan for lukning af fangelejren, men republikanerne – og en del demokrater – skød den straks i sænk


 Kontroversielle lovinitiativer i en præsidents sidste embedsår har som regel ringe chance for at blive vedtaget – især hvis Kongressen kontrolleres af det andet parti. Reglen gælder i særdeleshed for Barack Obamas plan for lukningen af fangelejren i Guantánamo-bugten på Cuba, som han fremlagde tidligere i denne uge.
Der sidder stadig 91 terrormistænkte fanger tilbageholdt i fængslet. 31 af dem skal efter planen frigives og sendes til tredjelande.
De resterende ønsker Obama at overføre til militære eller civile fængsler i USA. Heraf er kun 10 fanger blevet stillet for en af de militære domstole i Guantánamo-lejren. De andre anser Pentagon for for farlige til at frigive.
Kongressen har tidligere vedtaget en lov, der direkte forbyder præsidenten at lade fangerne blive overført til forbundsfængsler i USA. Men fra et forfatningssynspunkt kolliderer denne lov med præsidentens ret til – som øverstbefalende for USA’s væbnede styrker – at disponere over fanger tilbageholdt på slagmarken. Det Hvide Hus udelukker derfor ikke, at Obama vil benytte sin militære myndighed til at overføre de 60 terrormistænkte, såfremt Kongressen skulle afvise hans plan.
Men præsidentens enegang i et politisk så ømfindtligt spørgsmål som amerikanernes sikkerhed i en terrortid risikerer at svække demokraternes chance for at beholde Det Hvide Hus ved valget i november.
