150 meldt dræbt i Boko Haram-angreb i Nigeria



 Omkring 150 mennesker er dræbt i formodede angreb fra den islamistiske gruppe Boko Haram i Nigeria.
Militante, som menes at være tilknyttet Boko Haram-bevægelsen, har dræbt mindst 97 mennesker i landsbyen Kukawa i det nordøstlige Nigeria, siger øjenvidner til nyhedsbureauet AFP.
»Angrebsmændene har dræbt mindst 97 mennesker,« siger en af de lokale i landsbyen, en mand ved navn Kolo, der tilføjer, at han selv har talt ligene.
»De udslettede hele min onkels nærmeste familie. De dræbte omkring fem af hans børn og stak ild til hans hus.«
Et medlem af et af de lokale vagtværn, der forsøger at beskytte landsbyerne mod angreb fra Boko Haram, bekræfter over for Reuters, at mange er dræbt i Kukawa, og at antallet kan være helt oppe omkring 97.
Kort efter kom der oplysninger om, at yderligere 48 muslimer er dræbt i angreb på to landsbyer nær Monguno i samme region, siger øjenvidner og en lokal politiker til AFP.
»Bevæbnede mænd fra Boko Haram dræbte 48 mænd og sårede 11 andre ved angrebet,« siger lokalpolitikeren, Mohammed Tahir.
»De udvalgte især mandlige indbyggere ud fra en mængde bedende. De skød mod dem, inden de satte ild til de to landsbyer,« fortæller han.
En anden beboer fra en af landsbyerne formåede at flygte fra stedet. Han bekræfter dødstallet over for AFP.
Men oplysningerne om de blodige angreb er endnu ikke bekræftet af Nigerias hær eller regering.
Boko Haram, der kæmper for at oprette en islamisk stat i den nordøstlige og muslimske del af Nigeria, har for nylig erklæret, at den er allieret med den militante bevægelse Islamisk Stat, som har udråbt et kalifat i dele af Irak og Syrien.
Islamisk Stat har opfordret sine allierede og tilhængere til at gennemføre angreb under muslimernes hellige måned, ramadanen, som begyndte for omkring to uger siden.
Boko Haram indledte sit voldelige oprør i Nigeria for seks år siden og har siden da foretaget mange bombeattentater, ofte selvmordsaktioner, mod overvejende kristne mål, blandt andet kirker og skoler.
Op mod 15.000 mennesker er dræbt under den islamistiske bevægelses kampagne, og 1,5 millioner mennesker er tvunget på flugt fra deres hjem.
Boko Haram er først og fremmest aktiv i Nigeria, men har også gennemført angreb i andre lande i regionen. I februar indgik Nigeria, Niger, Tchad og Cameroun en koalition, hvor de indledte en målrettet militærkampagne mod Boko Haram.

