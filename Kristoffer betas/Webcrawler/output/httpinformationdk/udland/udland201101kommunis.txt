Kommunistrød er igen på mode i Kina
Det er valgkamp på kinesisk. Politikere dykker ned i kommunistpartiets revolutionære arv og promoverer 'rød kultur'. Målet er at opbygge en populistisk base, der kan styrke deres kandidatur til partiets øverste lederskab


 BEIJING - Borgere bedes om at synge røde sange og fortælle revolutionære historier. De skal sende røde tekstbeskeder via deres mobiltelefon og skrive motiverende budskaber på røde mikroblogs. Universitetsstuderende opfordres til som under Kulturrevolutionen at tage ud i felten og lære af bønder, soldater og arbejdere. Og samtidig ifører tusinder af partikadrer sig uniformer fra den røde hær og går på vandreture i bjergene i Formand Maos fodspor »for at vende tilbage til kommunisternes spirituelle hjemsted«.
De højrøde faner lader til at blafre igen i Kina.
»Rød maoistisk kultur gør comeback i kinesisk politik hovedstrømningen i kinesisk ideologi drejer mod venstre tilbage mod revolutionen, og hvis man vil opad i det kommunistiske system, så gør man klogt i at følge med strømmen,« siger Zhang Ming, politolog fra Folkets Universitet.
Bo Xilai, kommunistisk partichef i den vestlige storby Chongqing, har gjort sig selv til den mest fremtrædende eksponent for denne tendens. Gennem flere højt profilerede kampagner har han fremstillet sig selv som bannerfører for rød kultur og som en ukorrumperet kommunist med direkte blodlinje til partiets grundlæggere »dem, som tiltrak sig folkets støtte og gennemførte revolutionen«, som Zhang Lifan, en historiker i Beijing, udtrykker det.
Bo Xilai synger for, når tv-transmitterede partimøder indledes med revolutionære sange. Han har opført statuer af Mao og sender tekstbeskeder til Chongqing-borgeres mobiltelefoner med sine favoritcitater fra Den Store Rorgænger. Og han har fået noget så ukommunistisk som cheferne for 42 internetfirmaer, inklusiv MSN China og Yahoo China, til sammen at vifte med røde flag og love at bruge deres websider til at fremme revolutionsånden og være »en vigtig drivkraft for opbygningen af socialisme«.
Samtidig har partichefen genoplivet ånden fra Hongyan navnet på en gammel revolutionær base i Chongqing, som symboliserer partiets renhed, klassekamp og fordømmelse af bourgeois korruption og dekadent livsstil.
Folkets mand
Dermed fremstiller Bo Xilai sig som folkets mand. Ham, der vil tackle et af befolkningens absolut største klagepunkter: Partikadrernes korruption, arrogance og ligegyldighed over for den offentlige opinion.
»Bo Xilai fokuserer på denne røde kultur i et forsøg på, gennem populistiske kampagner, at appellere til befolkningen, specielt underklassen, der er stadig mere utilfredse med partiet. De er nostalgiske efter tiden under Mao Zedong, som de opfatter som en mere ukorrupt tid præget af lighed, og hvor partiet var på bølgelængde med masserne,« siger Zhang Lifan.
Taktikken fungerer. Bo Xilais kampagner har givet genlyd i de nationale medier, og han er blevet en af landets største politiske stjerner.
Og flere toppolitikere følger nu hans eksempel. Senest partichefen i Guangdong provinsen, Wang Yang, der i sidste uge sagde, at den lære, der blev draget i den brutale borgerkrig, hvor folkets støtte førte til kommunisternes magtovertagelse i 1949, stadig er gyldig: »Den eneste måde at opnå offentlighedens støtte er ved at tjene folkets interesser, og den eneste måde at opnå folkets tillid på er ved at dele lykke og sorg med folket.«
En ny rute
Dette er en kinesisk valgkamp. Både Bo Xilai og Wang Yang kæmper om i 2012 at blive udvalgt til medlemmer af kommunistpartiets absolutte top, politbureauets stående komité.
60-årige Bo Xilai var handelsminister, inden han i 2007 blev sendt til Chongqing som partisekretær et jobskifte, der blev anset for at være et skridt ned ad rangstigen for manden, der tydeligvis gik efter en toppost i den nationale administration. Efter at være blevet afvist inden for kommunistpartiets system, forsøger Bo Xilai nu at søge højere magt gennem en utestet rute i kinesisk politik ved at vinde landets mediers og befolknings gunst.
I det udemokratiske Kina vil kandidaterne naturligvis ikke blive valgt af folket, men styret har hårdt brug for folkelig popularitet, og det vil derfor være svært for landets ledere at ignorere kandidater, som netop kan tilbyde dette.
»Bo Xilai forsøger at bruge den støtte, han har fået opbygget i folket, ved at fokusere på de emner, specielt korruption, som kineserne bekymrer sig om, og ved at appellere til deres nostalgiske følelser over for en svunden tid, til at bevæge sig op i systemet,« siger Zhang Lifan.
Politologen Zhang Ming mener samtidig, at politikernes fokus på rød kultur er rettet mod de ældre revolutionære i partiet, som stadig har stor magt. »Det viser, at de er loyale over for partiet, og det er et vigtigt signal at sende,« siger Zhang.
For Bo Xilais vedkommende lader strategien til at lykkes, da hans røde tiltag støttes åbent af nationens øverste ledere, bl.a. vicepræsident Xi Jinping, der står til at blive præsident i 2012, og landets propagandatsar Li Changchun.
Farlig taktik
Bo Xilais taktik kan dog også give bagslag. Hans brug af medierne til at opbygge folkelig popularitet omkring sin egen person passer ikke ind i den støbeform, hvoraf nutidens kinesiske ledere skabes. Efter tidligere farlige personkulter fokuserer det kinesiske politiske system på at opdyrke konsensus og kedelig, forsigtig ensartethed i det øverste lederskab.
»Hvis lederne anser ham for at skille sig for meget ud, eller der er ved at opbygge sig en personkult omkring ham, så vil det skade hans sag,« siger Zhang Ming.
Historiker Zhang Lifan ser andre farer:
»Bo Xilai er populist, og han spiller på folks utilfredshed med systemet, som det fungerer nu. Det kan være farligt og kan true partiets styre, hvis folk bliver for ophidsede,« siger han.
»Mao Zedong brugte også massernes utilfredshed til at promovere sig selv, og under Kulturrevolutionen så vi, hvor ødelæggende det var, da han opildnede dem til at gå til angreb på systemet.«

