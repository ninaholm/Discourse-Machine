Fra den globale elites alpetop: Det går ned ad bakke
På forhånd var klimatruslen udpeget som den afgørende udfordring for de 2.400 erhvervsledere, politikere, eksperter og andre meningsdannere, der i denne uge mødes til World Economic Forum i Davos. Men uroen om den globale økonomi synes at stjæle fokus
 Ved World Economic Forums årlige møde blev Hollywood-stjernen Leonardo DiCaprio tirsdag tildelt den såkaldte Krystal-pris for sin klima- og miljøindsats. I sin takketale tordnede skuespilleren efterfølgende mod grådigheden i kul-, olie- og gasindustrien, der truer planetens overlevelse


 De startede tirsdag aften. Med en smuk koncert for cello, violin, sækkepibe, klassisk guitar m.m., uddeling af hæderspriser til bl.a. Leonardo DiCaprio og Olafur Eliasson for deres arbejde for en bedre verden samt velkomstreception »i venskabets ånd« for alle 2.400 deltagere.
Onsdagens første dagsordenspunkt var en halv times mindfulnessmeditation, hvorefter man gik i gang med de flere end 250 sessioner og workshops om denne verdens brændende udfordringer, vekslende med de, ifølge det digitale erhvervsmagasin Quartz »dekadente middage og opulente selskaber«, der hører dette »geopolitiske teater« til.
Det er årsmøde nr. 46 i World Economic Forum (WEF), den globale elites topmøde, som sædvanlig afholdt i den fashionable schweiziske skisportsby Davos med deltagelse frem til lørdag af 1.500 internationale erhvervsledere, flere end 40 stats- og regeringschefer, mange forskere, udvalgte ngo-repræsentanter foruden en lang række personligheder fra den globale kulturscene.
»Det er stedet, hvor du kan støde ind i hvem som helst: statsledere, berømtheder, globale virksomhedsledere. Det er derfor, folk kommer – for at opnå denne adgang og for at lave aftaler,« siger en af årets deltagere, direktør i pr-firmaet Ogilvy Media Influence Jennifer Risi, til tv-selskabet CBS, der er på plads i Davos.
I år kan man i Davos f.eks. støde ind i politiske ledere som Joseph Biden, John Kerry, David Cameron, Benjamin Netanyahu og Troels Lund Poulsen, stjerner som Kevin Spacey, Bono, Emma Watson og DiCaprio, erhvervspinger som Virgins Richard Branson, BP’s Bob Dudley, Microsofts Bill Gates og Mærsks Nils Smedegaard Andersen, masser af finansfolk og bankchefer samt en række fremtrædende forskere, sociale aktivister samt klimaforkæmpere som Al Gore, Christiana Figueres, Johan Rockström og Lord Nicholas Stern.
Klimabekymringen
Netop klimaet er op til Davos-mødet blevet udpeget som hovedudfordring og -bekymring af 750 beslutningstagere og eksperter, adspurgt af WEF som forberedelse til mødet. Spørgsmålet er imidlertid, om deltagerne frem til lørdag kan og vil holde dette fokus, på et tidspunkt hvor verdensøkonomien pludselig igen skælver og skaber politisk turbulens.
Den ledende økonomiske analysevirksomhed IHS offentliggjorde således tirsdag i Davos en prognose, der siger, at »den globale økonomi sidder fast i det lave gear, hvorfor den globale vækst forventes at svinge mellem 2,5 og 3,0 pct. i 2016«.
Det er en endnu lavere forventet vækstrate end den nedjusterede prognose fra Den Internationale Valutafond (IMF), der tirsdag spåede en beskeden global BNP-vækst på 3,4 pct. i år, herunder 6,4 pct. vækst i Kina og blot 1,7 pct. i eurozonen.
Tvivlen om den kinesiske økonomi, olieprisen, der i går fortsatte ned mod 27 dollar pr. tønde, aktiemarkedet, der har tabt næsten syv billioner dollar i værdi siden nytår, en verdenshandel, der taber fart, recession og kapitalflugt i Brasilien og Rusland, den geopolitiske uro i Syrien, Yemen og mellem Iran og Saudi-Arabien samt de aktuelle flygtningestrømme i Mellemøsten og Europa og den ledsagende politiske polarisering – alt det forstærker panderynkerne hos politiske ledere såvel som den økonomiske sektors aktører.
Ironien er, at netop turbulens og problemer som de aktuelle vil der blive meget mere af, hvis verden ikke formår at leve op til klimaudfordringen. Det er vurderingen i den Global Risks Report 2016, som WEF har offentliggjort op til Davos-mødet, baseret på rundspørgen blandt de 750 eksperter og beslutningstagere. I årets undersøgelse blev deltagerne præsenteret for 29 globale risici og bedt om at udpege dem med størst konsekvenser og størst sandsynlighed.
»Efter i de seneste tre år at have figureret blandt de fem risici med størst konsekvenser er ’fejlslagen indsats for at bremse og tilpasse sig klimaændringer’ rykket i front og opfattes i 2016 som den risiko med størst konsekvenser over de kommende år,« hedder det i rapportens konklusion.
Adspurgt om hvilken risiko, der har størst sandsynlighed, lød svaret ’storstilet ufrivillig migration’, efterfulgt af ’ekstreme vejrfænomener’ og ’fejlslagen klimaindsats’.
Både når det gælder konsekvenser og sandsynlighed vækker disse fænomener altså større bekymring end f.eks. finansielle kriser, aktiebobler, arbejdsløshed og masseødelæggelsesvåben.
DiCaprios bandbulle
Risikorapporten belyser, hvordan klimaændringer spiller sammen med og påvirker den politisk-økonomiske stabilitet. Klimaændringer med ekstreme vejrfænomener vil således gå ud over verdens evne til at producere fødevarer og dermed lede til sociale, politiske og økonomiske problemer.
»Klimaændringer truer fødevaresikkerheden alvorligt på to måder,« påpeges det.
For det første vil højere temperaturer og ændrede nedbørsmønstre hæmme den udbyttevækst i landbruget, som en stigende verdensbefolkning og en voksende middelklasse fordrer. Allerede nu er den gennemsnitlige globale udbyttevækst for korn dæmpet og »sakker bagud for væksten i behov«.
For det andet vil klimaændringer forstyrre selve fødevaresystemet:
»Mere ekstremt vejr vil destabilisere strammere markeder og forstærke turbulensen, true importinfrastruktur og udløse lokale fødevarekriser. Som resultat vil risikoen for humanitære nødsituationer, national og regional destabilisering og massemigration tage til,« noterer WEF-rapporten og minder om, at fødevarekrise med høje priser i 2008 førte til opstande i 23 lande og protester i 61, ligesom flerårig tørke i Syrien bidrog til at udløse borgerkrigen og den efterfølgende flygtningestrøm mod bl.a. Europa.
I et diagram i rapporten anskueliggøres det, hvordan det hele hænger sammen – klimaændringer, der giver fødevarekrise, som fører til prisstigninger, inflation og økonomisk krise og samtidig til social nød, massemigration, fejlslagne stater og konflikter mellem stater.
Emnet er på programmet på en rækkes af Davos-mødets mange sessioner, og det blev eftertrykkeligt understreget af skuespilleren Leonardo DiCaprio, da han tirsdag aften holdt takketale for modtagelsen af WEF’s såkaldte Krystal-pris for sin klima- og miljøindsats via sin fond, Leonardo DiCaprio Foundation.
»Vi kan simpelthen ikke tillade, at den forretningsmæssige grådighed i kul-, olie- og gasindustrien afgør menneskehedens fremtid. Disse selskaber med deres økonomiske interesse i at bevare dette destruktive system har fornægtet og endog undertrykt beviserne for klimaændringer. Nok er nok. I ved bedre, verden ved bedre. Historien vil placere skylden for denne ødelæggelse entydigt for deres fødder,« sagde Hollywood-stjernen fra talerstolen til de 2.400 deltagere, blandt dem ledere fra Shell, BP, Chevron, Gazprom og Saudi Aramco.
»Vor planet kan ikke reddes, med mindre vi lader de fossile brændsler forblive i undergrunden, hvor de hører til,« sagde han og prikkede også til de filantroper blandt denne verdens CEO-milliardærer, der har egne velgørende fonde:
»Kun tre pct. af alle filantropiske donationer går til at beskytte den eneste planet, vi har, vort hjem.«
Økonomien overhaler
Denne opsang til trods er det uvist, hvor meget klima- og miljøudfordringen kommer til at præge Davos-mødets formelle og uformelle samtaler til og med lørdag.
To andre rundspørger præsenteret på World Economic Forum modsiger således risikorapportens budskab fra de 500 eksperter og beslutningstagere om klimaændringerne som den centrale bekymring og udfordring. Den ene rundspørge er et tillæg til selve WEF-risikorapporten, hvor 13.000 virksomhedsledere fra det internationale erhvervsliv er blevet bedt om at udpege de fem globale risici, som volder dem størst bekymring, når det gælder mulighederne for at drive virksomhed de kommende 10 år.
»Et slående resultat er det relative fravær af miljømæssige risici og – mere generelt – langsigtede problemstillinger blandt erhvervsledernes primære bekymringer,« hedder det.
»Der er f.eks. ingen ledere, der anser en fejlslagen indsats for at bremse og tilpasse sig klimaændringer som den største risiko, når det gælder om at drive forretning i den pågældendes land.«
Når det gælder i-landene står i stedet økonomiske risici som finansielle bobler og kriser højt på bekymringslisten hos erhvervsfolkene sammen med – i Nordamerika – risikoen for datatyveri og cyberangreb. I u-lande og vækstøkonomier er det især arbejdsløshed, underbeskæftigelse og faren for pludselige prisstigninger eller -fald på energi, der foruroliger.
Denne rundspørge blandt 13.000 erhvervsledere stemmer godt overens med en tredje analyse præsenteret i Davos: Revisionsselskabet PricewaterhouseCoopers (PwC) årlige rundspørge blandt 1.400 topchefer om, hvad de spekulerer mest på.
»Resulaterne i år afslører et dystert syn på fremtiden. CEO’erne ser nye risici i horisonten og forudser en global økonomi, der forværres i løbet af de kommende 12 måneder,« skriver Dennis Nally, netværkschef hos PwC.
To tredjedele af de adspurgte topledere ser således større trusler mod deres forretning end for tre år siden. De peger på myndigheders overregulering, geopolitisk usikkerhed, uro på valutamarkederne, mangel på de rette kompetencer, stigende skatter samt regeringers håndtering af gældsbyrde og budgetunderskud som de mest foruroligende forhold i 2016.
Hvor f.eks. 79 pct. er bekymrede over overregulering, er kun 50 pct. bekymrede over klima- og miljøproblemerne som trussel mod deres vækstsmuligheder. Af alle identificerede bekymringer kommer klima og miljø ind som nummer 11.
»Selv om der muligvis foregår mere selvransagelse i virksomhedernes lederhold, gør undersøgelsen det klart, at de mere traditionelle bekymringer stadig dominerer deres tænkning,« skriver Jo Confino, redaktør på Huffington Post, fra Davos.
Robotterne kommer
PricewaterhouseCoopers advarer om, at når CEO’er ikke ser klimaændringer og miljøødelæggelse som en trussel mod deres egen forretning, så betyder det ikke nødvendigvis, at de er ubekymrede på klodens vegne. Omvendt synes de signaler, der kommer ud af World Economic Forum på førstedagen – via presseomtaler, sociale medier og videotransmitterede debatter og pressemøder – at sætte de økonomiske udfordringer og bekymringen for den aktuelle globale vækst i centrum.
»Oliens mareridtscenarie dominerer Davos,« lød f.eks. onsdagens tophistorie fra World Economic Forum hos finansmediet Bloomberg.
Til Reuters siger chef for vækstmarkeder hos ICBC Standard Bank David Spegel, at bekymringen handler om, at økonomiens aktører denne gang ikke kan få øje på de faktorer, som ved tidligere kriser plejer at løfte økonomen tilbage på sporet og belønner de investorer, der holder fast i mørke tider. Faktorer som ekspanderende globalisering og verdenshandel og en hastigt voksende kinesisk økonomi.
»Denne gang har vi simpelthen ikke disse adskillige katalysatorer,« siger David Spegel.
Derfor må man tale nogle nye frem. Og derfor er det store samtaleemne i Davos, hvad WEF’s stifter og formand, Klaus Schwab, kalder ’Den Fjerde Industrielle Revolution’, den ny æra, hvor robotter og avanceret computerteknologi vil rykke ind på scenen med deres formidable produktionskraft og med ekspresfart løfte den globale økonomi og velstand til nye niveauer.
»Vi står på tærsklen til en teknologisk revolution, der fundamentalt vil ændre måden, vi lever, arbejder og har relationer til hinanden på. I omfang, sigte og kompleksitet vil denne transformation blive ulig alt, hvad menneskeheden tidligere har oplevet,« forudser Klaus Schwab og har dermed sat dagsorden for overfloden af historier, der strømmer ud fra den globale elites alpetop. Som Washington Posts artikel med overskriften: »Robots will be all the rage at Davos this year« – det er hos robotterne, det sner i år.

