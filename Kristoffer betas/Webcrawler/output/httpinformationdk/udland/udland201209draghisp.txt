Draghis plan vil købe tid, men ikke redde euroen
Den Europæiske Centralbank lover at opkøbe pressede eurolandes statsobligationer. Men hjælpen koster, og planens succes afhænger af betingelserne og af, om politikerne laver deres hjemmearbejde, siger eksperter
Økonomer tvivler på, at yderligere økonomiske stramninger er mulige i Spanien, hvor ungdomsarbejdsløsheden har rundet 50 procent.


 Han lovede at gøre, »hvad der skal til« for at redde euroen. I går fremlagde Den Europæiske Centralbanks (ECB) direktør, Mario Draghi, så sin længe ventede redningsplan – en plan, som han selvsikkert kalder for en »effektiv bagstopper«, der har til hensigt at imødegå investorernes »ubegrundede« frygt for en opløsning af eurozonen.
Planen går ud på, at ECB vil opkøbe statsobligationer fra lande, som er i risiko for at blive presset ud af de internationale lånemarkeder, mens landene til gengæld skal ansøge om hjælpen og opfylde en række »strenge og effektive« betingelser fastsat gennem organisationen European Stability Mechanism (ISM).
Sandheden er imidlertid – mener flere økonomer – at succesen i høj grad afhænger af, netop hvor strenge disse betingelser er.
»Det er kun en effektiv bagstopper, hvis betingelserne, der opstilles for landene, giver mening. Det er fejlen ved planen. Nøglespørgsmålet vil være, om fordelene ved opkøb af statsobligationer vil være store nok til at opveje skaderne fra de strukturelle reformprogrammer. Hvis ikke, så kan programmet vise sig at virke imod hensigten. Jeg tror ikke på, at den vil være en game changer,« siger cheføkonom Simon Tilford fra tænketanken Center for European Reform i London til Information.
Han påpeger, at de strenge betingelser for hjælp netop ikke har vist sig at føre til den lovede genrejsning af programlandenes økonomier.
»Der er faktisk folk, der tror på, at hjælpeprogrammerne har hjulpet, men vi ved nu, at de har medført ødelæggende politikker i landene, der så ikke har kunnet leve op til kravene i programmerne,« tilføjer han med henvisning til, at også ECB’s hjælp vil ophøre, hvis et land bryder betingelserne.
Graeme Leach, cheføkonom for Institute of Directors, er enig.
»Der er et problem (med planen, red.). ECB’s hjælp er betinget og afhænger af, at lande som Spanien accepterer endnu stærkere økonomisk stramning. Nøglespørgsmålet er, om mere økonomisk stramning er politisk muligt med 50 procent ungdomsarbejdsløshed,« siger han til Reuters.
Benedicta Marzinotto, økonom ved tænketanken Bruegel i Bruxelles, kalder planen for »en rigtig god plan i forhold til at købe tid«.
Men hun og de øvrige økonomer er enige om, at Draghis plan ikke er en tryllestav, der får problemerne i eurozonen og de gældsplagede lande til at forsvinde. Dog kan hjælpen være afgørende i forhold til at forhindre, at Spanien og Italien får hele eurozonen til at kollapse på grund af disse økonomiers størrelse.
»Programmet er lavet med henblik på disse to lande, fordi de er for store til at blive reddet af de eksisterende fonde,« siger hun til Information.
Især er det en stor fordel, påpeger hun, at ECB har besluttet, at der ikke er nogen øvre grænse for, hvor mange penge banken vil bruge på at sikre, at et lands låneomkostninger forbliver overkommelige.
»Tidligere fonde har ikke været ubegrænsede, og det har betydet, at finansmarkederne har kunnet udregne, hvor meget der var tilbage i eksempelvis de europæiske stabiliseringsfonde,« siger Marzinotto om en af årsagerne til uroen på markederne. Men hun tilføjer, at Draghis plan »ikke løser de strukturelle problemer i eurozonen, hvor der fortsat ikke er skabt en finanspolitisk union og en bankunion. Men nu har politikerne mere tid til at få det på plads«.
Politikernes tur
Det er ikke første gang, ECB er trådt til for at bryde en udvikling, der truede med at splitte eurozonen.
I december 2011 iværksatte Draghi den største låneoperation i bankens historie, da ECB forhindrede et credit crunch ved at udlåne milliarder af euro til de europæiske banker til en lav rente.
Operationen skabte optimisme for en tid, men hurtigt viste det sig, at pengene aldrig nåede ud i den virkelige økonomi til de små og mellemstore virksomheder, der skulle skabe vækst og arbejdspladser.Simon Tilford frygter, at ECB’s nye program kan lide samme skæbne, medmindre politikerne denne gang griber chancen og får løst eurozonens strukturelle problemer.
»Politikerne har ikke gjort deres arbejde og har endnu ikke taget fat på eurozonens institutionelle problemer,« siger han, men påpeger, at en af disse mangler netop er en mere aktivistisk centralbank, der aktivt kan gå ind og støtte lande, der har problemer.
»Der er ingen tvivl om, at eurozonen har brug for en aktivistisk centralbank, der kan være en bagstopper, og som kan gribe ind på en uforbeholden måde. ECB’s program vil kunne give politikerne et åndehul, men det risikerer at blive en gentagelse af LTRO (låneprogrammet, red.). Draghis plan vil blive en skuffelse over tid og vil ikke levere alt, hvad den lover,« spår han.
Benedicta Marzinotto er dog mere optimistisk.
»Planen er anderledes end de tidligere tiltag, og kun markederne kan vise os, om det er nok. Jeg tror, at det er nok til at tilfredsstille dem, hvis arbejdet med at oprette en bankunion fortsætter. Men hvis planen skal være effektiv, må politikerne nu gøre deres hjemmearbejde,« siger hun.

