Mellemamerikanske børn trækker det korte strå
Immigrantgrupper er glade for Obamas tilbud til 5 mio. papirløse immigranter om udsættelse af deres deportation, men kritiserer, at 65.000 nyligt ankomne børn ikke ydes nogen garanti
Salvadoranske Stefany Marjorie på 8 år ser til, mens en amerikansk grænsevagt registrerer hendes familieinformationer i byen Mission i staten wTexas.


 Det er en ganske almindelig hverdag ved immigrationsdomstolen for mindreårige i forbundsstatens høje og imposante bygning i det sydlige Manhattan.
Denne morgen er et dusin nyligt ankomne papirløse børn fra Mellemamerika stillet op ved domstolen med en forælder eller værge med begæring om at få lov at blive i USA efter at have taget den lange og farlige rejse fra deres hjemland gennem Mexico til USA.
De bydes velkommen af en kvindelig afroamerikansk dommer, som smiler venligt og i det hele taget synes at nære stor sympati for disse børns kranke skæbne.
To søstre fra Honduras sidder ved skranken med deres mor. De er blege i ansigtet og tydeligt nervøse. Gennem en spansk tolk fortæller de dommeren, at de ankom til Long Island for tre måneder siden.
»Går I i skole,« spørger dommeren.
De to søstre nikker.
»Må jeg gerne se jeres id-kort fra skolen med billeder?«
Jenny, 16, og Cindy, 14, trækker kortene frem.
Her er deres første amerikanske dokument – et bevis på, at de er optaget i en officiel institution i deres nye land. Deres mor, Maria, ser stolt og lidt nervøs til.
Advokat og juraprofessor ved New York Law School hvisker en journalist i øret:
»Forbundsdommerne spørger altid, om de går i skole. Det er for at sikre sig, at de mindreårige ikke bliver sendt ud på arbejdsmarkedet og udbyttet.«
Jenny og Cindy havde indtil denne sommer ikke set deres mor i 10 år. Da de var små, efterlod Maria dem med faren, som hun er skilt fra, og flygtede til USA for at finde et arbejde.
»Det tog 10 års arbejde i et bilvaskeri i Long Island at tjene nok penge til at betale en smugler (coyote) for at ledsage dem til New York,« fortæller Maria.
I al den tid uden sine børn har hun levet en skyggetilværelse uden opholdstilladelse og i konstant fare for at blive deporteret.
»Rejsen i bus tog ni dage,« fortæller hendes datter Jenny.
»Vi blev smuglet over grænsen uden problemer.«
Obamas tilbud
Jenny, Cindy og deres mor hører til én af flere grupper papirløse immigranter, der ikke vil blive berørt af den forordning, præsident Barack Obama underskrev i går.
Den ny ordning giver tre års udsættelse af deportation til 5 mio. af de rundt regnet 11,2 mio. indvandrere, som ikke er i besiddelse af visum og opholdstilladelse. De skal dog have opholdt sig i USA i mindst fem år.
Immigranter, der kvalificerer sig efter et tjek af deres kriminelle generalieblad, kan desuden søge om en arbejdstilladelse af tre års varighed, der kan fornyes. Men ingen af dem vil modtage tilskud fra det offentlige til at tegne en sygesikring, ej heller er de berettiget til social bistand, selv om de nu skal begynde at betale indkomstskat.
Ordningen omfatter ca. 4 mio. papirløse forældre til børn, der enten er født i USA eller som på anden måde opholder sig lovligt i landet. Herudover får alle personer, der som mindreårige børn er blevet smuglet ind i USA af deres forældre inden 2010, ret til at søge om udsættelse af deportering samt en midlertidig arbejdstilladelse. Deres forældre kan imidlertid stadig blive deporteret.
Allerede for to år siden dekreterede Obama, at børn smuglet ind i landet mellem 1981 og 2007 ville kunne søge om midlertidig legalisering af deres status. Det gav over 600.000 unge immigranter mulighed for at blive optaget i de væbnede styrker og på højere læreranstalter. Skridtet, præsident Obama tog i går, udelader 7 mio. papirløse immigranter. Denne gruppe omfatter enlige og ægtepar uden børn, der er bosat i USA, samt forældre til immigranter der er blevet smuglet ind i landet før 2010.
»Det er en tragedie, at vores myndigheder fokuserer så meget på børn og forældre, når vi har millioner af mennesker, der bliver udbyttet af kyniske arbejdsgivere og betalt mindre end minimumlønnen,« siger Jerome Kohomban, leder af Children’s Village i New York – en institution, der hjælper børn i nød.
Children’s Village huser dagligt 200 børn, der er flygtet til USA fra Mellemamerika for at blive sammenført med slægtninge. Nogle af dem er uden værger.
Hjerteskærende
Siden juni i år har 65.000 mindreårige børn fra fortrinsvis Honduras, El Salvador og Guatemala krydset den mexicansk-amerikanske grænse ulovligt. Flere tusinde er stadig interneret i lejre i Texas og andre delstater, herunder New York.
Der er mange hjerteskærende historier om børn, der bliver mishandlet under rejsen fra Mellemamerika til USA og som bliver interneret under usle forhold i lejre, der ikke var forberedt på den pludselige stigning i nyankomne børn.
»Mange af disse børn er traumatiserede. De har behov for psykologhjælp, men får det ikke. Det er endda svært at finde advokatbistand til dem alle ved grænsen i Texas,« siger juraprofessor Lenni Benson, hvis institut på New York Law School, Safe Passage Project, yder immigranter gratis retshjælp.
Advokat Shalyn Fluharty, der arbejder i Texas for Chicago Universitys Young Center for Immigrants Children’s Rights, har set op til 100 børn stuvet sammen i en betoncelle uden senge, tæpper og brusebad og kun ét toilet.
»Der er desperat brug for advokater, fordi papirløse immigranter ikke har nogen rettigheder, og derfor ikke får tilbud om gratis advokatbistand fra staten. Så snart de modtager retshjælp, øges deres chance for at undgå deportering,« siger Fluharty under et besøg i New York.
Ved immigrationsdomstolen for mindreårige i det sydlige Manhattan er det største problem, at kun et mindretal af børnene dukker op til de planlagte høringer.
En årsag kan være, at den forælder, værge eller slægtning, der skal bringe barnet, frygter at blive tilbageholdt af immigrationspolitiet. I går formiddag sad advokat Lenni Benson med en liste over dagens sager og kunne allerede kl. 10 konstatere, at et flertal af de tilmeldte ikke var dukket op.
»Det kan hurtigt blive en tragedie for dem,« siger Benson.
»Det eneste rigtige er, at børnene får et sagsnummer, og at deportationsproceduren starter. Det giver som regel en advokat en god chance for at overbevise dommeren om at lade dem blive i USA. Hvis de udebliver to gange og stoppes af politiet, betyder det automatisk deportering.«
At præsident Obamas nye forordning ikke giver disse børn nogen form for garanti mod at blive udvist fra USA, skyldes ifølge Benson overvejende en omstændighed.
»Det er politisk set en for varm kartoffel. Politikerne frygter, at en sådan garanti vil få antallet af børn, der prøver at komme ind i USA for blive sammenført med deres forældre, til at eksplodere,« siger hun.

