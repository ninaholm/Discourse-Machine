’Hvilket århundred lever vi i?’
Der bliver talt om abort i USA's kongres og i staternes lovgivende forsamlinger, men også i kirker, på parkeringspladser og på internettet. Der bliver protesteret og bedt til Gud og produceret skingre kampagner. For slaget om USA's sundhedsreform har vækket en rasende abortdebat til live igen


 Carol Ball rejser i anonymitet. Hun krydser en statsgrænse, flyver hundredvis af kilometer og bliver hentet i lufthavnen af en sikkerhedsvagt, når hun skal på arbejde. 
Ball er en af fire læger, som hver uge flyver ind fra andre stater i USA for at udføre lovlige aborter i South Dakota. For siden 1994 har ingen lokale læger villet lave indgrebet, berettede hun forleden i Washington Post (WP).
South Dakotas kvinder kører ellers gerne fire til fem timer for at få hjælp. Og sel om Carol Ball ikke udfører de mest kontroversielle sene aborter, så er der alligevel strenge sikkerhedsprocedurer omkring hendes rejser. Der er kamera på hendes kontor. Og usikkerheden er ikke blevet mindre efter drabet på den prominente abortlæge George Tiller, som blev likvideret foran sin kirke i Kansas en søndag morgen i fjor.
»Hvis ikke nogen stoppede Tiller,« forklarede drabsmanden i retten: »Så ville han have fortsat, som han havde gjort i 36 år, og endnu flere babyer ville være døde.«
Debat genoplivet
Foran Carol Balls klinik er der også jævnlige protester og bønnemøder, fortæller hun til WP og tilføjer, at hun ikke opfatter sig som radikal, at hun altid taler omhyggeligt og grundigt med kvinderne og kun udfører arbejde, der er fuldt lovligt:
»Jeg ville hellere gøre det uden al den hurlumhej. Jeg er fortvivlet over, at det kan blive ved. Hvorfor går de ikke bare hjem? Jeg spørger nogle gange mig selv: Hvilket århundred lever vi i?«
På tværs af de amerikanske stater er Ball og hendes kolleger slet ikke de eneste, der stiller det spørgsmål. For Obamas og demokraternes forsøg på at få vedtaget en historisk sundhedsreform har tilsyneladende også genoplivet en historisk debat: Har kvinder ret til frit at vælge abort? Eller begår de drab på deres ufødte børn?
I Florida besluttede 27-årige Angie Jackson for nylig at berette om sin selvvalgte, medicinske abort på nettjenesterne YouTube og Twitter. Jackson har fortalt til flere medier, at hun ville »afmystificere« indgrebet, og valgte at tage abortpillen, fordi hun allerede har en handicappet søn, havde været gennem en svær graviditet og var blevet frarådet at få flere børn af helbredshensyn. Hendes spiral havde desværre ikke forhindret, at hun blev gravid igen, men hun var kun få uger henne, da hun tog abortpillen, og siger, hun havde brug for støtte fra venner og bekendte på nettet.
Skal du slå din baby ihjel?
Nu er hun dybt overrasket over reaktionen. For efter at have lagt en video ud på YouTube og sendt jævnlige meldinger på Twitter om, at »nu begynder smerten«, »nu bløder jeg virkelig« og »ad, kaster op« begyndte reaktionerne at strømme ind.
»Skorpionmødre griber deres børn bagfra og spiser dem, hvis de bliver sultne, og du er på samme niveau?« lød det fra Twitter-navnet xalisae.
»Hvordan kan du være sikker på, at det er absolut nødvendigt at slå din baby ihjel?« spurgte en anden, mens andre foreslog adoption, og adskillige gik så vidt som til at sende dødstrusler. For Jackson, der siger hun har skrevet om mange andre kontroversielle emner på nettet, kom de som et chok:
»Jeg føler ikke, jeg har gjort noget andet, end hvad jeg gør til daglig. Og nu bliver jeg kaldt for morder, det er helt surrealistisk,« siger hun til skynews.com og refererer beskeder med indhold om alt fra »luder«, »fjols« og »kan du ikke samle benene« til bibelske vers og trusler om at brænde i helvede.
Dog var der også mange positive reaktioner imellem, forsikrer Jackson:
»Jeg forsøger ikke at antænde en kulturkrig. Jeg tilbyder bare et enkelt menneskes personlige erfaring og sande historie.«
Ny lovgivning
Men det er ikke kun på det personlige plan, at abortdebatten raser. Også ude i staterne taler de abort på livet løs.
 I Utah er en lov på vej til guvernøren, som pt. overvejer om han skal underskrive eller nedlægge veto. For loven vil gøre det at søge en illegal abort til en kriminel handling – og dermed sende unge som ældre kvinder i fængsel, hvis de forsøger at fremprovokere abort på egen hånd.
Utah vil stadig tillade lovlige aborter hos lægen, men eksperterne vurderer, at loven vil række videre end alle andre staters lovgivning. Straframmen er op til livstid, og loven er blevet til, fordi en ung pige forsøgte at abortere ved at lade en mand sparke sig i maven – og siden ikke kunne dømmes for det. Men kritikerne mener, at den åbner for en gigantisk gråzone, for der vil dukke masser af tilfælde op i grænselandet mellem bevidst abort og uheld.
I Atlanta, Georgia har flere aktivistgrupper netop lanceret en ny kampagne og en stribe gigantiske skilte. Målet er at appellere til sorte kvinder, som traditionelt får flest aborter.
Og metoden? En skjult antydning af, at abort i virkeligheden er racisme og den hvide elites forsøg på at holde afroamerikanerne nede.
»Sorte børn er en truet race,« står der på et billede af en yndig sort baby og på hjemmesiden toomanyaborted.com er der mere konspirationsteori at hente.
»Mit håb er, at borgerne begynder at vågne op,« siger Ryan Bomberger, en af hovedkræfterne bag kampagnen, til Los Angeles Times.
Især abortmodstanderne sagde allerede i efteråret til New York Times, at den fornyede debat om abort har givet opmærksomhed og masser af donationer. Men også hos tilhængerne begyndte donationerne efterhånden at strømme ind.
Nu kan Carol Ball og patienterne i Sioux Falls så bare håbe på, at sundhedsreformen kommer på plads inden påske, så demonstranterne igen bliver søvnige og går hjem.

