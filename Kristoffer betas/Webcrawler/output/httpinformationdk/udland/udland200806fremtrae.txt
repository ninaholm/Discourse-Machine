Fremtrædende jordansk islamist: ’Sinistre kræfter bag danskerne’
Tidligere jordansk parlamentsformand og generalsekretær i Islamisk Aktionsfront ser en ’planlagt aktion for at skade Danmarks forhold til den islamiske verden’ ved genoptrykningen af Jyllands-Postens tegninger


 BEIRUT - ”Dem, der besluttede at genoptrykke karikatuerne af profeten, mener noget med det. Anderledes kan det ikke opfattes her”, siger Dr. Abdul Latif Arabiyat i telefonen fra Amman. ”Og det er grunden til, at der nu igen reageres. Og mistanken er, at der står helt andre kræfter bag de danske redaktører – 17 i alt – der insisterede på igen at trykke de bespottende karikaturer.”
Den seneste udvikling i karikaturkrisen mellem Danmark og grupper i Jordan er, at statsadvokaten for Amman, Hassan Abdullat, har besluttet at retsforfølge 10 danske redaktører og Jyllands-Postens tegner, Kurt Westergaard, for genoptrykningen af Westergaards tegning af Muhammed med en bombe i turbanen og den islamiske trosbekendelse som turban-kokarde. 
Dr. Arabiyat er ikke hvem som helst i jordansk sammenhæng, men en af landets mest fremtrædende og i øvrigt relativt moderate islamiske ledere. Som medstifter af Islamisk Aktionsfront, der udspringer af Det muslimske Broderskab, var han i en periode partiets generalsekretær og formand for Jordans parlament. 
Han vil ikke sætte navn på de ’kræfter’, han mener står bag de 17 danske avisers gentagelse af Muhammed-tegningerne i februar, men han mener, at ”det er tydeligt, at det er en koordineret aktion, når så mange danske pressefolk enes om at gøre skade på forholdet mellem Danmark og Islam. Det er denne insisteren, der nu reageres på.”
-Men tegningerne blev jo trykt af en journalistisk årsag?
”De havde jo været trykt en gang. Når det sker mere end én gang, trods reaktionerne ved den første lejlighed, må der være en årsag. Hvad den er, kan jeg ikke vide med sikkerhed, men meget tyder på, at der står andre ikke-danske grupper bag, der har som mål at destruere et godt forhold mellem danskerne og den islamiske verden. Der kan ikke drages anden konklusion.”
-Kan der sættes navn på grupperne? Nynazister? Zionister? Hvad tror man?
”Jeg kan ikke være sikker, jeg kan kun se på kendsgerningen, nemlig at tegningerne blev trykt mere end én gang og af en hel gruppe mennesker i danmark. Det er meget bedrøveligt.”
Lasse Ellegaard følger op i Information i morgen

