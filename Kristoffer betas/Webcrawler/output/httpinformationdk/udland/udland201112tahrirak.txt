Tahrir-aktivisterne får skyld for Egyptens nødlidende økonomi
Militærrådets manglende økonomiske reformer tørres af på de revolutionære aktivister, der nu er et stækket mindretal uden politisk indflydelse


 Tendensen er nu en realitet, pebret med dræbte og sårede: Egyptens revolution har ædt sine børn. De titusinder af aktivister, der på 18 dage i januar-februar forårsagede præsident Mubaraks fald, er nu, 10 måneder og tre uger senere, svundet ind til nogle hundrede »udenlandsk inspirerede fjender af Egypten« uden så meget som skyggen af politisk indflydelse. En årsag er, at det regerende militærråd ikke har evnet at gennemføre økonomiske reformer, der kunne gøre dagliglivet bedre for menige egyptere.
En anden årsag: Fravær af forståelse for dynamikken i den egyptiske opstand, der ikke kun er politisk, men i højere grad social. De seneste dages uroligheder, hvor militærets politistyrker med assistance af betalte bødler ryddede Tahrir-pladsen og omkringliggende gader med 14 civile dødsofre og 450 sårede som facit, viste med nøgtern tydelighed, at aktivisternes tid er forbi.
Tahrir-pladsens kernetropper af unge, veluddannede fra middelklassen med adgang til internettet og høje politiske idealer om frihed, lighed og søsterskab overså, at det store flertal havde en mere pekuniær dagsorden, nemlig økonomisk fremgang og stabilitet.
To revolutioner
I en vis forstand var der tale om to revolutioner: En politisk vendt mod politistatens krænkelser af menneskerettigheder og for sekulær pluralisme efter europæisk model, og en anden revolution vendt mod politisk nepotisme, korruption og en øget afstand i indkomster i de seneste 20 år. Frem til Mubaraks fald forenedes de to gruppers interesser – derefter skiltes de.
Karakteristisk for det politiske landskab er, at ingen af de ca. 700 strejker, der siden marts har fundet sted, havde paroler om ytringsfrihed, løsladelse af politiske fanger (mange aktionerende arbejdere) eller krav om strejkeret. Kravene gik på mere i de slunkne lønningsposer. Og selv om det uafhængige egyptiske LO formelt støttede demonstrationerne på Tahrir-pladsen før parlamentsvalget i november, hvor 40 blev dræbt under flere dages kampe, strejkede ingen til støtte for aktivisternes krav om fyring af Kamal al-Ganzoury, den nyudnævnte premierminister, og militærrådets afgang. Støtten fra islamisterne indskrænkede sig til at møde op første aktionsdag, hvorefter de gik hjem før aftenbønnen.
I dag tror to ud af tre egyptere på generalernes løfte om gradvis overgang til demokrati, der indebærer indflydelse til islamisterne. Og det løfte har soldaterne holdt: I anden valgrunde i det trebenede parlamentsvalg, der blev afviklet op til weekenden, øgede islamisterne det forspring, de allerede fik i første valgrunde 28.–29. november, da de med en stemmeprocent på 52 hentede to tredjedele af stemmerne.
Ifølge deres egne opgørelser har de denne gang scoret tre fjerdedele, fordelt med 40 pct. til Det Muslimske Broderskabs politiske arm, Friheds- og Retfærdigheds-Partiet og 35 procent til de ultrakonservative salafister i al-Nour-partiet – og nu med en stemmeprocent på 67. De revolutionære partier, der fik en brøkdel af stemmerne i første runde, blev nærmest udslettet i anden runde. Og ikke kun fordi islamisterne i deres agitation stemplede dem som ’vantro sekulære, liberalister og kristne’, der ikke fortjente gode muslimers krydser, men først og fremmest fordi, de i statslige og i nogle privatejede medier har fået skylden for den fortsatte ustabilitet, der hindrer Egyptens økonomiske genrejsning. Produktiviteten er gået ned, turismen er nødlidende med et tab på en tredjedel af de normale 13 mia. dollar, og valutareserverne er faldet fra 35 til 20 mia. dollar.
Ingen sikkerhed
»Økonomi og sikkerhed hænger uløseligt sammen,« konstaterede Ahmed al-Naggar, cheføkonom i tænketanken Al Ahram Political and Strategic Studies, da han tog imod i sit Kairo-kontor. »Og selvom du kan se færdselsbetjente på gaderne, er politiet reelt stadig i strejke og har været det siden Mubaraks fald. Men for at agere økonomisk skal man være i stand til at bevæge sig rundt 24 timer i døgnet i en by som Kairo. Da de centrale bydele er plaget af uro og andre nabolag er gjort usikre af tyvebander, har det en mærkbar negativ effekt på det økonomiske kredsløb. Mange små og mellemstore virksomheder har nu drejet nøglen om. Transporten er ramt – virksomhederne er nødt til at gå sammen om at organisere konvojer for at få varer distribueret sikkert til kunderne, og det sinker og fordyrer. Den første betingelse for økonomisk vækst er sikkerhed og stabilitet, som jo ikke er økonomiske faktorer i sig selv«.
Ahmed al-Naggar køber imidlertid ikke det regerende militærråds version af årsagen til ustabiliteten; at det alene er de revolutionære Tahrir-aktivisters ansvar. En stigende arbejdsløshed (fra 9,8 pct. i 2010 til 10,9 pct. i første kvartal af 2011) og faldt i vækst fra 5,8 pct. i 2010 til 2,5 pct. i år er snarere forårsaget af militærstyrets manglende økonomiske politik.
Han peger på, at underskuddet på statsbudgettet, der er vokset med en tredjedel som følge af lønstrejkerne, kan afhjælpes med en reduktion af statslige subsidier til energi på 95 mia. egyptiske pund (ca. 90 mia. kr.) og de tunge industrier, der sluger 75 mia. pund (ca. 70 mia. kr.). Til sammenligning er ydelsen til fattige og pensionister 2,4 mia. pund. Den egyptiske regering bebudede efter de seneste dages uroligheder, at de statslige subsidier nu reduceres.
»Men først og fremmest skal der skabes klima for nye investeringer,« sigerAhmed al-Naggar, »og det kan kun ske med en retfærdig økonomi, som vil give politisk stabilitet.«

