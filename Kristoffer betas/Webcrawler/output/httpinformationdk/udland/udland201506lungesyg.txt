Lungesygdom skaber nervøsitet
Mers koster stadig flere liv i Sydkorea. Regeringen kritiseres for sin indsats mod sygdommen, der allerede har fået økonomiske konsekvenser


 11 personer i Sydkorea er nu døde af lungesygdommen mers, og antallet af smittede fortsætter med at stige. Mens virussen spreder panik i Sydkorea, og landets regerings håndtering af sygdomsudbruddet er blevet stærkt kritiseret, så spreder nervøsiteten sig også til andre asiatiske lande.
Tre uger efter det første tilfælde af sygdommen blev bekræftet i Sydkorea, er antallet af smittede nu oppe på 126 personer. Næsten 4.000 personer er anbragt i karantæne, mens de bliver testet for sygdommen.
Udbruddet i Sydkorea af mers (Middle East Respiratory Syndrome) er det største i verden uden for Saudi-Arabien, hvor sygdommen første gang blev opdaget i mennesker i 2012.
Frygt for mers, der lader til kun at smitte gennem tæt kontakt mellem mennesker og ikke gennem luften, har fået mange sydkoreanere til at gå med ansigtsmaske og holde sig fra at samles i større grupper. Samtidig bliver offentlige transportmidler desinficeret, og flere end 2.400 skoler og 22 universiteter er lukket for at begrænse smittefaren, selv om både Verdenssundhedsorganisationen WHO og de sydkoreanske myndigheder siger, at sygdomssmitten indtil videre har begrænset sig til hospitalerne, hvor inficerede er blevet behandlet.
Ifølge WHO har mers en dødelighed på omkring 35 procent. Der findes ingen vaccine.
Mange i Sydkorea har kritiseret regeringen for at have reageret for langsomt på sygdomsudbruddet og for at holde informationer skjult for offentligheden. Blandt andet har myndighederne tidligere nægtet at offentliggøre navnene på de hospitaler, hvor smittede patienter behandles.
»Jeg tror, at spredningen kunne være endt meget tidligere, hvis vi havde reageret mere effektivt i begyndelsen. Den situation er jeg meget ked af,« sagde Sydkoreas sundhedsminister Moon Hyung-pyo tidligere på ugen.
Præsident Park Geun-hyes regering har denne uge optrappet sit forsøg på at lægge en dæmper på panikken og overbevise en skeptisk befolkning om, at myndighederne har styr på situationen. Onsdag aflyste præsidenten en planlagt tur til USA, hvor hun skulle have mødt præsident Barack Obama.
»Da nationens sikkerhed har førsteprioritet, så vil hun udskyde besøget til USA og håndtere offentlighedens usikkerhed,« lød det i en udtalelse fra præsidentens talsmand.
Advares mod at rejse
Bekymringerne i Sydkorea bliver afspejlet i andre dele af Asien. Fra Kinas regering lyder det, at risikoen for at mers spreder sig til Kina er »øget betydeligt«.
Hongkong advarer direkte folk mod at rejse til Sydkorea, hvilket dog har ført til protester fra Sydkorea, da WHO ikke er kommet med en lignende advarsel.
31 personer i Hongkong er blevet testet for mers efter rejse til Sydkorea, men alle har vist sig ikke at være smittet.
Det eneste smittetilfælde bekræftet uden for Sydkorea i forbindelse med det igangværende udbrud var en sydkoreansk mand, som rejste til Kina via Hongkong, efter at de sydkoreanske myndigheder ellers havde opfordret ham til at forblive i frivillig karantæne.
Men mers-smitten har allerede fået økonomiske konsekvenser for Sydkorea. Landets turismeorganisation melder, at flere end 45.000 turister fra Asien har aflyst deres besøg i den første uge af denne måned. Samtidig har den sydkoreanske centralbank uventet skåret i den ledende rentesats af frygt for, at mers-udbruddet vil lægge en dæmper på vækst og forbrug.
Mers kom til Sydkorea sidste måned med en 68-årig smittet sydkoreansk mand, som havde været i Saudi-Arabien. Mange smittede har oplevet meget få gener ved sygdommen, som dog har vist sig dødelig for specielt personer, der allerede var alvorligt syge.
Ifølge WHO er der bekræftet lige knap 1.300 mers-smittede i 25 lande på verdensplan. Mindst 448 er døde af sygdommen.

