NATO diskuterer Afghanistan efter krigen
Inden Atlantpagtens topmøde i Chicago i dag og i morgen har præsident Obama, uden videre held søgt at overtale europæiske NATO-lande til at bære en større andel af den finansielle byrde for Afghanistans fremtidige forsvar
Der sker synlige fremskridt i Afghanistan: Shakila Naderi (tv) er landets første og eneste kvindelige kørelærer. Dagen efter Talebans fald smed hun burkaen og bad sin mand om at lære hende at køre bil. Nu lærer hun andre kvinder at styre en bil i Kabul.


 For to år siden var stridsemnet russisk modstand mod et amerikansk finansieret missilforsvar i Europa. Den historie gentager sig ikke på NATO-topmødet i Chicago i denne weekend. Rusland har nemlig valgt at sige nej tak til at deltage.
Søgelyset vil i stedet være på europæiske NATO-landes alt andet end begejstrede opbakning til et 10-års afghansk forsvarsbudget, hvis broderpart skal finansieres af USA og NATO. Ifølge The New York Times surmuler europæiske diplomater over, at Obama-regeringen i april rundsendte en budgetplan til hovedstæderne med de nøjagtige beløb, som hvert medlemsland forventes at forpligte sig til at bevilge i tiåret efter tilbagetrækningen af de 130.000 amerikanske og NATO-soldater i 2014.
Hver regering skulle bare sætte et kryds …
En europæisk diplomat i Kabul, som ønsker at optræde anonymt, siger til den amerikanske avis: »Det var en meget rå tilgang og vores reaktion var – hvorfor blev vi ikke konsulteret om tallene?«
Samme debat
Der er dog ikke noget usædvanligt over en slåskamp i NATO-kredsen om byrdefordelingen.
Under Den Kolde Krig var amerikanerne ofte utilfreds med andre NATO-landes efter deres opfattelse ringe bidrag til forsvaret af Vesteuropa. Så kom fredsdividenden i tidsrummet mellem Sovjetunionens opløsning i 1991 og al-Qaedas terroranslag mod USA i 2001, hvor man på begge sider af Atlanten skar betydeligt ned på forsvarsudgifterne.
I de sidste 10 år er USA’s forsvarsbudget steget med 50 pct., mens andre NATO-lande har skåret ned, især efter den økonomiske recession i 2008, der nødvendiggjorde en stramning af budgetpolitikken.
Oprindeligt var det NATO’s plan, at den afghanske regering skulle modtage 6,5 mia. dollar (knap 38 mia. kr)om året i tilskud til landets forsvar for at kunne overleve et forventet anslag fra Taleban, efter de vestlige kampsoldater pakker og rejser hjem.
Men det blev i Washington anset for et urealistisk højt beløb. Krigen er upopulær i den amerikanske befolkning, også hos et flertal af republikanske vælgere, hvorfor udsigten til ødsle bidrag fra Kongressen til det afghanske forsvarsbudget i 10 år frem ikke anses for sandsynligt.
Byrdefordelingen
Løsningen vil være at reducere den afghanske hær fra de nuværende 350.000 soldater og politi til 230.000 i 2017, hvilket skulle bringe det årlige forsvarsbudget ned på 4,1 mia. dollar (24 mia. kr.), skriver websitet NATO Watch.
Af dette beløb har Obama-regeringen efter uofficielle forlydender lovet at tegne USA for 2,3 mia. dollar (13,3 mia. kr.). Karzai-regeringen vil sætte 500 mio. fra et årligt budget på seks mia. dollar (35 mia. kr.) til side.
Restbeløbet på 1,3 mia. dollar skulle gerne komme fra Europa, Australien, Japan og de olierige golfstater. Foreløbig har Tyskland bundet sig til et årligt beløb på 190 mio. dollar, Storbritannien 110 mio. og Australien 100 mio. dollar.
I listen rundsendt til NATO-hovedstæderne skyder amerikanerne godt over målet. Eksempelvis anmodes Canada om 125 mio. dollar, skønt landets økonomi er mindre end den britiske. Frankrig øremærkes til 200 mio. dollar, et urealistisk højt tal for den nyindsatte socialistiske præsident, François Hollande.
Hollande forventes under weekendens møde at stå fast på sit valgløfte om at trække de franske kampstyrker ud af den fredelige nordøstlige afghanske provins Kapisa i december, hvilket er et år før de andre NATO-landes. Et kompromis udelukkes dog ikke. En mindre fransk styrke af militære officerer og rådgivere kunne blive indtil 2014.
Militærhjælp efter 2014
Under drøftelserne med NATO-partnerne har Obama-regeringen peget på, at deres bidrag til det afghanske forsvarsbudget vil være langt lavere end de årlige udgifter til de udsendte styrker, som vil falde bort efter 2014. Men dette argument ser bort fra, at Afghanistan i mange år fremover vil have behov for at tiltrække store beløb i udviklingsbistand, hvis de opnåede fremskridt i den civile sektor skal bibeholdes.
Og europæiske NATO-lande har traditionelt været mere tilbøjelige til at satse deres bistand på udvikling i Afghanistan fremfor på militæret.
Mest usikkerhed hersker der om et fremtidigt amerikansk militærengagement i Afghanistan efter 2014. I slutningen af april indgik den amerikanske og afghanske regering et strategisk partnerskab, der vil løbe fra 2014 til 2024. Det er meningen, at præsidenterne Barack Obama og Hamid Karzai skal underskrive dokumentet på topmødet i Chicago.
Partnerskabet indeholder ifølge folk med kendskab til dokumentet ingen aftale om amerikanske specialstyrkers og militære rådgiveres fortsatte tilstedeværelse i landet efter tilbagetrækningen af USA’s kampstyrke. Det spørgsmål vil blive forhandlet på plads i 2013, og resultatet afhænger bl.a. af muligheden for at få en politisk aftale i stand med Taleban-oprørerne.
Dialog med Taleban
I Washington og Kabul havde man oprindeligt håbet, at markante fremskridt i fredsdrøftelser mellem Taleban og USA ville kaste et positivt lys over NATO-topmødet. Men det håb brast, da Taleban-repræsentanter afbrød en hemmelig dialog med udsendinge fra Obama-regeringen i marts.
Hertil kommer, at et repræsentantkontor for Taleban i Qatar endnu er ikke blevet indviet, og at USA’s løfte om at frigive nogle Taleban-fanger fra Guantánamo-lejren er blevet lagt på is.
I Kabul har Taleban samtidig genoptaget sidste års morderiske kampagne mod eksoprørere, som prøver at mægle i konflikten.
Udsigten til at få Taleban integreret i de politiske institutioner inden hjemsendelsen af de vestlige kampstyrker er således meget ringe. Det har skabt frygt i Afghanistan for, at USA og NATO i frustration over de manglende fremskridt på slagmarken og en utilfreds opinion derhjemme pønser på at efterlade deres lokale allierede i en militær sårbar situation.
Republikanernes præsidentkandidat Mitt Romneys har idntil videre haft den holdning til Obamas politiske initiativer, at de skal annulleres ene og alene, fordi de bar den tidligere præsidents fingeraftryk. Romneys opgør med eller revision af Obamas Afghanistan-politik kan derfor ikke afvises.
Allerede næste sommer kan USA og Afghanistan altså være ledet af to nye præsidenter, hvilket ville ske midt i tilbagetrækningen af de sidste kampstyrker.
Det er variable faktorer, som deltagerne i NATO-topmødet i Chicago ikke kan tage højde for, når de skal lægge sig fast på en så smertefri som mulig plan for slutningen af krigen i Afghanistan.

