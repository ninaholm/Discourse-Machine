Indien: Vi skal have en aftale i København, en lille en
Den indiske miljøminister var i byen, talte oprevet om klimatruslen - og anbefalede at skrue ned for topmødeforventningerne
'Lad ikke det perfekte blive det godes fjende. Lad os derfor lave en aftale om alene de forhold, som der er bred international enighed om,' sagde Indiens miljøminister, Jairam Ramesh, i weekenden, da han besøgte Danmark forud for decembers klimatopmøde. I september talte miljøministeren i New Delhi, hvor statsminister Lars Løkke Rasmussen var inviteret.


 Nogle stiller sig op og hylder ham som en ny leder i den internationale klimakamp. Andre siger mere lavmælt, at Indien åbenbart ikke vil være med til noget ambitiøst på klimatopmødet i København om 55 dage. Indtryk gør han på alle, Indiens miljøminister, Jairam Ramesh, da han i weekenden taler på en stor klimakonference i København, arrangeret af medieorganisationen Project Syndicate.
Først rejser ministeren håbet i salen ved at gøre det klart, at den indiske regering er sig uhyre bevidst, at der hviler en foruroligende klimatrussel over verdenssamfundet, herunder over Indien selv.
»Vi er et land og et samfund, som er voldsomt påvirket af klimaets foranderlighed,« siger Ramesh, der har en baggrund som økonom og en fortid som skarp politisk kommentator i indisk presse, indtil han tog plads i den nuværende regering.
Miljøministeren beskriver, hvordan Indien med 65 pct. af befolkningen knyttet til landbruget er stærkt sårbar over for ændringer i nedbørsmønstrene. De årlige udsving i det indiske bruttonationalprodukt er præget af de årlige udsving i nedbøren, og derfor er klimabetingede forstyrrelser af monsunregnen en alvorlig trussel. Tilsvarende vil det få store konsekvenser for vandforsyningerne i store dele af Indien, at gletsjerne i Himalaya er ved at smelte. Og det vil få konsekvenser for de 300 mio. indere i udsatte kystområder, at havene stiger.
»Sandheden er, at vi er lige så sårbare som Maldiverne og Bangladesh. Derfor vil vi komme til København som en part, der ønsker at skabe en aftale. Som deal-maker, ikke som deal-breaker,« siger Jairam Ramesh og høster anerkendende nik i konferencesalen.
Dem kommer der flere af, da Ramesh forklarer, hvordan Indien allerede handler.
»Vores premierminister har sagt, at Indiens udledning af drivhusgasser pr. indbygger aldrig vil overstige i-landenes. I dag har Indien 17 pct. af verdens befolkning, men står for kun 4,6 pct. af udledningerne - til sammenligning står Kina for omkring 23 pct. og USA for 21-22 pct. Selv hvis Indiens økonomi skulle vokse med 8,5 pct. om året de næste 25 år, så vil udledningerne pr. indbygger altid ligge under 3,5 ton CO2 om året og dermed altid under selv de bedste i-lande.«
Den indiske regering annoncerede sidste år en national handlingsplan mod klimaændringerne - en plan med en kombination af aktiviteter, der skal dæmpe klimaændringerne, og aktiviteter, der sikrer tilpasning til de ændringer, der kommer.
Nu vil man gå videre.
»Vi påtager os yderligere et sæt forpligtelser til begrænsning af klimapåvirkningen. Vi vil vedtage hjemlig lovgivning med bl.a. følgende elementer: Obligatoriske effektivitetsstandarder for brændstof i transportsektoren fra 2011 og obligatoriske bygningsstandarder fra 2012. 10 pct. af vore årlige drivhusgasudledninger skal fanges via skove. Og energi-intensiteten skal falde med yderligere 10 pct. i 2020.«
»I dag kommer otte pct. af Indiens el fra sol, vind og små vandkraftværker, i 2020 skal det være 20 pct. Dertil vil vi sikre, at mindst 50 pct. af den ny kulbaserede elkapacitet vil blive baseret på 'rene kul',« siger miljøministeren uden at præcisere, hvad det sidste indebærer.
Spørgsmålet er, hvordan sådan interne, nationale forpligtelser kan omsættes til internationale forpligtelser i en klima-aftale.
»Vi er klar til at samarbejde om at afspejle vore hjemlige forpligtelser i en international kontekst,« siger Ramesh.
Han fortæller, at Indien vil udarbejde en national indberetning om sin klima-indsats hvert eller hvert andet år og lade den tilgå FN som dokumentation for, at man lever op til en aftale. Der er ikke i Kyoto-aftalen eller i den såkaldte Bali-handlingsplan, som der netop nu forhandles ud fra, lagt op til, at u-landene skal påtage sig juridisk bindende mål på linje med i-landene. I stedet skal u-lande foretage 'klima-handling, der kan måles og verificeres'. En national indberetning kunne være redskabet, mener Jairam Ramesh.
Kløften
Så vidt så godt. Den konstruktive tone får håbet til at forplante sig ned gennem stolerækkerne i salen. Men så tager den indiske minister fat på de politiske realiteter.
»Jeg er bange for, at det seneste forhandlingsmøde i Bangkok har kastet en lang skygge over det, der skal ske i København,« siger han med henvisning til de 12 dages forhandlinger, som i fredags sluttede i Bangkok og var næstsidste stop før selve klimatopmødet.
»Jeg er nødt til at være helt ærlig og direkte: Der opstod en stor kommunikationskløft de sidste dage i Bangkok. På en eller anden måde er der skabt indtryk af, at man søger at opgive de grundlæggende rammer fra Kyoto-aftalen.«
Ramesh sigter til u-landenes oplevelse af, at EU i Bangkok begyndte et tilbagetog fra de juridisk forpligtende rammer i Kyoto-aftalen for de såkaldte Annex 1-industrilande i håbet om at få USA og de store u-lande med ind i den ny aftale.
»Det er en dybt fejlagtig tilgang. Vi er nødt til at komme USA i møde, men hvis I vil opgive den grundlæggende arkitektur i Kyoto-aftalen og Bali-handlingsplanen, så kan I lige så godt sige farvel til en aftale i København,« siger han.
Den anden store hindring for en aftale i København er ifølge den indiske minister, at i-landene stadig ikke har forpligtet sig til de nødvendige CO2-reduktioner. FN's klimapanel appellerer om 25-40 pct. reduktion i 2020, målt i forhold til 1990-niveauet.
»Desværre andrager i landenes løfter kun 10-15 pct. i 2020, så vi er langt fra, hvad klimapanelet anbefaler. Med mindre vi kan skabe enighed om disse mål, er jeg bange for, at der ikke kan gøres mange fremskridt i København,« understreger Ramesh, der taler til de mange hundrede deltagere uden manuskript, men med sikker stemme.
»Min indgang til København er: Lad ikke det perfekte blive det godes fjende. Lad os derfor lave en aftale om alene de forhold, som der er bred international enighed om,« siger han.
Han vurderer, at der er »betydelig grad af enighed«, når det gælder finansiering af klimatilpasningsindsatsen i udsatte og fattige nationer. Dertil bør der kunne laves en aftale om beskyttelse af verdens skove og om overførsel af klimavenlig teknologi.
»Jeg mener, det er tre vigtige byggesten til en Københavns-aftale, som vi givetvis kan nå til enighed om og derfra bevæge os mod en større enighed om reduktionsmålene. Så lad os ikke spilde for meget tid på emner, vi er uenige om,« siger Jairam Ramesh.
Vær pragmatiske
Det er tid til konklusioner.
»Vi kommer til København i en proaktiv, konstruktiv ånd. Vi kommer med ønsket om at sikre om ikke en perfekt aftale, så en række af aftaler for måske at kunne komme tilbage til København, når vejret en lille smule behageligere i sommeren 2010 for dér at lukke den store aftale, som verden længes efter.«
»Vi er nødt til at være realistiske,« understreger Ramesh og advarer mod at blive ofre for overdrevne forventninger til mødet i København.
»Hvis man siger, at alt hænger sammen, og alt afhænger af alt, så favner man det smukkeste i indisk filosofi, men man udelukker også en aftale i København. Vi er nødt til at være lidt mere pragmatiske. Vi må dekonstruere den store globale aftale,« mener ministeren.
Der slutter det. Med noget der ligner en indisk afskrivning af topmødet i december som stedet, hvor den store, ambitiøse klima-aftale kan indgås.
I baghovedet rumsterer to citater fra de seneste dage. Klimaminister Connie Hedegaards udsagn i Information om, at hvis ikke man udnytter det stærke internationale pres, der er skabt nu, så kan det være overordentligt svært at skabe det på ny. Og EU-kommissionspræsident José Barrosos melding tidligere under konferencen om, at han »er stærkt bekymret ved de nuværende udsigter for forhandlingerne, hvor vi er faretruende tæt på at køre fast.«


