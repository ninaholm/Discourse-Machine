Dansk erhvervsliv tager sanktioner mod Rusland med ro
Ingen grund til panik, lyder meldingen fra dansk erhverv i kølvandet på nye EU-sanktioner mod Rusland. Dansk Industri mener, at potentielt bureaukrati-drilleri er en større risiko for eksporten, der er på 11 mia. kr.


 
	Trods bekymringer fra danske virksomheder i Rusland og Ukraine har EU’s målrettede sanktioner mod den politiske og økonomiske elite i Rusland og på Krim endnu ikke haft betydning for den danske handel. Det oplyser afsætningschef i Dansk Industri, Peter Thagesen.

	»Indtil videre er det business as usual,« siger han.

	Peter Thagesen regner ikke med, at hverken Rusland eller EU tør indføre sanktioner, der for alvor lammer handlen mellem de to parter. Dertil er de økonomiske interesser for store, mener han. Også hos Dansk Erhverv har man fortsat is i maven.

	»Vores primære budskab er: ’ro på’,« siger chefen for den internationale afdeling, Jens Alsbirk.

	»Der er endnu ikke indført noget, der forhindrer virksomheder, som er i gang i Ukraine og Rusland i at fortsætte. Og vi har heller ikke hørt om chikane af virksomheder, der er blevet ramt af sanktioner eller bøvl ved grænsen.«

	Ifølge Peter Thagesen fra Dansk Industri er den største risiko lige nu ellers, at de russiske myndigheder begynder at skrue op for chikanen af vestlige virksomheder, selvom der ikke officielt er indført handelssanktioner.

	Rusland er i forvejen et vanskeligt marked at begå sig på, og hvis konflikten mellem EU og Rusland tilspidser yderligere, kan russiske myndigheder finde på forskellige »bureaukratiske drillerier«, mener Peter Thagesen.

	Eksempelvis har Rusland valgt at indføre totalt forbud mod import af svinekød fra EU i en periode på syv uger, efter et enkelt udbrud af svinepest i Litauen.

	Ifølge Udenrigsministeriet var Rusland sidste år Danmarks 13. største samhandelspartner. Danmark importerede i 2013 russiske varer for i alt 14,3 milliarder kroner og eksporterede danske varer for 11,1 milliarder kroner.

	Klassisk Rusland

	Flere danske virksomheder med interesser i Rusland og Ukraine har været bekymrede for, hvilken fremtid de nu går i møde. Derfor valgte Udenrigsministeriet i går at indkalde til et orienteringsmøde, hvor bl.a. de danske ambassadører i Ukraine og Rusland tog imod repræsentanter fra flere end 120 danske virksomheder.

	På dagsordenen var den aktuelle situation i de to lande samt en opdatering efter EU-topmødet, hvor sanktionerne blev vedtaget tidligere på ugen. Blandt deltagerne var senior vicepresident i Carlsberg, Anne-Marie Skou. Både Rusland og Ukraine er vigtige markeder for den danske bryggerikoncern.

	»Vi følger situationen meget nøje, og selvfølgelig er vi bekymrede,« sagde Anne-Marie Skou efter orienteringsmødet.

	Hun tilføjer dog, at Carlsbergs forretning i både Rusland og Ukraine indtil videre kører, »fuldstændig som det plejer.«

	Indtil videre har Rusland indført målrettede sanktioner over for en række amerikanske regerings- og kongresmedlemmer, men ingen europæiske stats- eller regeringsledere.

	Ifølge Peter Thagesen fra Dansk Industri vil det dog være klassisk russisk politik, hvis man begynder at spille EU-landene ud mod hinanden. For eksempel ved at indføre embargoer mod varer fra de mest ruslandsskeptiske medlemslande.

