Londons borgmester siger nej til EU



 Londons konservative overborgmester, Boris Johnson, der er en af Storbritanniens mest kendte og populære politikere, vil føre kampagne for et nej til EU, oplyser BBC, der henviser til ikke navngivne kilder. Boris Johnson er kendt som EU-skeptiker.
Cameron tog i går initiativ til at få sikret det britiske parlaments suverænitet med et skridt, som blandt andet skulle få Johnson til at undlade at gå ind i nej-kampagnen op til en EU-folkeafstemning den 23. juni.
I et sidste forsøg på at appellere til den EU-skeptiske Johnson, der af mange analytikere opfattes som hovedrival eller mulig afløser for Cameron på partilederposten, brugte den britiske premierminister et interview med BBC søndag til at appellere direkte til den karismatiske London-borgmester.
»Jeg vil sige til Boris, hvad jeg siger til alle andre: Vi er mere sikre, vi er stærkere og vi er bedre, når vi er med i EU,« siger Cameron i interviewet og tilføjer:
»Jeg mener, at det vil være det forkerte skridt for vort land, hvis vi bakker Nigel Farage og George Galloway op og tager et skridt ud i mørket.«
Farage er leder af det antieuropæiske Uafhængighedsparti, mens Galloway er en veteran på venstrefløjen, som er en markant EU-modstander, og som deler vandene.
Johnson er derimod populær selv hos dem, som er politisk uenige med ham. Han er lige så kendt for sine talegaver og sit vilde, blonde hår som sin uortodokse tilgang til politik.
Cameron har bebudet sit farvel som konservativ leder og premierminister senest i 2020, hvor det næste parlamentsvalg skal finde sted.
Seks ministre har lagt afstand til Cameron ved at støtte et nej til EU ved folkeafstemningen. Det er blandt andre justitsminister Michael Gove, som er en af Camerons nærmeste, personlige venner.
Den skotske førsteminister, Nicola Sturgeon, bekræftede i går, at hun vil støtte et ja til EU ved folkeafstemningen.
Ritzau

