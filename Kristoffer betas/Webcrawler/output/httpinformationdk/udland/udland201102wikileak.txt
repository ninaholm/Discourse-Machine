Wikileaks' vigtigste læk er på udbrydernes hænder
Ifølge et læk fra en ny bog af Wikileaks-udbryderen Daniel Domscheit-Berg er han i besiddelse af store mængder data, som Wikileaks gennem tiden har modtaget, men endnu ikke publiceret - mens Julian Assange formodentlig ikke har dem
Daniel Domscheit-Berg filmer politiet under World Economic Forum i Davos i januar. Domscheit-Berg bidrager med sin nye bog til billedet af, at Assange er uegnet til at bære det kolossale ansvar for de mængder af lækkede data.


 Store dele af de enorme datamængder, der gennem de seneste år er blevet lækket til Wikileaks, blev fjernet fra Julian Assanges servere, da Assanges højre hånd, Daniel Domscheit-Berg, sammen med andre centrale medlemmer forlod organisationen i september. Den overraskende oplysning, der synes at stride imod udmeldinger fra Assange om kommende offentliggørelser, er blevet lækket før tid fra Daniel Domscheit-Bergs nye bog, som udkommer i morgen.
I bogen fortæller Domscheit-Berg, at han sammen med en anden Wikileaks-aktivist, som han kalder 'Arkitekten', tog den såkaldte »submission platform« med sig fra Wikileaks, altså den elektroniske postkasse, der tog imod indleverede læk.
Det var nemlig Domscheit-Berg og Arkitekten, der havde udviklet platformen, der sikrede teknisk anonymitet for bidragydere og beskyttede deres læk mod at komme ud, før de var renset for oplysninger, der kunne pege tilbage til afsenderen.
Udbryderne mente ikke, at Assange havde interesseret sig nok for denne kildebeskyttelse, som efter deres mening var altafgørende for Wikileaks, og derfor tog de også de betydelige mængder af meget følsomt materiale, der var indleveret til Wikileaks, med sig.
»Vi giver først Julian det tilbage, når han kan bevise for os, at han kan opbevare det sikkert og dermed omgås det med omhu og ansvarlighed,« skriver Domscheit-Berg, som rejser betydelig tvivl om, hvorvidt Assange og Wikileaks i dag har en bemanding, der teknisk er i stand til at sikre eventuelle nye kilders anonymitet.
Domscheit-Bergs afsløring rejser et nyt troværdighedsproblem for Julian Assange, der i flere interview har varslet, at Wikileaks har nye offentliggørelser på vej, blandt andet fra Bank of Americas regnskaber.
»Det vil give et sandt og repræsentativt indblik i bankernes opførsel på ledelsesniveau på en måde, som vil tilskynde til efterforskninger og reformer,« sagde Assange i november i et interview med Forbes Magazine.
Assange varslede i interviewet, at banklækket ville komme i begyndelsen af 2011.
I et interview i gårsdagens Stern siger Daniel Domscheit-Berg, at han ikke tog Bank of America-materialet med sig ved sin exit, men at det er »gamle og helt uspektakulære data.«
Mangler postkasse
Wikileaks' postkasse virker i dag ikke. Siden efteråret - hvor udbryderne gik - har der stået på organisationens hjemmeside, at den »i øjeblikket« ikke kan modtage nye læk, fordi den er ved at gennemgå en sikkerhedsmæssig opgradering.
Gruppen af udbrydere var i aktivistkredse kendt for i høj grad at stå for selve den tekniske systemudvikling af Wikileaks. Det har hidtil ikke været kendt, at store dele af det hidtil afleverede materiale fortsat er i udbrydernes og ikke i Julian Assanges hænder.
Ifølge de lækkede afsnit fra Domscheit-Bergs bog har udbryderne indtil nu holdt besiddelsen af materialet hemmelig, fordi de var bange for den offentlige debat.
»Vi var bange for, at vi kunne tabe den. Måske vil det ske nu. Men jeg står helt og aldeles ved beslutningen. Vi var og er først og fremmest forpligtede på vores kilders sikkerhed,« skriver Daniel Domscheit-Berg.
Det var den konkurrerende lækportal Cryptome.org, der sent tirsdag offentliggjorde en samling tekstbrudstykker fra Domscheit-Bergs kommende bog på engelsk. Brudstykkerne handler blandt andet om Domscheit-Bergs bekymring over Assanges omgang med kvinder, over hans skiftende dæknavne og identiteter, og over den måde, Assange begyndte at samle store summer penge ind på i forbindelse med højtprofilerede offentliggørelser.
For eksempel søgte Assange ifølge bogen donationer til at dække udgifter for 50.000 dollar, som han hævdede at have brugt på dekrypteringen af den såkaldte Collateral Murder-video, der viser amerikanske soldaters nedskydning af to Reuters-reportere og en række civile irakere, voksne og børn.
Men ifølge Domscheit-Berg var Assanges påstand kun halvt sand.
»Vi modtog somme tider krypterede videoklip, men med denne her havde vi adgangskoden,« skriver han og tilføjer, at de to Wikileaks-aktivister, der rejste til Irak for at få bekræftet hændelserne på videoen, havde måttet betale for rejsen af egen lomme.
Postyr i læk-miljøet
Daniel Domscheit-Bergs anklager mod Julian Assange vil af mange blive betragtet som et nyt bevis på, at Assange er uegnet til at bære det kolossale ansvar for de mængder af lækkede data, der er kommet i Wikileaks' besiddelse.
Det er dog langt fra Wikileaks' grundlæggende idé om at give almindelige mennesker mulighed for at afsløre magtmisbrug gennem læk, som Domscheit-Berg har vendt sig imod. Han er sammen med øvrige udbrydere ved at udvikle et nyt projekt ved navn Openleaks, der skal videreføre den oprindelige, demokratiske læk-idé. En idé, Domscheit-Berg mener, Assange har svigtet. Allerede i december fortalte han til Information, at han mente, at Assange havde svigtet alle de mindre lækager, som var kommet organisationen i hænde, men som var blevet sat i kø til fordel for efterårets megalæk fra Irak, Afghanistan og det amerikanske diplomati:
»Wikileaks er blevet for centraliseret og fokuseret på at promovere sin organisation og Julian Assange i rollen som leder. De fokuserer kun på store offentliggørelser, der har en masse publicity value og dermed promoverer Wikileaks,« sagde han dengang og tilføjede: »Wikileaks er blevet en monolitisk organisation, der har fået en masse politisk magt, og jo mere succesfuld organisationen bliver, desto mere magt får den. Vi tror ikke på den centralisering af magt, og derfor forlod vi projektet.«
I går vakte det postyr i læk-miljøet, at udbrydergruppen havde taget Wikileaks' materiale med sig uden længere at være en del af Wikileaks. Domscheit-Berg følte sig derfor nødsaget til at forklare sig på hjemmesiden netzpolitik.org.
»Vi ønskede ikke at fjerne nogen af de dokumenter,« skrev han, »men ingen gad fortælle os, hvor vi skulle gøre af dem. Slet ikke Julian. Vi har gentagne gange efterfølgende meddelt, at vi gerne vil overlevere dem - uden at der er sket noget.«
I stedet har Domscheit-Berg efter eget udsagn for nylig modtaget et brev fra advokaten Johannes Eisenberg, der hævder at repræsentere Assange i Tyskland.
Daniel Domscheit-Bergs bog, 'Inside Wikileaks' udkommer simultant på tysk, dansk og en række andre sprog på fredag.  I Danmark udkommer bogen på Jyllands-Postens Forlag

