Boykot kan bruges i kampen mod klimaforandringerne
Kampen mod klimasammenbrud kan lade sig inspirere af kampen mod apartheid


 
	 

	For 25 år siden kunne folk undskylde sig med, at de ikke rigtig forstod, hvad klimaændringer var, eller hvad de skulle stille op imod dem. I dag har vi ikke den undskyldning. Ej heller kan vi afvise klimaforandringerne. Vi mærker allerede effekterne.

	 

	Og realiteten er, at klimaforandringer vil ramme hele verden, vores fælles og eneste verden. Og vi har kun 15 år til at tage de nødvendige skridt, forlyder det i den seneste rapport fra FN’s klimapanel.

	Hvem kan forhindre et løbsk klima? Jamen, det kan vi selv. Vores higen efter at forbruge alt, hvad der kan sættes en værdi på – efter at hive enhver sten af værdi op af grunden, ethvert gram metal, enhver dråbe olie, enhver tun i havet, ethvert næsehorn i bushen – kender ingen grænser. Vi lever i en verden domineret af grådighed, hvor vi har tilladt kapitalens interesser at udradere interessen for mennesket og for kloden.

	Boykot og sanktioner

	Under kampen mod apartheid i Sydafrika kunne vi ved hjælp af boykot, sanktioner og med støtte fra udlandet lægge både økonomisk og moralsk pres på en uretfærdig stat.

	Det er klart, at de lande og virksomheder, der bærer det primære ansvar for at udlede kulstof ikke vil opgive ævred. Dertil har de udsigt til at tjene alt for mange penge. De har brug for en mængde venlig overtalelse fra folk som os.

	Der er mange måder, hvorpå vi kan tage kampen mod klimaændringer op. Men individuelle tiltag alene vil ikke kunne gøre tilstrækkelig stor forskel inden for den tid, vi har til rådighed.

	I stedet må vi bryde vores bånd med de virksomheder, som tjener penge på at opføre sig klimauansvarligt. Vi kan f.eks. boykotte sportsbegivenheder og medier, som har fossile energiselskaber som sponsorer. Vi kan forlange, at reklamer for energiselskaber skal bære sundhedsadvarsler. Vi kan opmuntre universiteter, kommuner og kulturinstitutioner til at bryde alle bånd til den fossile brændstofsindustri. Vi kan aktivt tilskynde energiselskaber at bruge flere ressourcer på at udvikle bæredygtige energiprodukter, og vi kan belønne virksomheder, der gør det, ved at foretrække deres produkter. Vi kan presse verdens regeringer til at investere i vedvarende energi og høre op med at subsidiere fossile brændstoffer.

	Hurtigst voksende kampagne

	Vi kan måske ikke drive den fossile brændstofsindustri ud i konkurs. Men vi kan tage skridt til at reducere dens politiske slagkraft, og holde dem, der høster profitterne, ansvarlige for at rydde op. Unge mennesker over hele verden er allerede begyndt at gøre noget ved det. Den såkaldte Disvestment-kampagne, der opfordrer til massiv afinvestering i den fossile industri, er den hurtigst voksende kampagne rettet mod virksomheder i historien. Sidste måned stemte synoden i Church of England med overvældende flertal for at omlægge sin investeringspolitik over for de fossile brændstofsselskaber. Universiteter, gymnasier og pensionskasser har allerede erklæret, at de ønsker, at deres investeringer er i overensstemmelse med et grønt værdigrundlag. Det giver ingen mening at investere i de selskaber, der underminerer vores fremtid. Vi må handle lige så resolut, hurtigt og målrettet, som den dystre situation kræver.

Desmond Tutu er pensioneret sydafrikansk ærkebiskop og menneskeretsaktivist.

© The Guardian og Information

Oversat af Niels Ivar Larsen

