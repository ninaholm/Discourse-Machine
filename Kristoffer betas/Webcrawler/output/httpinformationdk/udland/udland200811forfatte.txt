Forfattere forsvarer Kundera
Prominente forfattere beskylder det tjekkiske tidsskrift Respekt, og medierne i det hele taget, for at tilsmudse Milan Kundera med grundløse beskyldninger
Nobelpristager Nadine Gordimer og den britiske Salman Rushie er blandt forfatterne, der står frem og forsvarer Kundera.


 Når det tjekkiske tidsskrift Respekt anklager Milan Kundera for at have angivet en vestlig agent til det kommunistiske statspoliti tilbage i 1950, så er det en forløjet smædekampagne mod en af vor tids største forfattere. 
Det mener 11 af Kunderas kolleger, der i det franske magasin Le Nouvel Observateur forsvarer den litterære verdensstjerne.
Og det er ikke hvem som helst, der nu stiller sig på Kunderas side. 
Nobelpristagerne John M. Coetzee, Gabriel Garcia Marquez, Nadine Gordimer og Orhan Pamuk er blandt de 11 forfattere. Og det er også de evige kandidater til den litterære pris, Carlos Fuentes, Philip Roth og Salman Rushdie - forfatteren, der for nylig blev udsat for en smædekampagne i form af en bog, skrevet af hans chauffør, der fremstillede ham som en nærig, usoigneret horebuk.
Det er imidlertid ikke alene tidsskriftet Respekt, de prominente forfattere langer ud efter, men medierne i det hele taget.
"Vi må konstatere, at pressen har viderebragt dette bagtaleriske rygte med forfærdende letfærdighed uden at henvise til selvmodsigelserne," skriver Coetzee og konsorter og henviser til et vidneudsagn fra en anerkendt tjekkisk litteraturhistoriker. 
Litteraten hævder at have fået at vide af den nu afdøde mand, der angiveligt skulle have fortalt Kundera om den vestlige agent, at han selv var gået til politiet med oplysningerne.
Sandsynligvis uskyldig
De 11 forfattere er ikke de første til at forsvare Kundera og kritisere mediernes behandling af sagen. 
Som Information tidligere har berettet, stod blandt andre Václav Havel og den franske filosof Bernard-Henri Levy sidst i oktober frem og erklærede, at anklagerne imod Kundera sandsynligvis var grundløse, selv om medierne for længst havde dømt ham skyldig.
Og såfremt Kundera virkelig skulle have angivet Dvoracek, argumenterede Havel, så kan han have haft gode grunde til det, som historikerne burde prøve at forstå. Han kunne for eksempel have troet, at den vestlige agent var en agent provocateur, som man blev nødt til at angive for ikke selv at havne i en af Tjekkoslovakiets frygtede fangelejre.

