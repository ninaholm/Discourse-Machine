Irak bevæger sig mod diktatur – ikke demokrati
Ti år efter Irak-krigens begyndelse er der ikke meget tilbage af det demokrati, der skulle have været resultatet af invasionen i 2003. Siden USA forlod landet i 2011, har premierminister Nouri al-Maliki systematisk ryddet alle politiske modstandere af vejen og sat sig tungt på det 930.000 mand store sikkerhedsapparat
Den irakiske befolkning blev stillet demokrati i udsigt, da den internationale koalition invaderede landet i 2003. Men løfterne er langtfra blevet indfriet. Her ses familier på flugt fra Basra kort efter invasionen begyndte i 2003.


 Irak er på vej mod et nyt diktatur. Så enkelt kan en række eksperters vurdering af den politiske udvikling i Irak opsummeres. Økonomisk går det fremad i Irak, olieeksporten sætter rekorder, levestandarden er på vej op, og volden er nogenlunde under kontrol. Men demokrati og respekt for menneskerettighederne er der ikke meget af.
Selv om eksperterne viger tilbage for at sammenligne Iraks shiitiske premierminister, Nouri al-Maliki, med den brutale diktator Saddam Hussein, er al-Maliki bestemt ikke nogen demokrat. Allerede under borgerkrigen, der rasede fra 2004-2009, placerede al-Malaki sine egne folk på samfundets topposter. Og siden USA forlod Irak i 2011, har han haft travlt.
I dag sidder Iraks nye magthavere, der går under betegnelsen al-Malakiyiin (Malakisterne), på al politisk magt i landet, og premierministeren har personligt kontrol over Iraks talstærke sikkerhedsstyrker.
Da den sidste amerikanske soldat forlod landet, talte hæren, politiet og efterretningstjenesterne ifølge den amerikanske tænketank Brookings Institute 670.000 ansatte.
I dag tæller sikkerhedsapparatet ifølge den britiske Irak-ekspert Toby Dodge fra International Institute of Strategic Studies imponerende 930.000 mand.
Shia-vælde
Al-Malaki baserer sin magt på en lille udvalgt skare, der består af nære familiemedlemmer, betroede topfolk fra hans eget shia-islamiske Dawa-parti og en række loyale generaler, der er sat til at kontrollere sikkerheden i provinserne.
De seneste to år er stort set alle al-Malakis politiske modstandere blevet sat uden for indflydelse, heriblandt næsten alle sunni-muslimer og alle de øverste repræsentanter for den ikke-sekteriske koalition Irakiya, der vandt det seneste parlamentsvalg i 2010. De fleste er sat ud af spillet ved hjælp af falske anklager for terrorisme.
»Al-Maliki har i praksis sat demokratiet ud af funktion,« konstaterer Henrik Andersen, der er underviser ved American University i Sulaimaniya i det nordlige Irak.
Andre iagttagere udtrykker det endnu skarpere.
»Irak har fået en ny diktator, men denne gang er det en religiøs diktator, som ikke bare vil kontrollere Irak politisk, men også socialt og kulturelt,« siger Osama al-Habahbeh, der tilbringer halvdelen af året i Irak som leder af den danske ngo International Media Supports projekter.
Med livet som indsats
Kernen i Al-Malikis autokratiske styre er det enorme sikkerhedsapparat, som på papiret ledes af premierministeren søn, Ahmed al-Maliki, men i praksis ofte af premierministeren selv. Ved hjælp af hæren, politiet og efterretningstjenesterne forfølger, udrydder, torterer og truer al-Maliki politikere, journalister og andre, der vover at udfordre styret.
»De allerfleste uafhængige journalister er for længst flygtet til Kurdistan,« fortæller Osama al-Habahbeh. »Der er meget få, som efterhånden tør lægge sig ud med Al-Maliki, og de, der gør det, gør det med livet som indsats.«
Blandt dem, som har betalt den højeste pris, nævner han en radiojournalist, som i nogle af sine programmer havde givet ordet til nogle unge demonstranter.
»Han blev dræbt i sit hjem, af ukendte gerningsmænd,« fortæller al-Habahbeh, der ikke er i tvivl om, de skyldige skal findes i al-Malakis sikkerhedsstyrker.
Human Rights Watch og Amnesty International bekræfter da også i deres seneste rapporter, at både politiske mord, forfølgelse og tortur hører til dagens orden i det nye Irak. Og at de ansvarlige meget sjældent bliver retsforfulgt.
Både Henrik Andersen, Osama al-Habahbeh og Toby Dodge beskriver den politiske situation som kaotisk.
Mens Kurdistan i nord klarer sig godt både økonomisk og politisk, og det sydlige Irak også er forholdsvist stabilt, er de fem centrale sunni-provinser fortsat præget af selvmordsbombeangreb, omend volden er på et væsentligt lavere niveau end under borgerkrigen.
Korruptionen gennemsyrer det irakiske samfund fra top til bund, men det største problem er ifølge eksperterne den manglende politiske vilje til at løse problemerne. Den civile statsadministration er ekstremt svag og formår hverken at levere tilstrækkelig sundhed, uddannelse eller el til den irakiske befolkning. Ti år efter at Saddam Hussein blev væltet, har irakerne i gennemsnit kun strøm 7,5 time om dagen, som Toby Dodge påpegede i forbindelse med præsentationen af hans nye Irak-bog, From War to Autotarianism.
Henrik Andersen peger på den manglende politiske vilje til at skabe forandring som hovedproblemet i dagens Irak.
»Irakerne er enormt trætte af vold. De ønsker bare, at udviklingen skal gå i den rigtige retning. Med hensyn til demokrati er de skeptiske. Der er i øjeblikket ingen politisk vilje til at udvikle Irak i en demokratisk retning,« siger han.
Det er Osama al-Habahbeh enig i, men han understreger, at der stadig er håb om et demokratisk Irak.
»Irak er i øjeblikket på vej mod et nyt diktatur, men jeg har stor tiltro til den nye generation. Mange unge irakere er inspireret af Det Arabiske Forår i Nordafrika, og de tør meget mere end de ældre generationer. Derfor tror jeg stadig på, at det kan lade sig gøre at demokratisere Irak,« siger han.
»Men det vil tage generationer, før det sekteriske had, der blev sået under borgerkrigen, er blegnet tilstrækkeligt til, at de forskellige etniske og religiøse grupper kan samarbejde igen.«
 

