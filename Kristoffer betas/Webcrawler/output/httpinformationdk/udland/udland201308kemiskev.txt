Kemiske våben udløser ingen bomber fra USA
Den syriske diktator, Bashar al-Assad, har afsløret Obamas bluff. Brugen af kemiske våben er ikke den streg i ørkensandet, som USA har truet med, siger militæreksperter. De forudser, at USA og dets allierede vil nøjes med at øge det diplomatiske pres på Rusland – og sende flere våben til oppositionen
 Et syrisk forældrepar bryder sammen ved synet af deres barns lig, der ligger ved en moské i Damaskus-bydelen Ghouta, der blev ramt af flere formodentlige giftgasangreb onsdag. Op mod 1.300 rapporteres at være blevet dræbt, hovedsageligt børn. Pressefoto viser utallige lig af børn og voksne med blå læber, skummende, hvide fråde ud af næsebor og mund, hvilket er nogle af tegnene på anvendt nervegas.


 
	Brugen af kemiske våben i Syrien sætter det internationale samfund i et alvorligt dilemma.

	FN’s Sikkerhedsråd er handlingslammet på grund af Ruslands og Kinas veto mod alle tiltag, der kan tænkes at presse Syriens diktator Bashar al-Assad fra magten. Og USA er særdeles tilbageholdende med at gribe til militære midler.

	Præsident Obama lovede for et år siden, at USA ikke vil tolerere brugen af kemiske våben. Men nu er det sket, og det i en størrelsesorden, som ifølge de fleste eksperter tvinger det internationale samfund til at reagere.

	Men hvad er egentlig mulighederne? Alle hidtidige forsøg på at finde en politisk løsning på krigen i Syrien er slået fejl. Sanktioner har ingen effekt, fordi Rusland og Iran holder hånden over regimet. Og hverken USA eller NATO er villige til en ny krig oven på de bitre erfaringer i Irak og Afghanistan.

	Obama bluffer med sin grænse

	Ifølge professor Sten Rynning fra Center for War Studies på Syddansk Universitet er problemet, at selv den mest begrænsede militære aktion risikerer at trække USA og dets allierede ind i en uoverskuelig og langvarig militær konflikt. »Der er en række begrænsede militære skridt, som USA kan tage, men problemet er, at bordet fanger,« siger han.

	Blandt de muligheder Rynning nævner er en flyforbudszone, som den USA og Storbritannien forsvarede i Irak efter Golfkrigen. Det forslag, mener han, stadig er relevant. Stødpudezoner langs grænserne til nabolandene Jordan og Tyrkiet, hvor Assads styrker forhindres i at komme, er en anden begrænset militær aktion. Og en tredje mulighed er missilangreb på Assads militære infrastruktur.

	Fælles for dem alle er imidlertid, at USA skal være villig til at eskalere indsatsen, hvis det første skridt ikke virker. Og det tror Sten Rynning ikke på, at USA er parat til.

	»Der er for meget bagage fra Bosnien, Irak og Afghanistan til, at USA vil involvere sig i en ny langvarig konflikt.«

	Det ved præsident Assad udmærket, mener Rynning.

	»Obamas løfte om ikke at tolerere kemiske angreb var bluff, og det har Assad nu afsløret,« siger han.

	Den amerikanske militærforsker Gary John Schaub fra Center for Militærstudier på Københavns Universitet er enig i, at USA heller ikke denne gang vil reagere militært.

	»Der er en række militære muligheder – som rækker fra nålestiksbombninger af de affyringsramper, som Syrien bruger til at affyre raketter over grænsen til Tyrkiet og til storstilet militær intervention, som fjerner Assad fra magten og etablerer en besættelse, der varer i årtier. Og så er der alt det indimellem,« siger Shaub, der har en fortid som forsker på US Air Force War College.

	Men for alle mulighederne gælder det, at det ikke løser det syriske problem,« siger han.

	»Det kan kun en politisk aftale mellem de stridende parter.«

	Gary Schaub er enig med Rynning i, at det første militære skridt uvægerligt vil føre til flere.

	»USA kunne f.eks. sende specialstyrker ind i Syrien for at uskadeliggøre Assads kemiske våben. Men hvad så bagefter? Våbnene vil enten skulle bevogtes i en lang periode, destrueres eller bringes ud af landet. Alt sammen midt i en borgerkrig. Uanset, hvor begrænset en aktion, man laver, er næste skridt problematisk.«

	De to eksperter i væbnede konflikter mener, at USA vil gribe til en række af de samme midler, som hidtil har været i anvendelse for at presse Assad fra magten.

	Bare mere af det samme

	»Den lette løsning er at sende oprørerne flere og tungere våben, også selv om en del af dem risikerer at ende i hænderne på islamistiske militser,« siger Sten Rynning.

	»Derudover tror jeg, at USA vil lægge et enormt pres på russerne for at få lavet en politisk aftale om Assads afgang. Og her kan det vise sig at være en fordel, at Obama og Putin i øjeblikket er på kant med hinanden. Et samarbejde om at åbne for-handlingssporet i Syrien kan være med til at reparere forholdet, og det har de begge brug for« siger han.

	Gary Schaubs bud på, hvad USA og dets allierede vil gribe til, er en smule anderledes.

	»Jeg tror, at USA vil koncentrere sig om at hæve prisen for at bruge kemiske våben f.eks. med en trussel om at trække alle militære chefer, hvis styrker anvender kemiske våben, for krigsforbryderdomstolen i Haag.«

	Indtil videre har Kina og Rusland blokeret for alle forsøg på at få FN’s Sikkerhedsråd til at rejse krigsforbrydersager mod Assad og hans nærmeste folk, men ingen af de to lande er begejstret for brugen af kemiske våben, siger Schaub. Derfor kan det tænkes, at Moskva og Beijing skifter holdning på dette punkt.

	Derudover mener han, at USA og dets allierede vil gøre et nyt forsøg på at samle den stærkt splittede opposition for på den måde at åbne forhandlingssporet igen. Begge forskere mener, at onsdagens kemiske angreb ikke bliver det sidste i Syrien. »Der vil formentlig komme flere angreb med kemiske våben, men Assad er jo en rationel mand. Han ved godt, at hvis han begynder at bruge masseødelæggelsesvåben i stor stil, så bliver det for meget,« mener Rynning. Han regner derfor med, at det syriske styre vil holde sig til relativt begrænsede angreb. »Assad er ved at løbe tør for kugler, så nu er han gået skridtet videre,« som Gary Schaub udtrykker det.

	»Kemiske våben og brugen af Hizbollah-militser er Assads ultimative kort. Han håber tydeligvis, at de to våben vil give ham den afgørende fordel i forhold til oprørerne – og det kan man heller ikke udelukke vil ske. Det kan blive et vendepunkt i krigen, for kemiske våben har en voldsomt afskrækkende psykologisk effekt – ikke mindst i Mellemøsten, hvor alle husker, hvad der skete, da Saddam Hussein for 25 år siden brugte kemiske våben mod sin egen befolkning.«

	 

	 

