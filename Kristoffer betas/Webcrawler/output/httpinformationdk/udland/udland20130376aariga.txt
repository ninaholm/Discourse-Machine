76-årig argentiner bliver ny pave
Jubel blandt folkemasserne på Peterspladsen, da den argentinske ærkebiskop Jorge Mario Bergoglio blev udpeget som ny pave
Jubel på Peterspladsen i Rom. Foto: Scanpix


 Jorge Mario Bergoglio fra Argentina bliver nyt overhoved for 1,2 milliarder katolikker. Det meddelte den franske kardinal Jean-Louis Tauran onsdag aften på Peterspladsen i Rom.
Argentineren er den første pave nogensinde fra Latinamerika, og han bliver også den første nogensinde, der tager navnet Frans som sit selvvalgte pavenavn.
Navnet har ikke tidligere været båret af nogen pave, men Frans af Assisi, som blev født i 1100-tallet, er en af kristendommens mest berømte figurer.
»Før jeg beder for jer, vil jeg bede jer om at bede for mig,« sagde den nyudnævnte pave Frans til de hundredvis af katolikker på pladsen i hjertet af Rom.
Paven takkede også sin forgænger, den 85-årige Benedikt XVI, for hans store arbejde for den katolske kirke.
Det var 115 kardinaler fra hele verden, der efter flere afstemninger blev enige om at udpege den argentinske ærkebiskop til nyt overhoved for verdens katolikker.
Det skete overraskende hurtigt, og derfor var det et sandt jubelbrøl, der kunne høres på Peterspladsen, da hvid røg pludselig steg mod himlen kort efter klokken 19.
Kun de færreste havde regnet med, at ærkebiskoppen fra Buenos Aires ville løbe med et flertal af kardinalernes stemmer.
Men ifølge flere medier var Bergoglio også favorit ved det sidste konklave, der blev afholdt i 2005, hvor han angiveligt tabte snævert til pave Benedict XVI
