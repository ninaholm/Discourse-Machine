'Vi vil tale med hvem som helst ...'
Afghanistans regering er parat til at give Taleban politisk indflydelse, hvis de vil opgive den væbnede kamp. Præsident Karzais nære rådgiver, Skandinavien-ambassadør Jaweed Ludin, forklarer hvorfor
-Vi tror på en forhandlingsløsning med Taleban, men krigen er langt fra slut. Det er tydeligt, at den nye pakistanske regering mener opgøret med Taleban alvorligt. Sammen med USA og NATOs fornyede engagement giver det giver grund til optimisme,- mener Jaweed Ludin.


 Jaweed Ludin er ung, glatbarberet, britisk-uddannet og ambitiøs. I en alder af blot 36 er han en af det nye Afghanistans fremstormende politiske talenter - og en nøgleperson, når det gælder det mest kontroversielle af alle politiske spørgsmål i dagens Afghanistan; nemlig fredsforhandlinger med Taleban. 
Som præsident Karzais nære rådgiver er han med til at lægge strategien for, hvordan krigen mod Taleban skal afsluttes og dermed også for, hvordan Afghanistans fremtid kommer til at se ud.
Information har spurgt Jaweed Ludin, hvor langt den afghanske regering er parat til at gå for at få Taleban til at nedlægge våbnene.
- Der tales stadig mere om forhandle med Taleban, men er der overhovedet nogen at forhandle med?
"Ja, det er der. Men endnu er forhandling ikke det rigtige ord at bruge om den proces, der er i gang. Vi har besluttet at tage initiativet, men indtil videre er der kun tale om kontakter, en udstrakt hånd."
- Hvem er det så, I taler med? Er det fodfolkene, lokale militsledere eller den hårde kerne?
"Det er repræsentanter for den øverste ledelse, vi har kontakt til nu. Det giver ingen mening at forhandle med folk længere nede ad rangstigen. Det er jo ikke den 15-årige dreng i Khost med et selvmordsbælte om livet, der kan levere en fredsaftale. Det er nødt til at være ledelsen."
Del i magten
 - Er der nogen talebanere, I ikke vil forhandle med?
"Nej, vi er parat til at tale med alle, hvis det er det, der skal til for at sikre fremtiden."
- Hvad er formålet med forhandlingerne?
"Vores mål er at overbevise Talebans ledelse om, at det er en nytteløs kamp, de fører, og præsentere dem for et alternativ. Taleban er ikke en enhed, og der er mange grunde til, at folk tilslutter sig bevægelsen; der kan være lige så mange grunde til at forlade den igen. Vi vil forsøge at få Taleban til at se muligheden for at nedlægge våbnene og få dem til at udvikle en politisk interesse."
- Hvad kan I tilbyde Taleban?
"Vi er f.eks. villige til at acceptere, at Taleban bliver en del af det politiske liv i Afghanistan. Det ideelle ville helt klart være, hvis Taleban ville danne et parti og kæmpe for deres synspunkter med ord i stedet for våben."
- Kan Taleban få reel politisk indflydelse?
"Sådan et parti vil kunne få indflydelse ligesom alle andre partier. Et parti kan udmærket være både fundamentalistisk eller endda ekstremistisk. Faktisk har vi allerede i dag medlemmer af både parlament og regering, som er mere ekstreme i deres holdninger end Taleban."
- Kan Taleban også få del i regeringsmagten?
"Vi har hele tiden strakt hånden frem til dem, der har været villige til at lægge deres våben. Derfor har vi allerede nu flere tidligere talebanere siddende i parlamentet og på offentlige poster. Distriktsguvernøren i Musa Qala, Helmand, mullah Salam, er f.eks. tidligere Taleban-leder og blot et af flere eksempler på, at talebanere kan få indflydelse, hvis de afskriver vold."
Forfatningen er hellig
- Hvordan med amnesti og beskyttelse til dem, der skifter side?
"Vi har en amnesti-ordning for alle, der afsværger vold og er villige til at respektere den afghanske forfatning. Men enhver, der skifter side, risikerer livet, og desværre er vi ikke i øjeblikket i stand til at beskytte dem, der krydser over. Flere af dem, der har skiftet side, er faktisk blevet dræbt. Så sent som for nogle måneder siden forsøgte Taleban at dræbe mullah Salam. Hvis han kan angribes, er der ingen, som er sikre."
- Hvor langt er I villige til at gå for at få Taleban til at nedlægge våbnene?
"Vi er villige til at give Taleban mulighed for at deltage i politik, men det betyder ikke, at vi er villige til at talebanisere landet. Forfatningen kan der f.eks. ikke røres ved. Hvis Taleban er så stærke, at de kan presse os til at ændre forfatningen, så ville de i øvrigt næppe forhandle."
- Er I parat til at gå på kompromis med hensyn til demokrati og kvinders rettigheder?
"Det er udelukket, at vi vil gå på kompromis med de demokratiske landvindinger, vi har gjort. Demokrati er ikke en luksus for os, det er selve grundlaget, så svaret er nej."
 Grund til optimisme
- Hvorfor skal kontakten til Taleban afprøves netop nu, hvor bevægelse ser ud til at være stærkere end nogensinde?
"Vi har taget initiativ til at kontakte Taleban, fordi vi er stærke nok til det. Det er ikke en politik, der er undfanget af svaghed, selv om det ofte bliver opfattet sådan af offentligheden og i de vestlige hovedstæder."
- Hvad bygger du din optimisme på?
"På Pakistans nye offensiv, på ankomsten af 21.000 nye amerikanske soldater til Afghanistan, på det fornyede engagement fra NATOs og dets allieredes side, på den øgede internationale bistand samt ikke mindst på udsigten til, at den afghanske hær nu for alvor træder ind i kampen med 60.000 mand. Det vil gøre en stor forskel, for så falder antallet af civile dræbte. Den afghanske hær vil være bedre til at bekæmpe Taleban uden brug af bomber, og dermed vil færre uskyldige blive dræbt. Desuden vækker den afghanske hær ikke samme anti-vestlige følelser blandt afghanerne. Jeg er overbevist om, at det bliver et vendepunkt i krigen."
- Det er altså nu eller aldrig?
"Ja, der kommer et momentum nu, og det skal vi være klar til gribe. Hvis ikke det lykkes at få en fredsaftale i hus, vil krigen fortsætte i ti år endnu. Det er den pris, vi må betale, og det er vi parat til om nødvendigt. Men forhandlingsvejen skal ikke være uforsøgt. Det er ikke kun Afghanistans sikkerhed, der står på spil, det er hele verdens."

