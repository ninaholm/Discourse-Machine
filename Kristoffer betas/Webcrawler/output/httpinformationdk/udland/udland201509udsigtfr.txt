Udsigt til fred i Colombia
Lange og til tider udsigtsløse forhandlinger om en fred mellem det officielle Colombia og guerillagruppen FARC ser nu ud til at bære frugt


 Colombia er kommet et vigtigt skridt tættere på en egentlig fredsaftale, der skal ende mere end 50 års konflikt i det sydamerikanske land.
I onsdags indgik Colombias præsident, Juan Manuel Santos, og lederen af den venstreorienterede guerillagruppe FARC, Rodrigo Londoño – også kendt som Timosjenko – således en foreløbig aftale, der skal sikre, at ofre på begge sider af konflikten sikres rettigheder i form af kompensation, og at de, der har forbrudt sig imod krigens regler, retsforfølges.
De to ledere på hver sin side af konflikten blev samtidig enige om, at marts næste år er endelig deadline for en færdigforhandlet fredsaftale.
Dermed synes vejen banet for fred i det historisk uroplagede land, der har et af verdens største antal internt fordrevne flygtninge.
»Vi er modstandere, men vi bevæger os i samme retning,« sagde præsident Juan Manuel Santos således på et pressemøde i Cubas hovedstad, Havanna, hvor de hyppigt afbrudte forhandlinger er foregået over de seneste par år.
Oprydning efter krig
De to parter er blevet enige om at nedsætte et tribunal med internationale dommere, der skal behandle sager om tortur og brud på krigens regler begået af både FARC og den colombianske stat. Her er det meningen, at jo mere de anklagede samarbejder med tribunalet, des kortere straffe vil de få. Tribunalet skal derfor virke befordrende for den juridiske oprydning, afslutningen på en konflikt kræver.
Samtidig har FARC fået indført i forhandlingerne, at deres guerillamedlemmer ikke kan retsforfølges alene for at have deltaget i væbnet kamp, da FARC regner selve krigen mod staten Colombia for en legitim politisk kamp. Det skønnes, at op mod 15.000 guerillasoldater derfor kan undgå fængselsstraffe, da de dermed regnes for legale kombattanter og ikke eksempelvis terrorister.
Ikke alle i Colombia er dog glade for den udvikling. Mange mener, det ikke er retfærdigt, at FARC-kombattanter nu kan undgå at blive straffet, fordi de regnes som legale kombattanter.
Særligt tidligere præsident i Colombia, Alvaro Uribe, der i 2010 indledte fredsforhandlingerne med FARC, har været kritisk over den udvikling, der har været i forhandlingerne. Han mener, at en aftale med FARC, der altså ser bort fra en del af de mange voldshandlinger, der er foregået, vil skabe yderligere grobund for vold og oprør i landet.
Præsident Juan Manuel Santos erkender, at ikke alle vil være lige glade for aftalen. Men at det er nødvendigt på et tidspunkt at trække en streg i sandet og derfra definere, hvad der er ret og rimeligt i forhold til at få afsluttet mere end 50 års ufred.
»Dilemmaet med alle de her forhandlinger er netop, hvor man trækker en linje mellem retfærdighed og fred. Og ligegyldigt hvordan du definerer den linje, vil der altid være nogle, der ikke er tilfredse,« sagde Colombias præsident, Juan Manuel Santos, onsdag fra Havanna.

