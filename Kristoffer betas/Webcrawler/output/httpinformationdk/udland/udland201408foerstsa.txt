’Først så jeg Libyen gribe friheden ...’
’… og nu er jeg flygtet fra kaos i landet.’ The Guardians korrespondent i Tripoli kunne som andre udlændinge, der er blevet evakueret fra Tripoli med fly, ovenfra tage bestik af de ruiner, landet ligger i blot tre år efter Gaddafis fald
Flammer lyser nattehimmelen over Tripoli op, efter at militser har angrebet et brændstofsdepot i byen.


 Det larmende transportfly hæver sig op på himlen over Tripoli, motorerne skriger, og ovenfra kan man omsider se de ødelæggelser, som de libyske militser har udvirket i deres egen hovedstad i løbet af de seneste uger. Det ryger stadig fra de kratere, som Grad-raketter og kampvognsammunition har efterladt i store områder af denne gråbrune by. Sort røg vælter op fra brændende olietanke, hvid røg fra huse i brand. Og midt i det hele drøner biler så små som legetøj rundt, fyldt med familier på jagt efter midlertidig sikkerhed.
For tre år siden var det NATO’s kampfly, der smed bomber fra himlen mod Muammar Gaddafis styrker og gav oprørerne sejren. Nu skaber de samme oprørere et blodbad, men de eneste NATO-fly, der bliver indsat, bruges – ligesom dette – til at evakuere folk. Efter flere ugers kamp har omverdenen opgivet Libyen. Udlændinge og nogle få heldige libyere strømmer væk med alle slags transportmidler. Nogle løber spidsrod i biler mellem militsernes tjekpoints på vejen mod Tunesien, nogle stævner ud fra havnen i krigsskibe, og nogle sidder i maven på et af det italienske luftvåbens kæmpestore Hercules-fly. Amerikanerne var de første, en stor konvoj af pansrede jeeps snoede ud fra deres befæstede ambassade under beskyttelse af kampfly. Det var starten på en masseudvandring. Briterne sendte det personale, der kunne undværes, ad samme rute som amerikanerne, men uden støtte fra luften, så deres jeeps blev ramt af geværild og måtte vende om.
Et tvivlsomt eksempel
Hercules-flyet lettede i sidste uge fra Mitiga, den mindste af Tripolis to lufthavne, fordi den største står i flammer. De heldige evakuerede strømmede om bord gennem den store bagklap, forbi smilende soldater fra de italienske specialstyrker, som var iført ørkenkampuniformer og designersolbriller. Da vi kom om bord og sad fastspændt i lærredssæder, var der ingen, der talte. Alle lyttede til eksplosionerne udenfor. De havde været akkompagnement i dagtimerne hele ugen igennem. Det lød, som om en eller anden i det fjerne slog på en kæmpestor tromme og hele tiden – forgæves – forsøgte at finde en rytme.
Fragtflyets store dør lukkede i med en hvinende lyd, men der opstod et problem. Den traktor, som havde bugseret generatoren, der gav flyet strøm, var brudt sammen, og generatoren stod for tæt på propellerne til, at flyet kunne flyttes sig. Forsøgene på at reparere traktoren mislykkedes, så til sidst meldte nogle libyere sig frivilligt til at slæbe den væk. Passagererne så ud gennem de snavsede koøjer, og libyerne kiggede tilbage. Begge parter vidste, hvilken side af vinduerne det var bedst at være på. Og så kom vi af sted.
Mens propellerne kværnede løs, motorerne brølede, og det kasseformede fly raslede ned ad landingsbanen, bekymrede vi os kun for, om et missil eller en kugle ville komme flyvende fra siden. Foran mig sad en soldat fra luftvåbnet og strammede stropperne på sin tunge, skudsikre jakke. Sådan en havde jeg ikke – for tre år siden forsikrede David Cameron alle om, at det ville der ikke længere være brug for, efter at han var ankommet til Tripoli for at tage æren for NATO’s intervention og sagde de mindeværdige ord om, at revolutionen i Libyen ville blive »et eksempel for andre på, hvad det vil sige at generobre ens eget land«.
Borgerkrigens genopblussen
Da flyet steg brat fra asfalten, klamrede passagererne sig til deres seler og gættede på, hvor højt man mon skal op for at være i sikkerhed fra beskydning fra jorden.
Man kunne skrive lange bøger om, hvordan Libyen mistede sin frihed. Den korte version er, at det første demokratisk valgte parlament, Nationalkongressen, i stedet for at opløse militserne har finansieret dem. Alle fraktioner har betragtet sine egne styrker som en forsikring mod alle andres. En koalition ledet af islamister kom til at dominere parlamentet, men da de interne skænderier forværredes, indså islamisterne, at de ville tabe et valg, som de så besluttede at udskyde. I maj indledte Khalifa Haftar – en tidligere general fra Gaddafi-æraen, som siden blev oprørsleder – så en offensiv mod de islamistiske brigader i den østlige del af landet, mens hans allierede stormede nationalkongressen i Tripoli. Så blev der udskrevet valg i juni efter reglerne, og islamisterne tabte som forventet. Det fik nogle af deres militser til at indtage så meget fast ejendom i Tripoli som muligt, hvilket har udløst en borgerkrig.
Vesten vil få skylden for denne spektakulære opløsningsproces – og fortjener også at få en del af den. Diplomater belærte Libyens nye regering, at de skulle være åbne og gennemsigtige, mens amerikanske, franske og italienske forsvarsvirksomheder var alt andet end gennemsigtige i deres iver efter at sælge våben til et land, der allerede har alt for mange. Men Libyens frihed var i sidste ende libyernes eget problem. At det ikke lykkedes hænger sammen med det atomiserede samfund, som 40 år med et af de mest brutale og uberegnelig diktaturer har efterladt. Libyerne har et ordsprog:
»I Libyen er det én region mod en anden, i regionerne er det én stamme mod en anden, i stammerne er det én familie mod en anden«.
Militserne er trods alle deres formodede forskelle bemærkelsesværdigt ens. De har alle en selvglad krigsherre som leder og en blandet hob af medløbere i forskellige uniformer som soldater. Deres foretrukne våben er en smadret varebil med åbent lad, hvor der er monteret en antiluftskytskanon. De er kun overfladisk trænet, skyder vildt omkring sig, og deres kampe i bebyggede områder er dødbringende for den civile befolkning. Islamisterne kalder sig revolutionære, hvilket indebærer, at enhver, som ikke holder med dem, er modstander af revolutionen. Deres modstandere kalder sig også for revolutionære og betegner islamisterne som »terrorister«, mens islamisterne beskylder dem for at være Gaddafis efterfølgere. Ingen af etiketterne passer: Begge parter har meget godt at give. Men det er tilsyneladende slut med at give i Libyen.
Teenagere i kørestole
Et par nætter inden evakueringen drak jeg varm chokolade med flødeskum sammen med en ven, en libysk fotograf, i centrum på en café, der har tilnavnet ’Uret’, fordi den ligger i nærheden af et smukt klokketårn, som byen fik for længe siden af en osmannisk pasha. Få timer senere blev tre af hans venner arresteret af et af de nye hold af amatørefterretningsagenter – for senere at blive løsladt uskadte – men lige i det øjeblik var han afslappet og eftertænksom:
»Vi er ligesom en klasse af skolebørn, hvor den dårlige lærer pludselig er død. Nu er det alles kamp mod alle.«
Man får næppe en bedre forklaring på situationen i et land, der sad så længe fast i mørket, at da lyset endelig kom, var det blændende.
»Ved du, hvad mit problem er?« spurgte fotografen, der ikke vil have sit navn i avisen, fordi han frygter, at hans fortid som oprørssoldat vil indhente ham, når han forsøger at få visum til Europa: »Mit problem er, at det er så svært at være radikalt moderat.«
Fragtflyet forsvinder ind i en indbydende sky og popper ud på den anden side over det store blå hav. Da vi er på sikker afstand af missiler, spreder lettelsen sig i flyet. Besætningsmedlemmet overfor tager sin skudsikre jakke af, passagererne udspiler deres kinder eller lukker øjnene. En høj ung kvinde i en rød T-shirt stirrer tomt ud i rummet. Angsten bliver efterfulgt af lettelse – lettelse trods en skyldfølelse over for dem, der måtte blive tilbage, og over minderne fra tre år, hvor vi så Libyens frihed gå i opløsning.
Der er mindet om en munter, tidligere militsmand, der lignede skuespilleren Robert Downey Jr. på en prik, og som, mens han passede sit nye job med fodre dyrene i Tripolis zoologiske have, deriblandt Gaddafis hvide løve, fortalte mig:
»Hvis du for et år siden havde sagt, at jeg ville være beskæftiget med at sørge for, at flodhesten får den rigtige kostblanding …«
Så er der mindet om den nøgne dame – en bronzestatue i Tripolis centrum fra det italienske kolonistyres tid af en kvinde med bart bryst – som var elsket af alle på nær militserne, der havde kløvet hendes ansigt med en økse. Og om militsmanden fra Benghazi, der fik en sms fra sin overordnede om, at oprørerne var gået til angreb på deres base, men som i stedet valgte at fortsætte den fodboldkamp, han var midt i.
Og så er der den sørgeligste historie, jeg nogensinde har hørt, fra en af de modigste mænd, jeg har mødt: Mohamed er en oliearbejder, ægtemand, far, der greb til våben under revolutionen og kæmpede i et af de hårdeste slag, hvor hans bedste ven blev dræbt, så blodet sprøjtede på hans støvler. Da kanonerne tav, besøgte han sine sårede kammerater på hospitalet. De fleste var stadig teenagere, men manglende hænder, ben, arme og fødder. Om dagen pjattede de og kørte ræs i kørestole, men om aftenen begyndte de at græde, fortalte han mig.
Jeg har også højt værdsatte minder om at stå på balkonen ved solnedgang, mens Tripolis minareter kalder til bøn i en stor, bølgende symfoni. Ingen andre steder er der solnedgange som i Libyen – et gyldent, engleagtigt lys, der falder på palmer, strande og det glitrende hav, så selv soldaterne holder pause.
Da jeg flyver væk, forlader jeg landet i samme tilstand, som da jeg kom: I krig. Det er et land, der er så rigt på muligheder, men også ødelagt af et kaos, som man kan blive ved med at udrede uden nogensinde at nå helt til bunds.
Min ven fotografen havde svaret: »Er du forvirret?« spurgte han mig, »for så har du forstået Libyen.«
Oversat af Mads Frese.
© The Guardian og Information

