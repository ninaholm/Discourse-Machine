Farlige insektgifte truer verdens fødevareproduktion
Bier, regnorme og andre livsformer, hvis trivsel er nødvendig for dyrkning af sunde afgrøder, lider i kritisk grad under brugen af en ny generation af insektbekæmpelsesmidler, advarer ny videnskabelig undersøgelse
 Insektgifte så stærke, at det vækker mindelser om DDT, bliver anvendt rutinemæssigt. Og de påfører bier, regnorme og guldsmede alvorlig skade.


 Moderne insektgifte har forurenet miljøet kloden over i så høj en grad, at det nu truer den globale fødevareproduktion. Sådan lyder den foruroligende konklusion i en netop offentliggjort videnskabelig undersøgelse af kemikaliernes virkninger.
I deres rapport sammenligner forskerne med den historisk skelsættende bog fra 1962 af Rachel Carson, Silent Spring. Carson konstaterede dengang, at brug af DDT og andre pesticider havde medført decimering af fugle- og insektliv. Hendes bog fik enorm betydning for den fremspirende miljøbevægelse, og i dag er brugen af DDT forbudt eller stærkt begrænset i de fleste dele af verden.
Hvert år sælges der imidlertid nye generationer af kraftige og langvarigt virkende nervegifte for milliarder af dollar, og ifølge forskerne er de internationale miljøbeskyttelseslove slet ikke vidtgående nok til at hindre de nye giftmidler i at forurene naturen. Resultatet af en forurening, som breder sig til langt de fleste habitater og naturtyper, kan blive, at dyreliv, som er vigtigt for den globale fødevareproduktion – for eksempel bier og regnorme – påføres alvorlig skade.
Den nye rapport fokuserer på risici ved de såkaldte neonicotinoider – en klasse af insekticider, som landbruget verden over bruger for 2,6 mia. dollar af om året. Neonicotinoider anvendes forebyggende og rutinemæssigt snarere end som reaktion på skadedyrsangreb. Og deres effekt er endda tvivlsom. Forskerne fremhæver således den »slående« mangel på beviser for, at giftanvendelsen resulterer i øget høstudbytte.
»Beviserne er meget klare. Vi kan konstatere en trussel mod produktiviteten i såvel naturlige miljøer som dyrkningszoner, der tåler sammenligning med de trusler, vi har kendt fra organofosfater og DDT,« siger Jean-Marc Bonmatin fra Det Nationale Center for Videnskabelig Forskning (CNRS) i Frankrig, som er en af de 29 forskere, der har deltaget i det fire år lange forskningsprojekt, som rapporten bygger på.
»I stedet for at beskytte fødevareproduktionen, truer brugen af neonicotinoid-insekticider store dele af de naturlige kredsløb, som samme produktion er afhængig af.«
 Insektgifte så stærke, at det vækker mindelser om DDT, bliver anvendt rutinemæssigt. Og de påfører bier, regnorme og guldsmede alvorlig skade.
Patrick Pleul
Især truer kemikalierne bier og andre bestøvere, der befrugter omkring tre fjerdedele af verdens afgrøder, og de organismer, der skaber de sunde jordbundsforhold, som afgrøder behøver for at vokse, advarer Bonmatin.
Professor: det er rystende
Professor Dave Goulson, forsker ved University of Sussex og medforfatter til undersøgelsen, udtaler: »Det er rystende så lidt, vi har lært. Da Silent Spring afslørede de skadelige bivirkninger af den tids kemikalier, afstedkom det en enorm modreaktion. Nu ser det ud til, at vi er vendt tilbage til samme type skadelige praksisser, som vi gjorde brug af i 1950’erne. Historien gentager sig. Den udbredte brug af disse kemikalier betyder, at de i dag findes overalt.«
»Hvis alle vores jorde er blevet giftige, er der virkelig grund til bekymring, for sund og frodig jord er altafgørende for produktion af fødevarer.«
Rapporten redegør for, hvordan brug af kemikalier sammen med sygdomme og tabet af stadig flere enge og andre blomsterrige levesteder er blevet hovedårsag til tilbagegangen i verdens bibestande. Insektmidlerne skader biernes evne til at navigere og ødelægger deres immunforsvar. Og kemikalierne påvirker regnorme, så de bliver dårligere til at bore gange, og de spiller en afgørende rolle for jords iltning. Guldsmede, der spiser myg, og andre vandinsekter lider også, og ifølge nogle undersøgelser er grøftevand undertiden så forurenet, at det i sig selv kan anvendes som et middel imod plantelus.
Rapportens forfattere advarer også om, at tabet af insekter kan være knyttet til tilbagegangen i bestandene af de fugle, der lever af dem, men de bemærker også, at fugle ofte dør af at spise blot nogle få insektmiddelbehandlede frø.
»Vi har samlet en overbevisende mængde materiale, der klart viser, hvordan den udbredte brug af disse vedholdende, vandopløselige kemikalier får omfattende og kronisk indvirkning på den globale biodiversitet, herunder efter alt at dømme også store negative effekter på forhold som tjener økosystemer såsom bestøvning, der er afgørende for fødevaresikkerhed,« konkluderer forfatterne til rapporten, som kan læses i et netop udgivet særnummer af tidsskriftet Environmental Science and Pollution Research.
Brancheforening: Urimeligt
EU har indført et treårigt foreløbigt forbud mod brug af visse neonicotinoider på nogle afgrøder, og i sidste måned bad den amerikanske præsident, Barack Obama, om at få en videnskabelig hastevurdering af virkningen af neonicotinoider på bier. Men de pågældende insektmidler anvendes over hele verden i afgrøder samt i loppebehandlinger hos katte og hunde og til at beskytte træ imod termitter.
Den britiske brancheforening for pesticidfabrikanter, Crop Protection Association, kritiserer dog rapporten for at være urimeligt partisk. Nick von Westenholz, administrerende direktør for CPA, siger, at »rapporten bygger på en selektiv gennemgang af eksisterende undersøgelser, hvor worst case-scenarier, som primært er tilvejebragt under laboratorieforhold, bliver fremhævet. Som sådan repræsenterer den ikke en tilstrækkeligt grundig vurdering af sikkerheden ved systemiske pesticider under realistiske brugsvilkår.«
Han tilføjer, at »nok så afgørende har rapportens forfattere undladt eller forsømt at se på de bredere fordele ved denne teknologi og på det faktum, at flere vilde naturområder bevares til gavn for biodiversiteten, når høstudbytterne kan maksimeres på land, der allerede er under dyrkning. I branchen for planteværnsmidler tager vi vores ansvar over for bestøvere alvorligt. Vi anerkender den afgørende rolle, bestøvere spiller i den globale fødevareproduktion.«
Omfattende forurening
Den nye rapport, der bærer titlen Worldwide Integrated Assessment on Systemic Pesticides, har analyseret alle peer-reviewed undersøgelser af neonicotinoider og insektgiften Fipronil, siden disse midler første gang blev taget i brug i midten af 1990’erne. Brugen af disse kemikalier adskiller sig fra brugen af andre pesticider ved, at de ikke sprøjtes på afgrøderne, men normalt anvendes til behandling af frø. Den teknik betyder, at de er til stede overalt i den voksende plante, herunder i rødder, blade, pollen og nektar, og derved øges faren for skadelige påvirkninger af andre livsformer.
Forskerne konstaterer »en hurtig stigning« i brugen af insekticider over det seneste årti og finder, at den langsomme nedbrydning af stofferne og deres evne til at blive udvasket fra markerne har ført til »omfattende forurening«. Forskerholdet konstaterer endvidere, at de gældende lovgivningsregler ikke har kunnet forhindre opbygning af miljøfarlige giftniveauer i naturen.
Men næsten lige så bekymrende som det, vi ved om neonicotinoider, er de ting, vi ikke ved, siger forskerne. Kun de færreste lande har offentlige data om de mængder af systemiske pesticider, som er blevet anvendt, eller har kortlagt, hvor det er sket. De testkrav, som lovgivningen foreskriver, har ikke fastsat niveauer for den langsigtede effekt af doser, der befinder sig på det såkaldte sub-lethal-niveau. Ej heller findes der vurderinger af virkningerne af effekten fra de cocktails af flere slags pesticider, som kombineres og anvendes på de fleste steder. Neonicotinoiders giftighed er endvidere fastslagt for kun meget få af de arter, der udsættes for dem, f.eks. er eksponeringen kun blevet undersøgt for fire ud af 25.000 kendte biarter, og for så vidt angår krybdyr eller pattedyr findes der stort set ingen data om giftstoffernes effekt.
© The Guardian og Information. Oversat af Niels Ivar Larsen.

