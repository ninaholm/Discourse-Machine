USA overvejer foreløbig klimaløsning
USA overvejer en begrænset, midlertidig klimaaftale i København, og en hjemlig aftale trækker også ud i Kongressen. Det skal være et skridt på vej til en fuld aftale næste år
Den amerikanske klimaforhandler Todd Stern gjorde verden beredt på en begrænset klimaaftale: 'Det er tænkt som væsentlige byggesten til en fuld og juridisk gyldig aftale, og det er måske den bedste chance for at få en aftale,' sagde han.


 USA kan blive nødt til at satse på en midlertidig aftale ved klimatopmødet i København, siger USA's klimaforhandler, Todd Stern.
En sådan aftale, som er politisk bindende og dermed ikke forpligter landene på samme måde som en juridisk bindende aftale, er et stykke fra, hvad store dele af den øvrige verden havde håbet på fra præsident Barack Obama og hans regering.
»En midlertidig operationel aftale er ikke tænkt som en erstatning for en ægte klimaaftale,« sagde Todd Stern til Washington Post i går.
»Det er tænkt som væsentlige byggesten til en fuld og juridisk gyldig aftale, og det er måske den bedste chance for at få sådan en aftale,« siger den amerikanske klimaforhandler.
Tanken er at udskyde vedtagelsen af en mere ambitiøs global aftale til næste år, når USA har sin egen klimalovgivning på plads.
Arbejdet for at få vedtaget en klimalov i begge af Kongressens kamre trækker ud, og derfor er det vanskeligt for USA at indgå en international aftale. Repræsentanternes Hus har afstemt deres klimalovversion, mens man venter på Senatet skal vedtages sin tekst. De to forslag skal så endelig fusioneres til en lovtekst.
Hovedpunkterne i en foreløbig aftale er at sætte tal på landenes udledning af drivhusgasser samt beløb på den økonomiske støtte til de u-lande, som vil blive hårdest ramt af klimaforandringer og dermed skal omstille sig.
Må nå en rammeaftale
Embedsmænd siger til Washington Post, at det ikke skal tolkes som om, USA er ved at løbe fra sine forpligtelser, men som et første skridt mod en global klimaaftale.
I går sagde udenrigsminister Hillary Clinton, at der er for mange udeståender til, at det er realistisk med en aftale i København. »Vi tvivler på, at vi kan få den juridisk bindende aftale, som alle vil have, fordi for mange lande har for mange spørgsmål,« sagde hun under et besøg på et universitet i Filippinernes hovedstad, Manila. » Men vi tror på, at vi kan nå frem til en meget stærk rammeaftale,« tilføjede Clinton.
I FN har der efterhånden også bredt sig en erkendelse af, at den ønskede aftale ikke kommer på plads i København. Men det betyder ikke, at der slækkes på målsætningerne, siger Janos Pasztor, der er leder af generalsekretær Ban Ki-moons klimahold.
»Regeringerne vil nå frem til en aftale i København om de vigtigste emner,« vurderer Pasztor over for Wall Street Journal.ritzau

