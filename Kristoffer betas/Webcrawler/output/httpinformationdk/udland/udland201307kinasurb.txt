Kinas urbanisering fjerner bjerge
Kinas regering vil flytte yderligere hundreder af millioner kinesere fra land til by. Målet er at sikre fortsat økonomisk vækst, men den store folkevandring truer også med at forværre samfundsproblemerne. Og hvor er der plads til alle de nye byboere? I Gansu-provinsen løser man problemet ved at fjerne hundreder af bjerge og opføre en helt ny storby
 
	I Gansu-provinsen skaber man plads til nye byboere ved at fjerne flere hundrede bjerge og opføre en helt ny storby. I det område, der nu skal være Lanzhous Nye Distrikt, er kvinder ved at fjerne de sidste rester af landsbyerne.


 
	LANZHOU – I det nordvestlige Kina kan de flytte bjerge. Eller rettere: De kan få dem til at forsvinde sporløst. Her i Gansu-provinsen er en hær af gravkøer i gang med, vognlæs for vognlæs, at fjerne toppen af 700 bakker og bjerge. De eliminerer simpelthen naturens forhindringer for fremskridt og gør et område på 140 kvadratkilometer helt fladt, så den nærliggende storby Lanzhou, der allerede har over 3,5 mio. indbyggere, kan vokse sig endnu større – Lanzhou Nyby hedder projektet.

	Og det er ikke kun her, byen har vokseværk. Et halvt hundrede kilometer længere væk er et endnu større projekt også i gang – under navnet Lanzhous Nye Distrikt. Her er 800 kvadratkilometer land nu afsat til opførslen af en splinterny by med plads til en halv mio. indbyggere. Området, der indtil for få måneder siden blot bestod af en håndfuld landsbyer i et knastørt bølgende landskab, er nu omdannet til én stor byggeplads. Regeringshovedkvarteret er allerede opført. Det kom først. Og en 10-sporet boulevard skærer sig snorlige gennem den nye by. Boligblokke er også ved at blive gjort færdige – ligesom flere fabriksanlæg. Cementlastbiler drøner én efter en forbi et buddhistisk tempel, der tidligere lå helt stille og isoleret i bakkerne. Og lokale kvinder med mukkerter er i gang med at rive de sidste rester af landsbyerne ned, så de kan sælge husenes mursten.

	»Det er tegn på fremskridt, og det viser Kinas evner,« siger en af kvinderne, 44-årige Zhou Xue, om den massive ommøblering af landskabet. »Jeg er sikker på, udviklingen vil gøre vores liv bedre,« siger hun under en stråhat, der beskytter mod ørkensolen.

	Den nye by forventes færdig inden 2020, og de nye indflyttere vil bo i en af Kinas mest vandfattige og mest afsondrede egne. Men Yan Jiehe, grundlægger og chef for det store byggeselskab China Pacific Construction Group, som har investeret ca. 20 mia. kr. i begge de to store byprojekter i Lanzhou, har dog en salgstale klar, som får den nye by til at tage sig attraktiv ud. Det vil blive en ’vidundernes by’, siger han til kinesiske medier, en by, der »vil have den samme stemning som vandbyen Venedig, og vil være lig en Las Vegas-oase i Gobiørkenen.«

	»Jeg stræber efter at vinde ære for det kinesiske folk,« lyder det højtravende fra bygherren, som ganske passende har øgenavnet ’Bulldozeren’.

	Folkevandring

	Udviklingen i Lanzhou er et dramatisk eksempel på Kinas massive fokus på urbanisering. Det vurderes, at den kinesiske regering vil flytte op mod 400 mio. kinesere fra landområder og ind i byer inden for de næste 10-15 år – og landet regner med at spendere ca. 34.000 mia. kr. inden for det næste årti på at bygge den nødvendige infrastruktur, inklusive boliger, for at virkeliggøre planen.

	Kina har inden for de sidste årtier allerede gennemgået en urbanisering, som i hastighed og omfang aldrig før er set i verden. Antallet af byboere steg fra 170 mio. i 1978 til omkring 690 mio. i 2011 – det år, hvor antallet af byboere for første gang i Kinas historie overgik antallet af landboere. Hvis den nuværende udvikling fortsætter, vurderes det, at Kina om 12 år vil have 221 byer, der hver har over 1 mio. indbyggere – og 23 byer med flere end fem mio. indbyggere.

	Regeringens motivation for at presse urbaniseringen igennem så hurtigt og i så stor skala er hovedsageligt økonomi.

	Beijing regner med, at det vil løfte yderligere millioner af bønder ud af fattigdom – den hidtidige urbanisering har i vid udstrækning været medvirkende til, at op mod 600 mio. kinesere er kommet ud af fattigdom de sidste tre årtier, da bønder har fået adgang til arbejde i byerne, på byggepladser, i fabrikker og serviceindustrien, som godt nok er lavtlønnet arbejde, men dog giver mere end markarbejde.

	Og regeringen håber så på, at de nye byboere også vil bruge deres øgede velstand på at blive ’bedre’ forbrugere. Da den kinesiske vækst hidtil har været stærkt afhængig af eksport og statslige investeringer i infrastruktur, er økonomien blevet skævvredet, og netop øget forbrug blandt kineserne selv ses som den vigtigste og mest bæredygtige fremtidige vækstskaber.

	Premierminister Li Keqiang, der kom til magten i marts, ses som en særlig varm fortaler for øget urbanisering:

	»Urbanisering har åbnet døren for at få drømmen til at komme i opfyldelse,« har han sagt om muligheden for et mere velstående kinesisk samfund.

	At få bønderne ind til byen »er afgørende for at generere ny efterspørgsel og mindske indkomstforskellene,« siger Yuan Gangming, der forsker i den kinesiske økonomi ved Tsinghua Universitet.

	Og professor Chi Fulin fra Kinas forskningscenter i reform og udvikling mener, at urbaniseringen og de nye byboeres øgede købekraft kan være med til at »understøtte årlig vækst på mellem syv og otte procent de næste ti år.«

	Større problemer

	Men ligesom den massive urbanisering kan skabe økonomisk vækst, kan den også potentielt belaste Kina med øget social uro. Urbaniseringen har hidtil været en rodet affære. De hundreder af millioner, der har søgt mod byerne for at arbejde i eksempelvis Kinas eksportindustri, har ikke fået en særlig varm velkomst. I modsætning til de faste byboere er de forhindret i at modtage sociale ydelser, de har ingen ret til sygesikring, og deres børn er afskåret fra byernes offentlige skolesystem. De er dermed reelt andenrangsborgere i byerne, og det har skabt en voksende fattig underklasse.

	Samtidig er det en af de største kilder til de titusindvis af protester, der årligt finder sted i Kina, at bønder er blevet tvangsforflyttet - ofte voldeligt - fra deres hjem og marker uden tilstrækkelig kompensation for at give plads til de voksende byer. Disse problemer forventes forstærket med den fortsatte urbanisering.

	»En bonde bliver ikke til en økonomisk betydelig forbruger, blot fordi han flyttes ind i en lejlighed. Hvis politikerne ikke også begynder at tilbyde sociale velfærdsydelser til migrantarbejderne, og hvis de ikke formår at integrere dem i byernes økonomi, så kan øget urbanisering i stedet skabe en kæmpemæssig underklasse i byerne,« skriver Tom Miller, redaktør for China Economic Quarterly.

	I området omkring de nye byggeprojekter i Lanzhou er der en blanding af nervøsitet og begejstring blandt de lokale.

	»Jeg kan ikke forestille mig at skulle leve i en by,« siger den 49-årige bond e Jiang Jianguo, der hele sit liv har forsøgt at tvinge afgrøder ud af den tørre jord. »Jeg kan ikke andet end at være landmand, hvordan skulle jeg så kunne konkurrere om arbejde med folk i byerne.«

	Fra en bakke stirrer han med et tomt blik på byggeraseriet i Lanzhous Nye Distrikt:

	»Det hele ændrer sig nu,« siger han og er ikke sikker på, det er positivt.

	Den 21-årige bondesøn Zhang Fan er dog mere optimistisk. Han ser en mere spændende og velstående tilværelse vente forude:

	»Fremtiden er i byerne. Der vil være langt flere muligheder for et bedre liv end herude på landet,« siger han.

	Regeringen i Lanzhou er overbevist om, at byens store urbaniseringsprojekter vil give et stort økonomisk afkast. Lanzhous Nye Distrikt vurderes til at komme til at stå for en økonomisk produktion, der i 2030 vil nå lige under 270 mia. kr. Men det skal efter planen hovedsageligt ske gennem opførslen af nye fabrikker og petrokemisk industri. Og Lanzhou by er allerede stærkt forurenet – ifølge verdenssundhedsorganisationen WHO har byen den værste luftforurening i Kina. Samtidig er området allerede en af de mest tørkeramte i Kina, og det vil sætte de begrænsede vandressourcer under endnu større pres, når den planlagte urbanisering er gennemført. Derfor har flere kinesiske forskere og medier advaret om, at hele projektet ikke er bæredygtigt. Og de kritiserer samtidig, at Lanzhou Nyby-projektet er sat i gang, uden at myndighederne har gennemført en lovpligtig undersøgelse af projektets miljøbelastning.

	»Det må trods alt have en effekt på miljøet, når de fjerner 700 bjerge og bygger en ny storby,« siger Zhao Zhong, en miljøaktivist i Lanzhou. »Det virker som en forhastet beslutning.«

	Men Wang Yulin, en anden af kvinderne, som med mukkerter ødelægger de sidste rester af landsbyerne i Lanzhou Nye Distrikt, bekymrer sig dog ikke om den slags. »Jeg er meget stolt,« siger hun. »Før havde vi ingenting her. Nu får vi en storby. Det kan kun blive bedre.«

	 

