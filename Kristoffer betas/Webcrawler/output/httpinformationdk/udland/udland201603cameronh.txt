Cameron og Hollande skal diskutere Calais-migranter

Det franske politi har gennem de seneste dage forsøgt at rydde ’Junglen’ i Calais.


 Når den britiske premierminister, David Cameron, i dag kommer til Frankrig for at mødes med præsident François Hollande, står krisen med tusindvis af migranter i Calais i Frankrig som et af de øverste punkter på dagsordenen.
Det er det årlige topmøde mellem de to landes ledere, som skal finde sted. Også udenrigs- og forsvarsministrene kommer til topmødet i den nordfranske by Amiens, der ligger i et område, hvor nogle af de hårdeste slag under Første Verdenskrig udspillede sig. I perioden 1. juli til 16. november 1916 blev der her dræbt 400.000 britiske og 200.000 franske soldater i det, der er en af de blodigste militære konfrontationer i historien.
Som indledning til topmødet vil Hollande og Cameron besøge krigsmindesmærket Pozieres, men derefter skal de i gang med at løse nogle af de problemer, der er nu 100 år efter, at de mange soldater blev dræbt.
Og det er så situationen i den franske by Calais, hvor tusindvis af migranter opholder sig og illegalt forsøger at komme over Den Engelske Kanal til Storbritannien.
De forsøger at smugle sig om bord på lastbiler, at gå gennem tunnelen eller via andre metoder at komme til Storbritannien, der vil holde dem ude.
I øjeblikket forsøger de franske myndigheder at flytte nogle af migranterne til et andet sted for at få dem væk fra det område, der kaldes Junglen, men migranterne stritter imod.
