Nordkorea smider atominspektører på porten
Internationale atominspektører nægtes adgang til Yongbyon-reaktoren i Nordkorea. IAEA's forseglinger og overvågningskameraer er fjernet
Yongbyon-reaktoren blev pillet ned sidste år som led i landets afale med bl.a. USA. Men nu bebuder nordkoreanerne, at det vil genstarte reaktoren allerede i næste uge. Billedet her fra kinesisk tv viser destruktionen af reaktorens køleanlæg.


 Nordkorea tvang i går internationale atominspektører til at forlade Yongbyon-reaktoren på landets største atomanlæg, og det fjernede samtidig Det Internationale Atomenergiagenturs (IAEA) forseglinger og overvågningskameraer på stedet.
Det fortalte diplomater på et lukket møde i Wien for IAEA's 35 mand store guvernørråd. 
Det kommunistiske styre i Pyongyang har fortalt FN's kontrolinstitution, at "IAEA-inspektører fra nu af ikke længere har adgang til forarbejdningsanlægget," sagde IAEA's talskvinde, Melissa Fleming.
Det Hvide Hus Washington kalder Nordkoreas beslutning skuffende og understreger, at landet nu risikerer at blive yderligere isoleret fra omverdenen. USA slog dog fast, at det er åbent for yderligere diskussioner med Nordkorea, hvis landet igen vil tillade internationalt tilsyn med dets atomfaciliteter. 
Diplomater tæt på IAEA har meddelt, at tre inspektører er blevet fjernet fra Yongbyon-reaktoren, der fremstiller det radioaktive stof plutonium. Desuden fortalte diplomaterne, at inspektionsholdet er blevet tvunget til at fjerne omkring 100 forseglinger og 20-25 overvågningskameraer fra anlægget. 
Reaktor genstartes
På mødet i Wien blev det også bekræftet, at Nordkorea fastholder, at det vil genstarte reaktoren.
"Nordkorea har informeret IAEA-inspektørerne om, at det har planer om at tilføre atomanlægget nukleare materialer i løbet af en uges tid," sagde Melissa Fleming.
Vestlige diplomater og atomeksperter har ellers vurderet, at Nordkorea ville have brug for flere måneder til at genopstarte atomanlægget, efter at store dele af det er pillet ned som led i en aftale med USA, Kina, Japan, Rusland og Sydkorea.
"IAEA er ikke længere i stand til at få verificeret, hvad der foregår i Yongbyon," sagde en europæisk diplomat efter IAEA-mødet.
Yongbyon-reaktoren blev lukket i november sidste år, som led i en aftale mellem Nordkorea og forhandlergruppen. Allerede i sidste måned oplyste Nordkorea imidlertid, at det ikke længere var i færd med at afmontere den plutoniumproducerende reaktor i Yongbyon. Den officielle begrundelse var, at USA ikke længere havde i sinde at fjerne landet fra listen over "slyngelstater." 


