Erdogan fik absolut flertal
Den tyrkiske premierminister vandt præsidentvalget og lover fortsat økonomisk fremgang, øget velfærd og mere ’tyrkisk demokrati’


 For en gangs skyld kunne man ikke stole på taxichaufførerne. De tre-fire stykker, jeg nåede at tale med i Istanbul, forbandede alle Recep Tayyip Erdogan. En eftergav min kollega to lira i byttepenge med besked om bruge dem på et glas te, når hun havde sat sit stempel på en af de tre kandidater. »Men stemmer De på Erdogan, vil jeg kræve pengene tilbage, når vi mødes i det næste liv,« truede han.
»Lad os takke Gud for, at vi kan stemme,« sagde en vælger, da han købte solsikkefrø i en af de bedre stillede Ankara-forstæder, hvor butikscentre skyder op i et tempo, der tidligere var forbeholdt saudi-finansierede moskeer. Solsikkefrøene knases som en del af traditionen, når tyrkerne ser valg-tv, så sælgeren havde sæsonens omsætning.
»Jeg har skam stemt i morges,« svarede han, men uden at sige på hvem. »Gid din stemme må tjene et højere formål,« sagde vælgeren og tilføjede et: »Amen – og lad os håbe, at vi ikke vågner op i morgen i et arabisk land.«
Lige lidt hjalp det: Tidligt i aftes var den tyrkiske premierminister siden 2003 blevet valgt som Tyrkiets 12. præsident. Med mere end 97 procent af stemmerne optalt kunne Erdogan notere 52,2 procents tilslutning – lidt mindre end ventet, men nok til at undgå en anden valgrunde. De to store oppositionspartiers kandidat, akademikeren Ekmeleddin Ihsanoglu, fik 38,8, mens den kurdiske kandidat, Selahattin Demirtas, tegnede sig for godt ni procent. Det politiske landkort viste, at Erdogan vandt i langt de fleste af Tyrkiets 81 provinser, kun i det vestlige Anatolien og de kurdiske områder i sydøst blev han forvist til andenpladsen.
»Han repræsenterer politisk og økonomisk stabilitet,« sagde en kendt kommentator, der som de fleste mediearbejdere ville være anonym.
Han havde selv stemt på Erdogan, ikke fordi han er enig med ham i alt, men fordi »der ikke er noget alternativ til ham. Ingen af oppositionens politikere kan garantere fortsat stabilitet – i hvert fald er der ingen, der tror på, at de kan, men alle kan gældsætningen og det politiske kaos før Erdogan kom til. Vælgerne stemmer på ham på grund af hans resultater, ikke på grund af hans synspunkter om familieværdier og køns-adskillelse, etc. – som i øvrigt er henvendt til hans egne vælgere, ikke til alle dem, der er uenige med ham.«
Eller som en tysk-professor ved Necmettin Erbakan-universitet i Konya, Selcuk Önlö, sagde i telefonen:
»Jeg er for Erdogan, for han er vores eneste mulighed for at fastholde fremgangen i økonomi og politik.«
’Brug for en stærk mand’
Og professorens synspunkt har bred social spredning. Således stemte Emine Isaktutan, en rengøringskone i Istanbul, på Erdogan, fordi hun fandt, at han er »en stærk mand«.
»Jeg kender ikke oppositionens kandidat, og den kurdiske kandidat er forbundet med PKK,« tilføjede hun. »Og med krig i Mellemøsten, hvor Tyrkiet er omringet af lande i krise, er der brug for en stærk politiker.«
Og som taxibranchens misnøje handler om stigende brændstofpriser, er det økonomien, der styrer de fleste tyrkeres politiske valg. Og det faktum, at den målelige indkomst pr. hoved er steget fra 2.500 dollar (ca. 14.000 kr.) til 10.000 dollar (ca. 55.000 kr.) siden 2002, da AKP kom til magten med Erdogan som formand, overskygger de demokratiske problemer, hans autoritære regeringsførelse har påført det tyrkiske samfund.
Kritikere, modstandere og andre ubekvemme i retsvæsen, politi, medier og læreanstalter fyres og arresteres i flæng. Senest er 150 politifolk anholdt og sigtet for at være i ledtog med Erdogans tidligere forbundsfælle, den islamiske prædikant, Fetullah Gülen, som anklages for at etablere en »parallel stat« og pønse på at kuppe den »lovligt valgte regering«. Og for Erdogan og AKP er parameteret for demokratisk legitimitet valgenes stemmetal.
»I morgen bliver en stor dag,« trompeterede en helsidesannonce for Erdogan i Tyrkiets største dagblad, Hurriyet, der betyder ’frihed’. At avisens chefredaktør få dage forinden blev fyret, fordi han afviste at fyre en AKP-kritisk kommentator, er glemt. I sin takketale lovede Erdogan fortsat at fremme ’tyrkisk demokrati’.

