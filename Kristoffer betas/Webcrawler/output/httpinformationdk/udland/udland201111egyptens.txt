Egyptens islamister: ’Vi er ikke allieret med militærrådet’
Det nye Egyptens største parti, Friheds- og Retfærdighedspartiet, er klar til at samarbejde med ikkereligiøse partier — men ikke med fundamentalisterne — og afviser, at de manøvrerer i samklang med militærrådet
Et højtstående medlem af Det Muslimske Broderskab stemmer i Kairo ved parlamentsvalget 29. november. Broderskabet politiske parti, Friheds- og Retfærdighedspartiet, siger selv, de ikke er allieret med Militærrådet.


 Den nye islamist er en glatbarberet mand omkring de 30 med pomadiseret hår og designede briller. I hyttesko, kunstigt blegede jeans og en garbadine-jakke, hvor man skal se godt efter for at konstatere dens svage grønne nuance.
Abdel Rahman Hossam er en af de fremtrædende kampagneofficerer i det islamiske Friheds- og Retfærdighedspartiet (FRP), Det Muslimske Broderskabs politiske gren, der for første gang stiller lovligt op ved et egyptisk valg, og han er typisk for dets nye unge, strømlinede image, der for årtier siden har droppet karikaturen af den politiske islamist med langt skæg og sandalfødder. Godt nok findes typen i Kairos gadebillede, men nu som salafister, den fundamentalistiske islamretning, der vil føre samfundet tilbage til profetens tid i 600-tallet (salafi: oprindelse). Abdel Rahman Hossam siger, at han vil udvikle samfundet til gavn for hele folket, ikke kun for de praktiserende muslimer, der er hans partis vælgerbase. Og han tilføjer, at FRP er klar til at samarbejde med alle politiske kræfter, der vil det samme — altså gavne det egyptiske folk. Men ikke salafisterne, der er de muslimske brødres argeste modstandere ved dette valg.
Ved valget i januar 2010 fjernede Mubarak-regimet Det Muslimske Broderskabs islamister fra valglisterne — de havde som uafhængige kandidater fået for megen medvind ved det forrige valg. Ved dette valg stiller de op i adskillige partier i en bred vifte fra moderate til radikale ekstremister.
Og de er ikke flinke ved hinanden. Også i går, på valgets anden dag, rapporteredes om voldelige sammenstød mellem salafister og muslimske brødre ved valgsteder, hvor de fortsat forsøgte at kapre krydser i det islamiske segment, selvom den egyptiske valglov forbyder uddeling af løbesedler og agitation de sidste 48 timer før et valgs afholdelse.
»Salafisterne tilhører en totalt anderledes islamisk skole,« siger Abdel Rahman, »og det er svært at tage dem alvorligt som seriøse politikere. For kort tid siden prædikede de, at al deltagelse i det politiske liv var haram(forbudt if. religionen), men så vendte de 360 grader og dannede partier i en fart for at få en del af kagen. De har ikke politiske programmer, der hænger sammen, for de har ikke forberedt sig på deltagelse i det politiske liv.«
Demokratisk bryllup
Mere siger han ikke om sine modstandere, for han har ikke kun en universitetsgrad i politisk videnskab. Han har helt åbenlyst også fået et kursus i politisk retorik, hvor pensum har fulgt devisen: Sig, hvad du selv går ind for, undlad at bagtale politiske modstandere, og fokuser på det positive. Så det gør han: »Dette valg er et demokratisk bryllup,« kundgør han, da vi mødes på en caféterrasse i Nasser City, et af Kairo højere middelklassekvarterer. Om der er tale om et bryllup mellem troende og ikketroende? Han sender mig et reptilt blik, som om jeg lige har tilstået, at jeg er jødisk bosætter i færd med at slå mit telt op på Haram al-Sharif (Tempelbjerget) i al-Quds (Jerusalem): »Nej, det er ikke det, jeg mener. I den forstand, at det er en folkefest, det er demokratiets fest.«
Og sådan kører det meste af samtalen, der varer en lille time. Jeg er pr. definition en idiot fra Vesten, og Abdel Rahman er medlem af den nye dominerende politiske klasse, der fra og med dette valg vil omfatte moderat politisk islam — hans parti — og hans overvejelse under samtalen går på, om han gider forsøge at forklare mig, hvordan verden hænger sammen i hans optik. For eksempel da jeg spørger til FRP’s holdning til sharia, tolkningen af Koranens lovtekster, som grundlag for det nye Egyptens lovgivningsarbejde.
»Sharia er det endelige mål,« siger han og antyder, at det ikke kan nås i overmorgen, »og du må forstå, at sharia er nådens, retfærdighedens og værdighedens ypperste udtryk for såvel mænd som kvinder. Og selvfølgelig skal det indarbejdes i lovgivningen, for det er godt for menneskene.«
— Menneskene? Gælder det også kvinderne?
»Kvinder er da mennesker, er de ikke?« svarer han, igen med dette skildpaddeudtryk bag brilleglassene.
— Jo da, men når vi snakker om familielovgivning, snakker vi jo om kvinders ret til at lade sig skille?
»Lige nu er retten til at blive gift sådan set et mere presserende problem end retten til at blive skilt. Egyptens økonomiske og sociale situation gør det umuligt for millioner af unge at stifte familie, at erhverve retten til at elske hinanden og blive elsket. Det burde være en menneskeret, men er det ikke — og det vil vi kæmpe for, at det bliver. Når det er på plads, kan vi se på retten til at blive skilt.«
— Men dit partis rødder er Det Muslimske Broderskab? Ikke just kendt for liberalisme i synet på de traditionelle islamiske kønsroller.
»Vores rødder er ganske rigtigt i det Muslimske Broderskab. Men vi er et selvstændigt parti, og du behøver ikke være muslimsk broder for at være medlem, ligesom du ikke behøver at være medlem af FRP for at være muslimsk broder. Vores base er bredere. Men når det er sagt, er det vigtigt at sige, at du ikke kan være rettroende muslim uden at være politisk aktiv. Politisk aktivitet fordres af muslimen. Men du kan være aktiv i forskellige sammenhænge, og alle har ret til selv at vælge deres ståsted. Vi vil ikke monopolisere islamisk politik.«
Forlod Tahrirpladsen
Hvilket fører samtalen hen på begivenhederne i ugen op til valget, hvor Friheds- og Retfærdighedspartiet blev anklaget for at svigte de revolutionære på Tahrirpladsen for i stedet at alliere sig med generalerne i SCAF, det øverste militære råd, der har regeret Egypten siden Hosni Mubaraks fald den 11. februar. For historien er, at FRP deltog i protesterne om fredagen ugen før valget, men gik hjem efter aftenbønnen kl. 20. Sekulære revolutionære blev på pladsen med krav om militærrådets og feltmarskal Tantawis afgang. I løbet af lørdagen og søndagen udviklede det krav sig til voldsomme gadekampe, der kostede mindst 40 personer livet, nogle kilder siger 46. Islamisterne fra FRP var fraværende.
»Ja, det var vi,« siger Abdel Rahman, »vi gik ikke i den fælde, man havde stillet op for os. Jeg vil ikke sige, det var en sammensværgelse, men det stod klart, at situationen ville ende i vold. Og vi var kun interesseret i én ting: At sende et budskab til militærrådet om, at det er uønsket, at det skal trække sig tilbage til kasernerne, og det budskab blev afleveret.«
»Og hvordan gør man sådan et budskab konkret? Det gør man kun ved at deltage i den legitime valghandling, der vil resultere i et parlament, en præsident, en forfatning, når den tid er inde. Du gør det ikke ved at boykotte valget, som nogle af aktivisterne agiterer for. Men det er deres sag. Det er ikke vores.«
— Så du afviser, at dit parti de facto er allieret med militærrådet?
»Ja, for det er vi overhovedet ikke. Men andre politiske kræfter havde forberedt et sceneri, hvor det skulle se ud som om, at vi var det. Det var en fælde, men den gik vi ikke i. Og i øvrigt — masser af muslimske brødre blev på Tahrirpladsen under urolighederne, nemlig som læger og sygeplejere.«
— Nogle analytikere har sagt, at Det Muslimske Broderskab er allieret med USA. At USA nu lænker sig til jer for at bevare indflydelse i den arabiske verden. Hvad siger du til det?
»Jeg siger, at det er da godt, hvis amerikanerne er blevet klogere.«

