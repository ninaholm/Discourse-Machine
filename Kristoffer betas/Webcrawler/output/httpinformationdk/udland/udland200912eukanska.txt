’EU kan skære CO2 40 pct. inden 2020’
Pres på EU for at skærpe sit klimamål på dagens topmøde i Bruxelles


 Som inspiration til topmødet for EU’s stats- og regeringschefer i Bruxelles i dag offentliggjorde Stockholm Environmental Institute (SEI) og Friends of the Earth (FoE) i går i Bella Centret en analyse, der viser, at EU kan præstere 40 pct. reduktion af sine CO2-udledninger i 2020. 
Altså det dobbelte af EU’s vedtagne mål og også mere end de 30 pct., som EU er villig til, hvis andre lande yder en tilsvarende indsats som led i en ny global klima-aftale.
»Det vil kræve en massiv indsats, men det er teknisk muligt,« siger Dr. Charlie Heaps, SEI.
Analysen, The 40 pct. Study går efter 40 pct. CO2-reduktion, fordi det er den indsats, som ifølge mange klimaforskere giver en rimelig chance for at bremse den globale temperaturstigning før to grader. 40 pct. reduktion er også det krav, u-landene stiller til EU og i-landene i øvrigt på klimatopmødet.
»Vi anerkender, at dette er en meget stor udfordring, men det er ikke en undskyldning for ikke at gå den vej,« siger Sonja Meister, FoE Europe.
Reduktionen lykkes i planen ved at starte en udfasning af kul – resulterende i et kulfrit EU i 2035 – og en tilsvarende nedtrapning af olieforbruget. Konsekvente programmer for energieffektivisering i alle sektorer nedbringer energibehovet, og den nødvendige energi leveres i stigende grad af vedvarende energi. 
I transportsektoren mindskes brændstofbehovet ved overgang til elbiler, men endnu mere ved en kraftig udvidelse af et elektrificeret jernbanesystem, mindre flyvning inden for EU samt et mindre transportbehov i det hele taget ved ændret byplanlægning, mere brug af videokonferencer m.m.
»Analysen viser, at dette kan gøres under opretholdelse af et Europa, der fortsat vokser og bliver rigere,« siger Charlie Heaps.
SEI vurderer omkostningerne ved planen til to-tre pct. af EU’s BNP frem til 2020. Hvis der hertil lægges EU’s rimelige andel af en ny klimabistand, der skal hjælpe u-landene, bliver den samlede klimaregning på tre-seks pct. af BNP.
»Umiddelbart mange penge, men det skal sammenholdes med prisen for ikke at gøre noget, der ifølge den britiske Stern-rapport er fem-20 pct. af BNP,« understreger Heaps.
Lobby-pres
Dagens EU-topmøde vil formentlig diskutere, om eller hvornår EU skal øge sit klimamål fra 20 til 30 pct. Et land som Polen vil slet ikke øge ambitionsniveauet, mens bl.a. Frankrig og Storbritannien taler for 30 pct. 
Det svenske EU-formandsskab mener, at 30 pct.-meldingen først bør gives til allersidst på klimatopmødet, og kun hvis USA og Kina er tilsvarende ambitiøse.
Op til EU-topmødet siger lobbyorganisationen Business Europe i en appel til det svenske formandskab, at
»uden en global aftale (...) må EU ikke under nogen omstændigheder øge sit nuværende mål om 20 pct. CO2-reduktion.«
Omvendt hedder det i en erklæring fra Corporate Leaders Group, der er etableret af Prins Charles og omfatter en lang række store virksomheder, at »EU bør gøre alt, hvad det kan, for at bevare sin lederposition ved at etablere en global køreplan sammen med andre i-lande for at nå 30 pct. reduktion i 2020.«

