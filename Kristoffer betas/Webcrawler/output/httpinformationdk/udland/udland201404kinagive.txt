Kina giver EU og USA baghjul med vedvarende energi
Kina installerede i 2013 mere grøn energi end nogensinde før og mere end nogen anden nation. Globalt faldt investeringer i vedvarende energi for andet år i træk


 
	Den gode nyhed først: Kina, landet med den voldsomme vækst i både BNP og klimabelastende CO2-udledninger, er det land i verden, der investerer langt mest i vedvarende energi. I 2013 investerede Kina for første gang mere i den grønne energi end i fossile energikilder.

	Den knap så gode nyhed:

	For andet år i træk er de globale investeringer i vedvarende energi gået ned. Især i EU falder investeringerne dramatisk.

	Og den formildende omstændighed:

	En delforklaring på investeringsfaldet er, at især solcelle-teknologien er blevet billigere, så man i dag får mere installeret solenergi pr. investeret dollar.

	Billedet tegnes i to rapporter, offentliggjort samtidig i denne uge: Who’s winning the clean energy race 2013 fra den amerikanske tænketank Pew Charitable Trust samt Global trends in renewable energy investment 2014, udarbejdet for FN’s Miljøprogram UNEP.

	Kinas rekorder

	Udviklingen i Kina er afgørende for den globale klimasituation, fordi Kina som nation i dag er verdens største CO2-udleder i kraft af sin store befolkning. Siden 1990 er Kinas CO2-udledninger ifølge Det Internationale Energiagentur tredoblet. Samtidig har gennemsnitskineseren nu overhalet gennemsnitseuropæeren, når det gælder CO2-udledning pr. indbygger fra energisektoren.

	Det afspejler, at Kina stadig baserer sin økonomiske vækst på et meget stort forbrug af kul – i 2012 stod Kina ifølge OECD for næsten halvdelen af verdens kulproduktion og mere end halvdelen af det globale forbrug. Godt 80 pct. af Kinas elproduktion blev i 2012 stadig leveret af kul.

	Kinas ledere er på det rene med udfordringen – og mindes løbende om den af den livstruende luftkvalitet i Beijing og andre storbyer – og det er det, der slår så tydeligt igennem i den globale investeringsstatistik for vedvarende energi.

	»Kina fører stort i kapløbet om den rene energi,« hedder det i rapporten fra Pew.

	I 2013 blev der således investeret for 54,2 mia. dollar i vedvarende energi, og dermed er Kina langt foran USA, der i 2013 investerede 36,7 mia. dollar. Målt i forhold til landenes BNP investerer Kina omkring tre gange så meget som USA og omkring dobbelt så meget som EU.

	De 28 EU-lande investerede tilsammen 48 mia. dollar, oplyser UNEP-rapporten.

	Hvor Kinas investeringer tidligere udelukkende har handlet om at producere sol- og vindteknologi til eksport, handler det nu stadig mere om at omstille Kinas eget energisystem.

	»Sammenlagt installerede Kina mere end 35 gigawatt i grøn elproduktionskapacitet i 2013, hvilket er rekord,« oplyser Pew-rapporten. Det svarer til knap tre gange Danmarks samlede elproduktionskapacitet.

	Mest opsigtsvækkende er ifølge rapporten, at Kinas elkapacitet i solceller i 2013 voksede med godt 12 gigawatt, mere end nogensinde før og med næsten fire gange så stort et nyt bidrag som året før.

	»Samtidig installerede Kina for femte år i træk mere end 10 gigawatt vindkraft.«

	Ifølge Pew udgjorde Kinas nye sol- og vindkapacitet sammenlagt cirka halvdelen af den ekstra sol- og vindkapacitet, der blev tilføjet på verdensplan i 2013. I det globale energisystem findes nu godt en fjerdedel af al vedvarende energi i Kina.

	»Med omfattende produktionskapacitet i sol- og vindsektoren, voksende hjemmemarkeder og nationale mål for vedvarende energi uden sidestykke er Kina i en position til at være en leder på det globale marked for grøn energi i mange år fremover,« fastslår Pew-rapporten.

	Færre penge

	Selv om Kina således tilførte energisystemet rekordmegen ny vedvarende energi og ligger forrest i verden, så var Kina samtidig del af den globale trend mod faldende investeringer. De 54,2 mia. dollar, nationen satsede i 2013, er således seks pct. mindre end Kinas rekordinvestering i 2012.

	Værre er billedet på globalt plan. Siden 2011 er de globale årlige investeringer i vedvarende energi ifølge UNEP skrumpet med 23 pct., heraf de 14 pct. sidste år. Mest dramatisk i EU, hvor der sidste år blev investeret 44 pct. mindre end i 2012.

	»De fleste af Europas større markeder for grøn energi mindskedes betragteligt i 2013, med et fald i de årlige investeringer i Tyskland på 55 pct., i Italien 75 pct. og i Spanien 84 pct.,« noterer Pew og nævner Storbritannien som eneste EU-land, hvor investeringerne voksede i 2013 takket være flere store havmølleprojekter.

	»Alt i alt er nedgangen i den europæiske region ansvarlig for en stor del af reduktionen i de globale investeringer i grøn energi.«

	Rapporten fra UNEP siger om årsagerne til de faldende investeringer, at »bekymring for den fremtidige politiske støtte til vedvarende energi forsinkede investeringsbeslutninger i lande som USA, Tyskland, Indien, Storbritannien, Frankrig, Sverige, Rumænien og Polen.«

	Billigere sol

	Begge rapporter gør imidlertid opmærksom på, at der også er mere opløftende årsager til, at investeringerne i langt de fleste lande er blevet mindre i 2013.

	»Én var de markant reducerede omkostninger for solcellesystemer, som betød, at en rekordstor solcellekapacitet – omkring 39 gigawatt – blev konstrueret i 2013 og for færre penge end den mindre kapacitet i 2012 på i alt 31 gigawatt,« skriver UNEP-rapporten.

	Man har altså kunnet få mere solenergi-kapacitet for færre penge, og for første gang i mere end et årti blev der sidste år installeret mere ny solenergi end vindkraft globalt, endskønt også vindmøller på land er blevet billigere. Samtidig er produktionspriserne på el fra kul- og gasfyrede værker steget i mange lande, hvilket har bidraget til at gøre solenergi og landmøller til en bedre forretning.

	Globalt sikrer vedvarende energi – store vandkraftværker ikke medregnet – nu 8,5 pct. af den globale elforsyning.

	Det måske mest opsigtsvækkende signal i positiv retning fra årets rapporter er tallene fra Japan, der fortæller om en stigning på 80 pct. i investeringerne i vedvarende energi – et udtryk for den omstilling fra atomkraft til andre energikilder, japanerne har travlt med.

