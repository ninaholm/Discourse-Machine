Konservative stoler ikke på McCain
Mange i den republikanske partibase anser den kommende præsidentkandidat for en demokrat i republikanske ulveklæder. Samtidig nærer de en personlig modvilje mod senatoren


 BOSTON - Det er et øjeblik, som få konservative republikanere erindrer.
Da senator John McCain kæmpede med guvernør George W. Bush om at blive Det Republikanske Partis præsidentkandidat i 2000 og tabte i Californien, begyndte rygterne at svirre. Ville den populære senator stille op til præsidentvalget i november på en ny partiliste?
Ideen blev straks tiet ihjel af McCain. Men alene den omstændighed, at rygterne blev taget alvorligt i medier og partikredse peger på hans største svaghed som Det Republikanske Partis formodede præsidentkandidat i 2008. Konservative ledere og kernevælgere stoler ikke på McCains ideologiske akkreditiver.
"Mange konservative vælgere vil simpelthen ikke stemme på ham. De anser ham for at være en demokrat i republikansk forklædning," siger Karen Jones, en konservativ vælger i Santa Ynez nord for Los Angeles.
Selv om Jones' er Romney-fan, vil hun stemme på McCain i november. 
"Men jeg kunne aldrig finde på at gå ud og stille McCain-skilte op eller hjælpe med at overtale vælgere," understreger hun.
Ved dette års primærvalg vandt McCain med nød og næppe Californien. Men det var hovedsageligt, fordi sydstatspopulisten Mike Huckabee og den konservative eksguvernør Mitt Romney delte de konservative republikanske stemmer mellem sig. Senatorens triumf i Californien var baseret på støtten fra moderate republikanske vælgere - et billede, der gentager sig fra stat til stat.
I forvejen bliver det svært for en republikaner at vinde præsidentvalget i november. Manglende entusiasme for McCain i partiets konservative base vil gøre det endnu vanskeligere. Men det hjalp McCain, at Mitt Romney trak sig ud af valgkampen torsdag. Huckabee og ny-isolationisten Ron Paul fra Texas bedyrer, at de vil fortsætte deres valgkampagner. De to kandidater har imidlertid ikke nogen reel chance for at true McCains position.
En typisk karakteristik for konservative republikanere er deres afsky for demokrater. Samme animositet, som 'liberale' demokrater nærer mod republikanere. Men konservative er i de sidste to årtier blevet mere fanatiske. Samarbejde med demokrater i Kongressen anses for et forrædderi mod partiet. 
Derfor stoler de ikke på senator McCain, der har gjort en dyd af at række hånden ud til demokratiske senatorer som Edward Kennedy og Russell Feingold. Ja, selv Hillary Clinton.
Især har de konservative taget notis af Hillary og Bill Clintons slet skjulte kærlighedserklæringer til McCain. 
"Selv om de er uenige om Irak, så holder Hillary virkeligt meget af ham. Hun nærer en dybt respekt for McCain," sagde den tidligere præsident Bill Clinton på et valgmøde i South Carolina.
Ustyrligt temperament
Mange republikanere er også velorienterede om McCains privatliv. De kender til hans ofte ustyrlige temperament og tilbøjelighed til at sværte andre politikere til. 
"Han har masser af lig i lasten. Han gik fra sin første kone og deres børn for at gifte sig med en hovedrig kvinde og få adgang til hendes formue," siger Diane Newton, en konservativ vælger i Simi Valley, nord for Los Angeles.
 Og så er der McCains høje alder. "Han er 71 og ligner en gammel mand. Det vil ikke se godt ud over for Barack Obama. Så vi kan håbe på, at demokraterne kårer Hillary Clinton," siger Jack Pitney, lektor i statskundskab og republikansk kommentator.
Bortset fra den personlige antipati er konservative på flere områder uenige i McCains standpunkter. Det gælder hans støtte til indvandrerreform, begrænsning af kampagnebidrag, progressiv klimapolitik og forbundsfinansiering af stamcelleforskning. De er desuden oprørt over hans modstand mod et forfatningsforbud mod abort og homoseksuelt ægteskab.

Læs Martin Burcharths blog "Amerikanske Perspektiver" på http://luftskibet.information.dk

