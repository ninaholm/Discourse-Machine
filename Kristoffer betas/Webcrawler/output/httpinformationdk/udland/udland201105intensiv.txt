Intensivering i Libyen er nødvendig
Det psykologiske pres øges på Gaddafi-regimet, når NATO bomber Tripoli, og Frankrig og Storbritannien sætter helikoptere ind. Når ikke mandatet tillader landstyrker, er helikopterne det tætteste, vi kommer på landjorden, hvor denne krig skal vindes, siger eksperter


 NATO-landene har intensiveret krigen i Libyen. Natten til i går bombede de i hovedstaden, Tripoli. Et angreb, der efter sigende skal have været det kraftigste bombeangreb, siden krigen begyndte for over to måneder siden. Men det er naturligt, at krigen netop nu intensiveres, mener Peter Viggo Rasmussen, der er lektor i international politik på Københavns Universitet.
Til trods for tre omkomne og 150 sårede under det seneste angreb, mener Peter Viggo Rasmussen, at NATO-landenes eneste mulighed for at beskytte civilbefolkningen, er en intensivering af indsatsen:
»Det er et forsøg på at skubbe til en militær intervention, der indtil nu har været fastlåst  vi har ikke set de store fremskridt, fordi oprørsstyrkerne endnu ikke er dygtige nok til at vælte Gaddafi med magt. Nu kan NATO håbe på, at det seneste angreb bliver tolket som en eskalering, der får Gaddafis styrker til at forlade den synkende skude,« siger han og fortsætter:
»NATO-styrkerne gør alt, hvad de kan inden for rammerne af de politiske beslutninger og lovgrundlag både nationalt og internationalt, for at sætte skub i processen, for der er ingen, der ønsker en langstrakt proces.«
Så tæt på jorden
De massive bombninger af Tripoli er ikke det eneste tegn på, at interventionen i Libyen har taget en ny og mere voldsom drejning. Mandag meldte Frankrigs udenrigsminister, at landet fremover vil benytte sig af Apache-helikoptere i Libyen, og meget tyder på, at Storbritannien følger trop. Med Apache-helikoptere opnår styrkerne en langt større præcision og kan komme tættere på de mål, de ønsker at ramme.
Og med helikoptere håber NATO, at det kan lykkedes  at ramme Gaddafis styrker, inden de indtager byerne. Men der er også meget psykologi i Apache-helikoptere, mener major Steen Egesø fra Forsvarsakademiet:
»Med helikoptere kan befolkningen og ikke mindst Gaddafis tropper se, at NATO er til stede,« siger han og påpeger, at politikerne generelt har været en anelse naive i troen på at kunne beskytte civilbefolkningen fra luften:
»Man vinder ikke krige fra luften, men det er en god måde at begynde på. I et militært perspektiv kan man godt trække på smilebåndet, når man ser på den militære værktøjskasse, NATO-landene har til rådighed. For hvis man ønsker at beskytte en civilbefolkning, skal der mere til end kampfly. Men så længe der ikke politisk mandat til landstyrker, så forsøger styrkerne at komme så tæt på jorden som muligt, i dette tilfælde med helikoptere,« siger Steen Egesø.
Landtropper på vej?
Men landtropper er den bedste mulighed, NATO har for at kunne beskytte civilbefolkningen, understreger Steen Egesø:
»Men det er et politisk spørgsmål. Militært set har der længe været behov for boots on the ground. Men så længe mandatet ikke rækker, så er den anden løsning at tage Gaddafis vitale kommandostruktur ud. Gaddafi selv er naturligvis den mest vitale del, men NATO-doktrinen tillader ikke, at man går direkte efter ledere,« siger han.
Ifølge seniorforsker ved Dansk Institut for Internationale Studier Bjørn Møller er det ikke urealistisk trods FN-mandatet, at der inden længe indsættes landstyrker på libysk jord. Han mener, at udviklingen med Apache-helikoptere kan tolkes som en optakt til et strategiskifte med indsættelse af internationale landtropper:
»Helikoptere lyder som en meget god idé i forhold til at hjælpe oprørsstyrkerne, og det virker, som om man endelig erkender, at man ikke kommer længere med flybombardementer, som man burde have indset for længe siden. Alle erfaringer viser, at luftangreb næsten aldrig er tilstrækkeligt, og når NATO-styrkerne optrapper nu, kan det være en begyndelse til en indsættelse af landtropper. Jeg tror faktisk ikke, vi er så forfærdelig langt fra landtropper i Libyen,« siger han.
Besættelse
Dog mener Bjørn Møller, at NATO kan være tilbageholdende og nervøse ved tanken om internationale landtropper i Libyen, eftersom grænsen mellem indsættelse af landtropper og en regulær besættelse er fuld af gråzoner. Og erfaringerne med besættelse fra Irak og Afghanistan svier endnu. Så snart man har sat mænd ind til fods, er det sværere og langt mere langsommeligt at trække dem ud igen:
»Og det sidste NATO ønsker, er en langstrakt konflikt,« siger han.
De franske og britiske helikoptere kan også tolkes som en legitim løsning på at gå mere specifikt efter Gaddafis hovedkvarterer og øverstekommanderende, mener Bjørn Møller.
Men det afhænger ifølge Steen Egesø af, hvor langt man er villig til at gå i sine tolkninger af mandatet:
»Det, man kan gøre, er at være lidt mindre firkantet i forhold til, hvad der er legitime mål, og hvad der ikke er. Det her er psykologisk krigsførelse, og hver eneste gang Hillary Clinton og de andre har meldt noget ud, er Gaddafi-regimet kommet med kontrameldinger. Og den psykologiske krigsførelse er forankret i den politiske top i Tripoli, så kan man slippe af med nogle af de mest synlige magthavere, ville det være et stort skridt. Slap man af med Gaddafi, tror jeg, de fleste har en idé om, at kampene ville stoppe inden for 72 timer,« siger Steen Egesø fra Forsvarsakademiet.


