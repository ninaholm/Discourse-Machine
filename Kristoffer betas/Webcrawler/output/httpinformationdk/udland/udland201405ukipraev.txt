UKIP-ræven er løs i Westminsters hønsehus
Selv om britiske UKIP op til EP-valget stod til at blive største parti for første gang nogensinde, har det alligevel skabt røre i de politiske partier, nu hvor forudsigelserne er blevet til virkelighed. Alle beregninger for næste års parlamentsvalg regnes nu for usikre


 
	Analyse

	For første gang siden 1910 var det ikke enten Labour eller de konservative, der blev vinder af et nationalt britisk valg.

	For første gang siden det konservative partis stiftelse endte det som nummer tre ved et nationalt valg.

	For første gang siden afholdelsen af det første EP-valg i 1979 var det ikke landets store oppositionsparti, der blev valgets vinder.

	For første gang nogensinde er Liberaldemokraterne blevet henvist til en femteplads ved et EP-valg – efter De Grønne.

	Der er mange måder at beskrive konsekvenserne af sidste uges europaparlamentsvalg i Storbritannien på. Men lige meget hvilken man vælger, er resultatet det samme: UK Independence Party (UKIP) har påført den politiske elite et svidende nederlag, der på hver sin måde har skabt røre i de tre traditionelle Westminster-partier.

	Det har ellers i ugevis stået klart, at UKIP sandsynligvis ville blive valgets største parti foran Labour. Alligevel er konsekvenserne af netop dét resultat først for alvor er gået op for partierne, nu hvor det er blevet en realitet. Ingen af dem føler længere, at de kan være sikre på, at deres strategi og analyse af det parlamentsvalg, der skal finde sted om knap et år, nu også vil holde. For det, som resultaterne af EP-valget – og lokalvalgene, der fandt sted samme dag – slår fast, er, at Storbritannien nu er et flerpartisystem med fire store partier.

	Denne gang går UKIP ikke væk igen, og det gør det uhyre svært at udregne, hvordan valget vil udspille sig i de 650 valgkredse, hvor kun vinderen i hver enkelt kreds vil blive repræsenteret i Westminster.

	Partiernes pine

	Størst er hovedpinen hos de konservative – det største af de to regeringspartier. Trods premierminister David Camerons løfte om en såkaldt ind/ud-folkeafstemning om et nyforhandlet forhold mellem EU og Storbritannien i 2017 er vælgerne alligevel gået over til UKIP. Omkring 49 procent af UKIP’s vælgere stemte ifølge YouGov på de konservative ved det seneste parlamentsvalg i 2010. De har fået det nuttede navn Cukips. De konservative strateger ser dem dog næppe som en flok nuttede drillepinde. Hvis kun omkring halvdelen af dem vender tilbage til partiet ved næste års parlamentsvalg – som målingerne antyder – vil de konservative næppe få mandater nok til at blive landets største parti og dermed fastholde regeringsmagten.

	Netop den kendsgerning, at UKIP stjæler langt flere stemmer fra de konservative end fra Labour, er årsagen til, at Labour har anlagt en strategi, der går ud på at sige så lidt som muligt om EU. Partiet er grundlæggende pro-EU, men det er der ingen stemmer i for øjeblikket.

	Labour valgte i stedet at producere en kombineret lokalvalg- og EP-valgbrochure, der kun nævner EU ét sted – nemlig i påstanden om at »3,5 mio. britiske job afhænger af EU«. Hvad partiet mener om den meget omtalte institution, eller hvad det vil med mere magt i dets parlament, nævnes ikke med et ord.

	Tavsheden viste sig imidlertid heller ikke at give pote. Også Labour mistede stemmer til UKIP, og frem for de forudsagte 28 pct. af stemmerne endte partiet kun lige akkurat på andenpladsen med 25 pct., foran de konservative med 24 pct. Langt fra det forspring, der normalt forventes af et oppositionsparti, som håber at overtage regeringsmagten, et år før valgdagen.

	Allerværst blev lokal- og EP-valget dog for Liberaldemokraterne – det såkaldte ’tredje parti’ i det britiske politiske system. Indtil disse valg, forstås. Partiet blev så godt som udslettet i europæisk sammenhæng – tilbage er der kun ét ud af 11 mandater. I lokalvalget tabte partiet hundredvis af byrådspladser, og ifølge meningsmålingerne ligger det til en tilbagegang fra 23 til ni procent ved næste års parlamentsvalg.

	Partiet har ved at gå i regering ikke kun mistet de proteststemmer, det traditionelt tiltrak, til UKIP, men er nu også blevet en del af den politiske elite, der ofte straffes i midtvejsvalg.

	Derudover besluttede partileder Nick Clegg at stå ved partiets proeuropæiske grundholdning og gik i to tv-dueller i dialog med UKIP’s formand, Nigel Farage. Resultatet har rystet selv de mest trofaste Clegg-støtter.

	Hvad nu?

	Der er ikke noget at sige til, at de tre Westminster-partier og deres baglande har haft svært ved at få vejret igen, efter at resultatet stod klart mandag morgen. For tilsammen har de afprøvet alle de mulige strategier i forhold til at bremse UKIP. De konservative valgte at kopiere UKIP’s politik, Labour at ignorere det og de liberale at tage kampen op. Lige lidt har det hjulpet. UKIP gik frem med 11 procentpoint og 11 mandater.

	Fra alle partiernes baglande lød der forsigtige krav om, at ledernes hoveder skulle rulle, men blot et år før et valg troede kritikerne næppe selv på det.

	Forud for sidste uges valg lød parolen fra de tre partier, at det jo er helt normalt, at vælgerne bruger lokal- og EP-valg til at give den siddende regering en lussing. Og de spåede, at mange ville vende tilbage ved parlamentsvalget, fordi en stemme på UKIP ellers vil være en spildt stemme på grund af landets valgsystem. Modsat de liberale er UKIP’s cirka 15 procent vælgeropbakning nemlig spredt tyndt ud over landet, hvilket betyder, at det kan blive meget svært for partiet at blive størst i en kreds og dermed blive repræsenteret i parlamentet.

	Det er stadig rigtigt, men UKIP har vist sig stærkere end forventet, og det har nu en lang række lokale aktivistbaser at føre valgkamp fra. Og uanset om partiet kommer ind eller ej, betyder det, at det kan stjæle værdifulde stemmer fra især de konservative i marginale valgkredse, hvorfor de konservative længe har fremturet med sloganet: »Stem UKIP, få Labour«.

	Hvad der så småt er ved at gå op for David Cameron og hans parti er dog, at mange UKIP’ere – og en del af cukip’erne – er fuldstændig ligeglade med, hvem de får. Om det bliver Cameron, Clegg eller Miliband er ligegyldigt for dem. Deres stemme er en protest mod alle partierne i den politiske elite.

	Hvilken valgstrategi kan modvirke det? Det skal både de konservative, Labour og Liberaldemokraterne meget hurtigt finde ud af, hvis deres parlamentsmedlemmer ikke skal lide samme skæbne som deres MEP’ere. Som Farage triumferende sagde søndag nat: »UKIP-ræven er nu inde i Westminsters hønsehus.«

