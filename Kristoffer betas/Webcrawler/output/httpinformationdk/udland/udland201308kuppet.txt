Kuppet, der ikke var
Vesten nægter fortsat at kalde fjernelsen af den demokratisk valgte præsident Mursi og hans civile tilhængere for et kup. Den manglende fordømmelse kan have opmuntret hæren, der de seneste dage synes at have styrket sin magtposition, siger eksperter
Da det egyptiske militær afsatte den demokratisk valgte præsident Mursi, ville ingen sige ordet ’kup’. Det vil man blandt vestlige politikere stadig ikke – heller ikke efter onsdagens massakre i Kairo, hvor over 500 egyptere mistede livet.


 
	Ét lille ord mangler i Danmarks, EU’s og USA’s reaktion på onsdagens blodbad i Kairo, hvor flere end 500 er omkommet, efter at den egyptiske hær med magt fjernede tusindvis af den afsatte præsident Mursis demonstrerende støtter. I gårsdagens strøm af pressemeddelelser fra vestlige udenrigsministerier blev situationen kaldt for »bekymrende«, »et seriøst tilbageslag« for den politiske forsoning; det hedder, at EU » på det kraftigste fordømmer« volden, og at Danmark stopper sin bistand på 30 mio. kr. til landet.

	Men stadig er der ingen, der vil sige ordet ’kup’.

	Og det er ikke uproblematisk. Ifølge professor Jakob Skovgaard-Petersen, der er Mellemøstekspert ved Københavns Universitet, kan det have været med til at give den egyptiske hær den opfattelse, at Vesten var mere interesseret i stabilitet end den egyptiske demokratiproces. »Jeg tror, man har gjort et hæderligt forsøg på at forlige partnerne, men den stærke part – militæret – har følt sig opmuntret af, at Vesten ikke kaldte det for et kup. Hæren har valgt den hårde linje, og man kan frygte, at det var, fordi man ikke meldte så hårdt ud fra Vestens side,« siger Skovgaard-Petersen, der fra 2005 til 2008 var direktør for det Dansk-Egyptiske Dialoginstitut i Kairo.

	»Carte blanche er måske lidt flot sagt, men der er i Mellemøsten en tendens til, at når Vesten bare siger, at man er ’forfærdet’, så fortsætter tingene,« tilføjer han.

	Peter Viggo Jakobsen, lektor i international politik ved Forsvarsakademiet, påpeger, at vestlige diplomater arbejder bag scenen for at »lægge stort pres på det egyptiske militær for at begrænse volden og igen overdrage magten til politikerne«.

	»Men ingen er parat til for alvor at trække tæppet væk under det egyptiske militær. Og det ved det.«

	Det er et kup

	At der er tale om et militærkup, er der imidlertid ingen tvivl om hos eksperterne: »Det er helt klart et militærkup. Selvfølgelig er det det. Et militærkup er, når militæret tager magten og afsætter en valgt regering, og det, må man jo sige, er tilfældet i Egypten. Det er svært at kalde det andet end et militærkup,« siger Peter Viggo Jakobsen.

	Sten Rynning, professor og leder af Center for War Studies ved Syddansk Universitet, er enig. »Definitionen på et kup er en overtagelse af magten uden om forfatningen, så derfor er det uden tvivl et kup,« siger Rynning. Årsagen til, at Danmark og andre vestlige lande indtil videre konsekvent har afstået fra at bruget ordet, skyldes ifølge eksperterne, at USA indtil videre har afstået fra at kalde det et kup. Og det har amerikanerne, fordi de har markante interesser i landet.

	»Det er godt, at vi nu ser Danmark være meget mere klar i mælet i forhold til det, der er sket, og at vi skærer bistanden. Man har det indtryk, at der i Vesten har været en koordinering af, hvad man siger, fordi det ville forhindre USA i at give militær støtte til Egypten, hvis man kaldte det for et kup. Og det synes jeg er en rigtig dårlig idé,« siger Jakob Skovgaard-Petersen.

	Elizabeth Iskander, Egypten-ekspert på London School of Economics, er enig i, at det primært er USA’s militære støtte, der er årsagen til den forsigtige sprogbrug.

	»Regeringerne har været forsigtige, og især i de amerikanske udtalelser har man afholdt sig for bruge udtrykket, for hvis USA indtog den holdning, at der er tale om et kup, så ville amerikansk lovgivning fforhindre overførslen af 1,3 mia. dollar i hjælp til det egyptiske militær. Det ville fjerne en vigtig amerikansk mulighed for indflydelse,« siger hun.

	»Europa og USA skal arbejde med de nye ledere og pleje deres indflydelse og interesser i landet. Det lægger en dæmper på reaktionerne.«

	Sten Rynning mener, at det ville have været »dynamit at bruge det ord«: »Konnotationen til et kup er, at det må man ikke støtte, og der er alt for mange interesser på spil i forhold til stabiliseringen af Egypten,« siger han.

	Rigtig strategi?

	Rynning mener, at de seneste dages dramatiske udvikling ikke nødvendigvis betyder, at demokratiprocessen er tabt i Egypten. Og derfor mener han, at politikerne godt kan forsvare at undlade at kalde den militære magtovertagelse for et kup.

	»Det, der er vigtigt er, at man fordømmer volden, og at man forholder sig kritisk til, om generalerne sætter sig på magten igen. Det civile samfund og nogle fra Mursis lejr skal med. Bagefter kan vi så tage diskussionen om, hvorvidt vi skulle have kaldt det for et kup eller ej,« siger han og begrunder sin holdning med, at der er bedre mulighed for at presse den egyptiske hær, hvis man presser på via de indre kanaler.

	»Hvis jeg rådgav regeringen, ville jeg sige, at nu må I gøre det klart på de indre linjer, at vi ikke kan støtte jer (hæren, red.), hvis det her fortsætter. Altså en intern trussel for at drive dem i retning af demokrati, og hvis ikke det sker, så kalder vi det for et kup, og så må de leve med de konsekvenser, det må få,« siger han og påpeger, at det ville medføre, at man afbrød forbindelserne med landet, ophørte med at yde bistand og behandlede det som en illegitim stat – en pariastat. »Men det er svært, for Egypten er en uhyre vigtig stat i Mellemøsten, så det er vigtigt at isolere og engagere dem.«

	Elizabeth Iskander er enig: »Udenlandske magter må vedblive at være engageret og optræde som mæglere. Men mens situationen er så flydende og vag, i forhold til hvad der rent faktisk sker i landet, må de være forsigtige og må undlade at træffe drastiske beslutninger,« siger hun.

	Peter Viggo Jakobsen er ikke sikker på, at Danmark eller for den sags skyld USA kan gøre frygtelig meget for at redde det egyptiske demokrati. Det er »en konflikt, som egypterne selv skal løse«, mener han.

	»Danmark prøver ligesom andre europæiske lande at finde en grimasse, der kan passe, men det betyder ikke en bønne, om Danmark trækker 30 mio. i støtte. Det afgørende er, om USA gør det samme. Og det gør de ikke, for så risikerer Obama, at Egypten vender sig mod Kina i stedet, og det ønsker USA bestemt ikke,« siger han.

	»USA vil formentlig lukke øjnene for det meste af det, der kommer til at ske, og håbe på, at militæret hurtigt leverer magten tilbage til de politikere, der måtte være tilbage, når Det Muslimske Broderskabs ledere er smidt i fængsel. Det, USA håber, er, at der en anden, yngre ledelse i Det Muslimske Broderskab, som vil være mere indstillet på kompromis.«

	Jakob Skovgaard-Petersen mener imidlertid, at de seneste dages blodige udvikling har vist, at Vestens tilbageholdenhed ikke har været det rette svar på hærens afsættelse af Mursi.

	»Det kan man ikke sige. For det har jo ikke virket,« siger han og peger på, at den manglende kritik af kuppet mod en demokratisk valgt præsident udstiller Vestens dobbeltmoral. »Sådan vil det blive forstået. I Mellemøsten er der en udbredt opfattelse af, at Vesten er dobbeltmoralsk,« siger han.

