EU truet af dobbeltsidig grøn handelskrig
Både fra øst og vest tages der skrappe midler i brug for at bremse EU’s små skridt mod en grønnere økonomi


 I juni samles alverdens lande i Rio de Janeiro for på statslederniveau at diskutere omstillingen til en grøn og bæredygtig økonomi. Smukke ord og visionære oplæg er allerede skrevet, og alt hvad der kan krybe og gå af grønne politikere, erhvervsfolk og ngo’er vil være til stede for at italesætte den store omstilling. Løfterne om det grønne paradigmeskift vil stå i kø.
Anderledes besværligt er det i virkeligheden. Tag de slag, som EU’s grønne klimakommissær Connie Hedegaard og hendes kolleger i disse dage må udkæmpe med stærke magter uden for Europa for at tage blot et par beskedne grønne skridt fremad. Så hårdnakket er modstanden, at EU faktisk nu står på randen af en dobbelt handelskrig med både alvorlige konkrete virkninger og ildevarslende signaler for bestræbelserne på en global omstilling.
Den ene strid er om EU’s CO2-kvoteordning for flytrafik ind og ud af Europa. Den anden handler om EU’s forsøg på at mærke tjæresands-olie som stærkt miljøbelastende. I begge tilfælde har EU udsigt til at blive slæbt for internationale retsinstanser eller møde andre repressalier, hvis man står fast.
Koalition af uvillige
	I går sluttede 26 lande et møde i Moskva, hvor de har tilrettelagt en kampagne for at få væltet den europæiske fly-ordning. Ordningen trådte i kraft den 1. januar og skal nu gradvist indfases. Den indebærer, at alle selskaber, der beflyver EU, skal operere inden for et kvoteloft, så den samlede CO2-udledning holdes under niveauet i 2004-06. Det betyder ifølge EU-Kommissionen, at klimaet i 2020 vil blive skånet for 183 mio. ton CO2 pr. år – tre gange Danmarks årlige udledninger. Hvert involveret flyselskab – europæisk som ikke-europæisk – får tildelt en mængde CO2-kvoter gratis og kan herudover købe sig til flere inden for det samlede loft. Ifølge Hedegaard vil ordningen blot lægge et par euro på billetprisen for en transatlantisk flyvning.
Trods de beskedne virkninger på prisen vender flyselskaber og regeringer i USA, Kina, Indien, Rusland og 22 andre lande sig kategorisk mod EU-ordningen. De i alt 26 lande i den såkaldte ’koalition af uvillige’ er på deres møde i Moskva blevet enige om »en pakke af gengældelsestiltag«, som det hedder i mediereferaterne.
»Hvert land vil vælge de mest effektive og sikre tiltag, der kan bidrage til at få aflyst eller udsat indfasningen af EU’s kvotesystem,« sagde Ruslands vicetransportminister Valery Okulov.
Den kinesiske regering har for nylig varslet et forbud for kinesiske flyselskaber mod at betale til ordningen, og både den russiske og amerikanske regering overvejer nu det samme – samtidig med at det for de samme flyselskaber ifølge EU-lov vil være forbudt ikke at betale.
Amerikanske flyselskaber har allerede anlagt – og tabt – den første retssag ved EU-Domstolen for at få kvoteordningen kendt ulovlig, men flere sager kan være på vej. Det russiske selskab Aeroflot advarer EU om, at »mundtlige protester« kan blive forvandlet til »forskellige former for handelskrige med EU«. I Bruxelles er bekymringen netop, at uvillige lande vil skride til handelsrestriktioner.
»At visse lande modsætter sig kvoteordningen kan give problemer for industrivirksomheder, hvad angår fremtidige ordrer, og man ser for sig potentialet for en handelskrig, specielt med kineserne,« siger Paul Nash, miljøchef hos den europæiske flyproducent Airbus, der har Kina som storkunde.
Nok så bekymrende er, at flystriden svækker EU’s forhandlingsposition i de aktuelle forsøg på at få Kina til at yde EU krisehjælp via køb af europæiske statsobligationer.
Måske til WTO
	Mens der således de sidste to dage har blæst iskolde vinde fra de forsamlede parter i Moskva, varmes der fra det modsatte verdenshjørne op til en nok så alvorlig konfrontation med EU.
»Canada vil ikke tøve med at forsvare sine interesser, herunder via Verdenshandelsorganisationen WTO,« hedder det i et brev fra den canadiske regering til Connie Hedegaard. I et andet brev til energikommissær Günther Oettinger advarer Canada EU mod beslutninger, der er »diskriminerende og potentielt forbryder sig mod EU’s internationale handelsforpligtelser.«
Truslerne drejer sig om et møde i dag i EU’s ekspertkomité om brændstofkvalitet, hvor der efter planen skal stemmes om, hvilken klimabelastningsfaktor, der skal knyttes til olie produceret af tjæresand.
Canada har meget store olieforekomster bundet i tjæresand i delstaten Alberta, og en udvinding af dem kan strække den globale olieæra mærkbart. Af samme grund er de fleste store olieselskaber involveret i Alberta. At udvinde den vanskeligt tilgængelige olie koster imidlertid megen energi og stor CO2-udledning, foruden andre miljøbelastninger, og EU-Kommissionen foreslår derfor en CO2-faktor knyttet til tjæresand, som er godt 20 pct. højere end faktoren for almindelig råolie. Det er ikke et EU-forbud mod import af den canadiske olie, men et klart signal om at vælge noget mindre miljøbelastende. I praksis kan det således afskære Canada fra det europæiske oliemarked og måske smitte af internationalt, og det er grunden til den canadiske regerings hidsige protester, som også er tilgået regeringer i EU-lande med egne olieselskaber i Alberta.
»Vi vil fortsætte med at promovere Canadas oliesand, eftersom det er en nøgle til Canadas økonomiske velstand og energisikkerhed,« fastslår en canadisk talsmand i The Guardian.
Forventningen er, at EU’s ekspertkomité ikke i dag vover en vedtagelse, men sender den ømfindtlige sag op på politisk EU-niveau.
Tilsammen illustrerer de to sager, at vejen til en grøn global økonomi er brolagt med forhindringer af god gammeldags national- og selskabsøkonomisk art.

