Ny krigsfare eller gammelt skuespil?
Spændingerne mellem Nord- og Sydkorea vokser sig mere faretruende dag for dag, og motivet til Pyongyangs bombastiske trusler er svært at gennemskue. Bruger Kim Jong-un krisen til at konsolidere sin magt indadtil, eller søger han at opnå nye indrømmelser fra USA?
En nordkoreansk soldat holder udkig i den demilitariserede zone mellem Nord- og Sydkorea.


 Trusselsniveauet på Koreahalvøen steg i går til nye højder, da Pyongyang rykkede et missil med »betydelig rækkevidde« til en position ved sin østkyst som det seneste skridt i en konfrontatorisk optrapning, der har vakt forundring og bekymring. Sydkorea og Nordkorea er formelt stadig i krig, selv om kamphandlingerne ophørte i 1953. I den mellemliggende periode har krigsfaren på Koreahalvøen ikke været større end nu. FN’s generalsekretær, Ban Ki-moon, der selv er sydkoreaner, bryder sig ikke om situationen.
»Jeg er dybt bekymret og foruroliget over den voksende spænding på den koreanske halvø forårsaget af den meget negative, provokerende retorik, der kommer fra Nordkorea«, erklærede han.
Sydkoreas forsvarsminister, Kim Kwan-jin, hæftede sig dog ved, at der stadig ikke var tegn på nordkoreansk massemobilisering – et nødvendigt skridt for seriøs krigsforberedelse.
Giver Nordkoreas aktuelle aggressive positur grund til større bekymring end ved tidligere lejligheder? Den ensidige opsigelse af våbenstilstandsaftalen og truslen om et forebyggende atomangreb imod amerikansk territorium repræsenterer alt andet lige en skærpelse af den vante krigsretorik. Og i går blev sidstnævnte suppleret med endnu en bredside: »Krigen kan bryde ud i dag eller i morgen. Nu er det kun et spørgsmål om tid,« lød det fra det statslige nordkoreanske nyhedsbureau, KCNA.
Eller vil det tidligere mønster gentage sig, hvor bombastiske trusler og militære skræmmemanøvrer pludselig går i sig selv igen?
At der ikke eksisterer nogen reel krigsfare, fordi USA og Sydkoreas effektive militære afskrækkelse igennem seks årtier i sidste ende også kommer til at virke denne gang, er stadig den almindelige mening hos internationale iagttagere. Så hvorfor bekymre sig?
Test af tålmodighed
Det er der ifølge Nordkorea-ekspert ved Center for Strategiske Studier i Washington, Victor Cha, mindst to grunde til. I magasinet Foreign Policy henviser han til, at Nordkorea har tradition for at prøve enhver ny sydkoreansk præsident af. Og en ny, Park Geun-hye, blev netop indsat i februar.
»Siden 1992 har Nordkorea søgt at sætte sig i respekt ved at forstyrre freden, når en ny leder kom til, det være sig ved missilafprøvninger eller flådekonfrontationer. De forrige fem gange lod Sydkoreas præsidenter provokationerne prelle af.«
Det nye er, at i dag vil Sydkorea ikke vende den anden kind til. Da Nordkorea torpederede den sydkoreanske korvet Cheonan i 2010 og dræbte 46 søfolk om bord, tabte Seoul tålmodigheden og svor at reagere mod enhver provokation.
Ved siden af denne nye eskalationsfare er der også grund til at frygte Nordkorea på længere sigt. Cha henviser her til, at Nordkorea i december 2012 havde held til at sende en satellit i kredsløb. Det var et teknologisk gennembrud, for selv om satellitten ganske vist satte ud, kom det nordkoreanske militær et stort skridt nærmere sit egentlige mål: at udvikle ballistiske langdistancemissiler, der kan nå mål i USA. Hvad værre er: I februar gennemførte Pyongyang sin tredje atomprøvesprængning, tilsyneladende med større succes end de to foregående. Inden for præsident Barack Obamas anden periode kan Nordkorea dermed blive den tredje nation (efter Rusland og Kina), der kan rette atommissiler mod USA, vurderer Cha. Og ikke nok med det: Hidtil har Nordkorea solgt alle nye våbensystemer, det har udviklet, videre til lande som Iran, Pakistan og Syrien. »Det må give amerikanerne søvnløse nætter,« mener Cha.
Hertil kommer, at Nordkorea råder over en kolossal konventionel slagstyrke med 1 million mand under våben og evnen til at affyre 500.000 artillerigranater mod Seoul i første time af en væbnet konflikt. Når stabiliteten har holdt i 60 år, er det kun, fordi den nordkoreanske ledelse har forstået, at et angreb på Sydkorea eller Japan, der står under USA’s beskyttelse, uvægerligt ville føre til, at Nordkorea ville tabe både krigen og deres land. I over et halvt århundrede har regimet forstået, at de mulige fordele ved krig ikke kunne stå mål med omkostningerne. Spørgsmålet er, om den nye nordkoreanske leder, den 29-årige Kim Jong-un, i lyset af sin unge alder og manglende erfaring, også har forstået det.
Ny magtbalance
Unge Kim overtog magten i december 2011 efter sin far, den introverte og alkoholiserede Kim Jong-ils pludselige død. Og det betyder ifølge Gordon G. Chang, Nordkorea-ekspert og forfatter til bogen Nuclear Showdown: North Korea Takes on the World, at Kim Jong-un ikke har haft tilstrækkelig tid til at håndplukke og indsætte embedsmænd og officerer, der er loyale over for ham, endsige til at lære sig den komplekse balancekunst, der kræves for at opretholde ligevægt mellem regimets fire elementer – militæret, sikkerhedsapparatet, partiet og Kim-familiernes inderkreds.
Konsekvensen er, skriver Chang i en analyse på webavisen Daily Beast, at Kim, der i disse dage hyldes som »den kære unge general« og »den suveræne øverstbefalende« har følt det nødvendigt at støtte sig til to nære slægtninge, sin tante Kim Kong-hui og hendes mand, den magtfulde Jang Sung-taek. Den vurdering bekræftes af Bruce Bechtol, analytiker og forsker ved det amerikanske militæruniversitet, Army War College. Som Bechtol forklarer, skal vi helt tilbage til 1949 for at finde et tidspunkt, da en nordkoreansk leder havde færre støtter, end Kim Jong-un har i dag.
Dette gør ham sårbar, pointerer Chang. Især fordi Jang ikke blot har udrenset adskillige topembedsmænd, men angiveligt ligefrem går efter at nedbryde de magtstrukturer, som Kim Jong-il etablerede. Kim Jong-il favoriserede militæret på bekostning af kommunistpartiet, hvorimod Jang – som befuldmægtiget i Kim Jong-uns navn – har begunstiget partiet ved at skære ned på hærens ledelseslag.
Denne indre magtkamp har destabiliseret Pyongyang-regimet. Jang har også frataget militæret en stor del af dets givtige indkomster fra illegale aktiviteter. Kim Jong-ils officerer skal have tegnet sig for omkring 70 procent af Nordkoreas udenlandske valutahandel. Under Jangs formynderskab skal Kim Jong-un have sat sig for at få denne indbringende forretning under kontrol. Jang siges endvidere at stå bag lukningen af det berygtede ’Værelse 39’, en lyssky organisation, der skal være centrum for kriminelle aktiviteter, herunder narkotikasmugling, forfalskning af amerikansk valuta og sågar fremstilling af falsk Viagra. Ifølge journalisten Kim Young-jin, der skriver for sydkoreanske Korea Times, er dette dog ikke ensbetydende med, at Kims regime har opgivet sin ’gangstervirksomhed’ – kun, at denne søges overtaget af det partiapparat, som Kim Jong-il lod hensygne.
Til kaffe hos Obama
Sammenfattende vurderer Chang dog, at Nordkorea i sidste ende ikke vil vove at gøre alvor af sine trusler, hvis ellers USA og Sydkorea bliver ved med at opretholde deres alarmberedskab og signalere stålsat forsvarsvilje. Men han erkender også, at »omstændighederne i dag er mere flydende i Nordkorea end længe«, og at »muligheden for krig på Den Koreanske Halvø kan være rykket tættere på«.
Sydkoreanske analytikere, som Korea Times har talt med, anlægger en mere klassisk vurdering af det nordkoreanske skræmmespil. For dem at se er motivet bag Kim Jong-uns manøvrer grundlæggende det samme, som det har været længe: at skabe en situation, hvor Nordkorea kan føre bilaterale samtaler med USA i stedet for at holde sig inden for de etablerede rammer i de såkaldte sekspartsforhandlinger (hvor også Rusland, Japan, Kina og Sydkorea deltager).
»Kim Jong-uns publikum er dels nordkoreanerne, dels den amerikanske regering. Ved at skabe indtryk af en truende og akut krise kan han for det første styrke sin magt indadtil,« siger Chang-Yong-seok, forsker ved Instituttet for Freds- og Genforeningsstudier ved Seouls universitet. »For det andet håber Kim på at kunne få en direkte dialog i stand med USA. Hvad han ønsker sig af denne, er at få en sikkerhedsgaranti fra supermagten.«
Chang Yong-seok citerer i den forbindelse en udtalelse fra den amerikanske basketball-legende Dennis Rodman, som besøgte Nordkorea i sidste måned og ved den lejlighed mødtes med Kim:
»Han ønsker kun én ting af Obama: ring til mig! Hvis Obama ringer til Kim og byder ham på en kop kaffe, vil alle spændinger straks forsvinde.«
Vil USA så gå med til at føre sådanne bilaterale samtaler? Det er næppe sandsynligt, mener professor Kim Yong-hyun fra Dongguk-universitet. »Af to grunde: dels af hensyn til sit forhold til de fire øvrige nationer, herunder måske især Kina, men først og fremmest fordi USA ikke har i sinde at acceptere et sådant tilbud, så længe Pyongyang hårdnakket klynger sig til sine ambitioner om at udvikle ballistiske kernevåbenmissiler.«
 

