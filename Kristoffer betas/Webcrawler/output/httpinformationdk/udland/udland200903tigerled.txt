Tiger-leder slår ihjel for at få sit ønske opfyldt
Militærstrategisk geni eller kynisk morder uden politisk tæft? Med Prabhakaran som leder har De Tamilske Tigre i mere end 25 år kæmpet for en selvstændig tamilsk stat. En kamp, de måske snart har tabt


 En dødelig mængde af det kvælende giftstof cyanid dingler i en lædersnor om Prabhakarans hals. 
Han er den srilankanske stats fjende nummer ét. Indtil nu har han vundet den dødsensfarlige fangeleg med den srilankanske regering og dens soldater. Men ifølge regeringen er kampen snart slut - inden længe falder Prabhakaran i deres klør. I så fald bliver det over hans lig. Bogstavelig talt. For han har svoret, at han vil sluge den kapsel, der hænger om hans hals, hvis fjenden får fingrene i ham. Lederen af De Tamilske Tigre er villig til at ofre sit eget liv i kampen for en selvstændig tamilsk stat. Denne selvopofrelse gør Vellupillai Prabhakaran til en levende martyr blandt hans tilhængere. 
"Han har aldrig svigtet sine idealer eller forsøgt at mele sin egen kage. Ved at være personlig konsekvent har han vundet mange menneskers respekt," fortæller Mikkel W. Kaagaard, Sri Lanka-ekspert og forfatter til bogen Sri Lanka - fra selvstændighed til selvmordsterrorisme.
Prabhakaran har været i overhængende livsfare siden 1983, da De Tamilske Tigre (LTTE) gennemførte et bagholdsangreb, som kostede 13 soldater livet. Det blev starten på borgerkrigen i Sri Lanka, hvor De Tamilske Tigre på vegne af det tamilske mindretal kæmper mod den srilankanske regering for en selvstændig stat i det nordøstlige Sri Lanka. 
Og selv om regeringen har forsøgt at få fingre i Prabhakaran i 30 år, er det endnu ikke lykkedes dem at fange ham: 
"Han har en fantastisk overlevelsesevne og betegnes af mange som et militærstrategisk geni," siger Mikkel W. Kaagaard. 
Skyld i blodige massakrer
At Prabhakaran og hans tigre nyder opbakning fra en stor del af den tamilske befolkning i Sri Lanka, skyldes dog ikke kun lederens snilde. Mange støtter ham af nød, fordi der ikke længere eksisterer noget alternativ til LTTE. For de alternativer, der var, har den karismatiske leder og hans medlemmer for længst ryddet af vejen. 
I 1975 affyrede Prabhakaran således det skud, der dræbte den tamilske borgmester i Jaffna i det nordlige Sri Lanka. I 1986 dræbte Tigrene lederen af den tamilske organisation Tamil Eelam Liberation Organizaton (TELO) og omkring 200 af gruppens medlemmer. Og sådan fortsatte De Tamilske Tigre med at udslette alle konkurrerende oprørsbevægelser, så de med Prabhakaran i spidsen fik monopol på at repræsentere tamilerne politisk. 
Prabhakaran formodes også at stå bag det attentat, der tog livet af Indiens premierminister Rajiv Gandhi i 1991. LTTE har desuden begået massakrer på flere tusinde civile singalesere og muslimer i forbindelse med omfattende etniske udrensninger. 
"LTTE viger ikke tilbage fra at begå politiske mord og tvangsrekruttere medlemmer i bestræbelserne på at samle den tamilske befolkning i kampen for et tamilsk selvstyre. Samtidig har LTTE - ligesom regeringsstyrkerne - brugt terror, etniske udrensninger og andre moralsk forkastelige metoder," siger Mikkel W. Kaagaard. 
Men De Tamilske Tigre har også selv lidt store tab; omkring 20.000 oprørssoldater er således blevet dræbt af regeringens sikkerhedsstyrker.
Fan af selvmordsbomber 
Et af Prabhakarans fortrukne midler til at komme sine fjender til livs er brugen af selvmordsbombemænd og -kvinder. De Tamilske Tigre tildeles endda ofte den tvivlsomme ære at have opfundet selvmordsbomben, som ellers primært forbindes med islamisme. Men reelt hentede LTTE inspiration til at bruge selvmordsbomber som våben fra krigen i Libanon i 1980'erne. I 1987 oprettede LTTE 'De Sorte Tigre', der netop specialiserede sig i selvmordsaktioner. Siden hen er denne bevægelse blevet suppleret med 'Sorte Havtigre' og Sorte Lufttigre'. Som navnene antyder, har disse enheder specialiseret sig i selvmordsangreb til vands og i luften. Mellem 2.000 og 3.000 Tamilske Tigre har ofret deres liv i selvmordsaktioner, og et måske endnu større antal har valgt at begå selvmord frem for at havne i regeringens klør. 
Tiger-lederen Prabhakaran har et tæt forhold til sine selvmordsbombemænd og -kvinder, og det siges, at han spiser et sidste måltid med dem, der sendes på selvmordsmissioner. De Tamilske Tigres aktuelle situation, hvor de er under massivt pres fra regeringshæren, har givet næring til rygter om, at bevægelsens medlemmer agter at begå kollektivt selvmord: 
"Forlydender fra regeringen og de srilankanske medier går på, at Tigrene har planer om at begå masseselvmord, så fjenden ikke får fingre i dem," fortæller Mikkel W. Kaagaard. 
Han fastslår, at vold har været Prabhakarans foretrukne middel lige fra starten: "Han vil hellere kæmpe i marken end sidde ved forhandlingsbordet." 
Nægter kompromis
Den betragtning er Dr. Paikiasothy Saravanamuttu, som er er generaldirektør i den uafhængige srilankanske tænketank Centre for Policy Alternatives (CPA), enig i. Han forklarer, at Prabhakaran kun vil stille sig tilfreds, hvis han får sit ultimative krav om en selvstændig tamilsk stat opfyldt: 
"Han ved, hvad han vil, og forventer, at det sker. På grund af denne målrettethed er han ikke i stand til at gå på kompromis," siger Saravanamuttu og tilføjer, at Prabhakarans styrke netop er hans ekstreme disciplin. 
Men hans svaghed i forhold til at vinde kampen og få tamilsk selvbestemmelse er, at han ikke træffer smarte politiske beslutninger. 
"Han har en enerådende, fascistisk personlighed og er yderst autoritær i den måde, han gør alting på. Derfor er han ansvarlig for så manges død," siger Saravanamuttu. 
Professor i samfundsgeografi ved Oslo Universitet Kristian Stokke fremhæver også LTTE-lederen som et militærstrategisk geni, der har formået at opbygge en effektiv militær organisation:
"Den bygger på hierarki og ekstrem lydighed og loyalitet. Prabhakaran forventer, at medlemmerne begår selvmord, hvis de bliver taget til fange, og det gør de," siger professoren. 
Også han understreger, at Prabhakarans styrke også er hans største svaghed: 
"Han har aldrig forstået behovet for politiske processer, fordi han ofte har vundet på slagmarken. Men sejrene på slagmarken bliver hans svaghed, fordi LTTE blev stemplet som en terrororganisation på grund af deres brutale metoder," siger fra Kristian Stokke. 
Og derfor har den srilankanske regering fået opbakning fra det internationale samfund til at opruste militært og nedkæmpe tigrene, forklarer han. 
Taber terræn 
LTTE udsprang i 1970'erne af en tamilsk studenterorganisation, der kæmpede mod den srilankanske regerings diskrimination af tamilere og favorisering af singalesere. 
I Sri Lanka, hvor størstedelen af magthaverne hører til majoritetsbefolkningen, singaleserne, er minoriteten, tamilerne, i adskillige år blevet diskrimineret blandt andet i uddannelsessystemet, hvor færre tamilere optages på universiteterne, og mange skolebøger kun er skrevet på singalesisk. Derudover er der en uofficiel etnisk ansættelsespolitik i den offentlige sektor, og singalesere har bedre adgang til bosættelsesprojekter, som dermed svigter tamilernes krav om selvstændighed. 
Studenterbevægelserne kamp mod diskrimination førte imidlertid ikke til nævneværdig fremgang for det tamilske mindretal. Tamilerne forblev undertrykte, og Prabhakaran foretrak at gribe til våben. Han dannede først Tamil New Tigers, der i 1976 blev til seperatistbevægelsen LTTE. Da bevægelsen var stærkest, havde den 10.000-15.000 medlemmer. Men siden er det gået ned ad bakke, og inden for det seneste år har regeringen overtaget De Tamilske Tigers område i hele det nordøstlige Sri Lanka, med undtagelse af Jaffna-halvøen, som tigrene allerede mistede i 1995.
Regeringshæren er nu trængt tilbage til sin sidste bastion efter hård militær offensiv fra regeringshæren. Ifølge menneskeretsorganisationen Human Rights Watch kostede offensiven i løbet af januar og første halvdel af februar omkring 2.000 civile livet og sårede 5.000. 
Tæt på fangeskab
LTTE's kransekagefigur, Prabhakaran, menes at være tæt på at blive fanget eller slået ihjel. Kort sagt står De Tamilske Tigres ifølge flere eksperter midt i deres værste krise, siden borgerkrigens start i 1983. 
Det værste, der kan ske fra De Tamilske Tigres synspunkt, er, at Prabhakaran bliver taget til fange i live - det vil være et enormt prestigetab, siger Mikkel W. Kaagaard: 
"For mange tamiler personificerer Prabhakaran frihedskampen. De har knyttet sig til ham som en del af deres identitet. For dem er han en virkelig landsfader, der, som den eneste, kæmper deres sag." 

