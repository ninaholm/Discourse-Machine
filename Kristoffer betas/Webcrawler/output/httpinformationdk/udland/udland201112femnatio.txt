Fem nationale tabuer står i vejen for EU
Er Europas ledere virkelig villige til at gøre ’hvad som helst’ for at redde euroen? Med hjælp fra en række EU-eksperter har Information identificeret fem nationale tabuer, som det kan blive nødvendigt at gøre op med for at genoprette tilliden til euroen  og i sidste ende også til EU
Den britiske premierminister, David Cameron (t.v.), hilste på sin italienske kollega, Mario Monti, ved begyndelsen på  EU-topmødet i Bruxelles.


 I går begyndte et EU-topmøde, som på forhånd er blevet betegnet som skæbnesvangert for euro-samarbejdet. Gæld og manglende lederskab har drevet euroen ud i en hidtil uset krise. Engang var det utænkeligt, at euroen kunne bryde sammen, nu tales der om det som en reel mulighed.
I 18 måneder har Europas ledere gang på gang lovet at gøre ’hvad som helst’ for at bevare euroen, men lige så ofte har de svigtet ved ikke at bakke ordene op med handling, skriver Financial Times i sin leder.
»Vi har ikke råd til endnu en halvfærdig løsning,« lyder konklusionen.
Men der er også en krisebevidsthed i hele eurozonen, som gør det muligt at gennemføre politiske forslag, som havde været umulige for fem år siden, siger professor Marlene Wind, leder af Center for Europæisk Politik, Københavns Universitet.
»Landene er villige til afgive mere suverænitet, for det er den eneste vej frem. Du kan ikke rulle det tilbage, medmindre du opgiver den fælles valuta, og det er et skridt, som ingen tør tænke på,« siger Marlene Wind.
Derfor har Information med hjælp fra en række EU-eksperter opstillet fem politiske forslag, som normalt ville stride direkte mod de enkelte medlemslandes nationale interesser, men som det kan blive nødvendigt at gøre op med for at genoprette tilliden til euroen og i sidste ende til EU.
Alle EU-lande mod euroen
I øjeblikket står 10 EU-medlemslande uden for euroen. Nogle fordi de endnu ikke har opfyldt kravene, andre, som Danmark og Storbritannien, fordi befolkningen er imod. Men det ville skabe stor tillid til hele det europæiske projekt, hvis alle udenforstående medlemslande erklærede, at de på sigt ville tilslutte sig møntunionen, og at de accepterer en yderligere integration af finanspolitikken.
»Det, markedet vil have, er en handleplan — en indikation på, hvor man er på vej hen, og en forsikring om, at der er politisk vilje til at gå den vej,« skriver Financial Times i sin leder.
Fra sin fødsel har EU hævdet at være en politisk konstruktion sui generis, af sin egen art, der balancerede mellem at være en samling af suveræne stater og en føderation, med alt hvad det indebærer af suverænitetsafgivelse. Men den konstruktion er nu blevet blæst omkuld, skriver senioranalytiker Thomas Klau fra tænketanken European Council on Foreign Relations i en analyse.
»Vores leder kan vælge at tage et dristigt spring fremad mod en eurozone-føderation, hvis vigtigste træk vil være en fælles finanspolitik. Eller de kan vælge at acceptere et økonomisk voldsomt brud med møntunionen,« skriver han.
Det er et fantastisk tankeeksperiment, der utvivlsomt ville styrke euroen, siger professor i international politik Richard G. Whitman fra Chatham House. Men det er også fuldstændigt utænkeligt.
»Det ville svare til at løbe ind i et brændende hus. Jeg tror ikke, du finder nogen nationale politikere, der vil gamble sådan med nationaløkonomien,« siger han.
Ret op på ubalancen
Nordeuropa skal investere og ikke kun spare. Tyskland og Nordeuropa skal anerkende et ansvar for at rette op på ubalancen mellem nord og syd og bebude en stimulering af deres økonomier, som også vil komme Sydeuropa til gavn.
Hvis tyskerne vil redde euroen, som har tjent deres eksport så vel, bliver de nødt til agere som Europas økonomiske lokomotiv, siger professor i økonomi Wendy Carlin fra University College London.
»I øjeblikket er økonomierne gået i stå på en pct. Men for at holde gældshåndteringen under kontrol, er du nødt til at sætte væksten op igen. Det kunne virke, hvis du kunne have en koordineret, vækstorienteret politik i euroområdet. Det er vanskeligt, men i en meget vanskelig situation er det tid til beslutsom handling,« siger Wendy Carlin.
Men hvor skulle tyskerne gå med til det, spørger professor emeritus Niels Blom- gren-Hansen fra Copenhagen Business School.
»Grækenlands problemer er ikke forårsaget af, at de har orden på økonomien i Tyskland.«
Frihed til centralbanken
Den Europæiske Centralbank (ECB) skal have magt til at garantere, at alle obligationer udstedt i euro vil blive indfriet.
USA og Storbritannien har lige så store finansielle problemer som eurozonen, men står langtfra i samme situation. Forskellen er, at de har en stærk centralbank med større beføjelser, siger Niels Blomgren-Hansen.
»Eurozonen mangler en centralbank, som kan gå ud og skabe tillid. Enten ved at opkøbe papirer eller på anden måde give garanti til kreditorerne,« siger han.
Det gør Den Europæiske Centralbank allerede. Men det strider imod bankens beføjelser, og derfor vil man ikke melde åbent ud, at det er det, man gør.
»Hvis de bare meldte åbent ud, ville det have en helt anden tillidsskabende effekt,« siger Niels Blom- gren-Hansen.
Problemet er, at det for tyskerne er et helligt princip, at Den Europæiske Centralbank ikke er politisk og ikke blander sig med risiko for at skabe inflation, siger Marlene Wind.
»For tyskerne er det nærmest helligere end noget. Det ville stride imod hele den måde, som man har ført finanspolitik på indtil nu,« siger hun.
Stil krav til forfatningerne
Alle skyldnerlande skal love at indføre en gældsbremse i de nationale forfatninger for at undgå en ny traktatændring, der kan trække ud og føre til mere usikkerhed.
Det kan gøres ved almindelig lovgivning, og selv om nogle ville slå sig i tøjret, ville det nok være muligt, siger Marlene Wind.
»Men det interessante spørgsmål er, hvad man kan indføre af sanktioner, og hvem der i givet fald skal udstikke bøderne. Det er stadig meget uklart, hvad man kan gøre inden for den gældende traktat,« siger hun.
Samtidig er Tyskland meget tilbageholdende med at vedtage noget, der strider mod de vedtagne traktater, da den tyske forfatningsdomstol ville råbe op, hvis der sker ulovlige afgivelser af suverænitet.
»Sådan har domstolen ageret adskillige gange tidligere, og derfor føler Merkel sig bundet af en traktatændring,« siger Marlene Wind.
Erkend, at Tyskland leder
Hidtil har der stået Tyskland tre gange i denne tekst og Bruxelles nul gange. Det er ikke tilfældigt. EU kan ikke længere lade, som om vi styres fra Bruxelles, når de stærke lande reelt har overtaget styringen.
Flere kommentatorer har peget på, at Tyskland kunne påtage sig en mere ledende rolle, og senest sagde den polske udenrigsminister Radoslaw Sikorski det på en tale i Berlin i sidste uge
»Jeg vil nok være den første polske minister i historien, der siger det, men jeg frygter tysk magt mindre, end jeg frygter tysk inaktivitet.«
»I må ikke undlade at lede. Ikke dominere, men lede mod reform,« sagde han.
Selv om det bringer åbenlyse ubehagelige historiske minder frem, er der flere fordele ved at have Tyskland i en stærk ledende rolle, skriver Guntram Wolff, vicedirektør i tænketanken Bruegel, i en analyse.
»Euroområdet har brug for en stærk myndighed, der kan nedlægge veto mod landenes økonomiske politik og have nok magt og ressourcer til at være bagstopper og lukke banker, hvis det er nødvendigt,« skriver Guntram Wolff, der dog ikke mener, at Tyskland skal påtage sig denne rolle alene.
Men alle de gode viljer til trods skal man nok ikke forvente at se nogle af de fem forslag gennemført på det forestående topmøde, siger professor Richard G. Whitman fra Chatham House.
»Der er en absolut fascinerende kløft mellem det, der set udefra ligner det fornuftige at gøre, og det, der set indefra er politisk muligt. Udefra ser det ud, som om det rigtige er at binde sig tættere sammen og kræve mere overblik og kontrol. Men set indefra er det nærmest umuligt.«

