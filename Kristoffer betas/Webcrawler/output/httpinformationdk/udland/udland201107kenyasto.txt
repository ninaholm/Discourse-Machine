Kenya vil stoppe flygtningestrøm
De sultende somaliere overbelaster det nordlige Kenya og bringer måske terrorister med, siger regeringsmedlemmer


 Kenya er nu så hårdt presset af den endeløse strøm af flygtninge fra Somalia, at dele af den kenyanske regering vil lukke grænsen for de sultende og sende nogle af de allerede ankomne i Dadaab-lejren - p.t. verdens største flygtningelejr og en af verdens hastigst voksende beboelser - retur til det uro- og tørkeplagede Somalia.
Den officielle begrundelse er, at somaliske flygtninge kan udgøre en sikkerhedsrisiko for Kenya.
»I øjeblikket kan vi ikke være sikre på, hvem der er ægte flygtninge. Vi er ikke indstillet på at tage nogen chancer gør vi det, kan terrorister finde vej ind i landet,« siger den kenyanske viceminister for indre sikkerhed, Orwa Ojodeh, til avisen The Daily Nation.
I øjeblikket opholder der sig næsten 400.000 flygtninge i Dadaab-lejren i det nordlige Kenya, langt over den planlagte kapacitet på 90.000. Ifølge bistandsorganisationen Oxfam søger 1.400 nye flygtninge tilflugt i lejren hver dag.
De mange, der ikke kommer ind i lejren, slår sig ned i dens omgivelser. Det øger presset på det nordøstlige Kenya, hvor mange af landets egne er døden nær af sult, tørst og sygdom.
»Når flygtningene kommer her, har de brug for træ til at konstruere deres huse og til brænde, og de udrydder vore træer,« siger det kenyanske parlamentsmedlem Mohamed Sirat til avisen.
Viceminister Ojodeh, siger, at der ikke længere er uro i Somalia, og at det derfor er bedre at etablere flygtningelejre på den somaliske side af grænsen og lade nødhjælpsorganisationerne hjælpe de sultende der.
Siden sidste år har en ny flygtningelejr til 80.000 mennesker stået klar få kilometer fra Dadaab-lejren, men Kenya har afvist at åbne den med henvisning til, at det blot vil øge flygtningetilstrømningen.
Efter pres fra det internationale samfund omgjorde Kenyas premierminister Raila Odinga imidlertid forleden beslutningen, og den ny lejr vil antagelig åbne i denne uge som aflastning af Dadaab. Odinga afviser samtidig den internationale kritik af Kenya, som i 20 år har levet med en flygtningestrøm fra Somalia.
»De reagerer først nu, når de ser mennesker dø. Det internationale samfund kommer altid sent med handling. Så Kenya er et offer, ikke den anklagede,« sagde premierministeren.
Viceministeren for indre sikkerhed, der ikke refererer til premierministeren, men direkte til Kenyas præsident Kibaki, holder imidlertid fast i, at der ikke skal lukkes flere somaliere ind over grænsen.
FN's børneorganisation UNICEF sagde i går, at en halv million børn i de tørkeramte lande på Afrikas Horn står i fare for at dø af sult, underernæring og sygdomme.

