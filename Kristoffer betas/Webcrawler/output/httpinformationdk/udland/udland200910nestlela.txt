Nestlé lægger sig ud med Mugabe



 Zimbabwes nationalbank har lukket fem af Nestlés lokale bankkonti, fordi den stopper samarbejdet med præsidentfruen, skriver Fagbladet 3F. Som Information skrev tidligere på måneden, har den schweiziske fødevarekoncern i en periode købt mælk fra et landbrug ejet af  Grace Mugabe, men har - efter kritik - meddelt, at man vil stoppe samarbejdet og ikke længere vil købe mælk fra familien Mugabes farm. Og det gør man ikke ustraffet. Zimbabwes nationalbank har fastfrosset fem af Nestlés bankkonti i landet og krævet en undersøgelse af forløbet. Grace Mugabes farm, Gushun-go Dairy Estate, er en af de farme, som er blevet overtaget af staten fra hvide landmænd. Det officielle formål var at give jord til jordløse sorte bønder. I stedet er mange af bedste farme givet videre til Mugabes familie og støtter, skriver 3F.

