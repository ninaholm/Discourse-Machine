Finanskrise griber ind i præsidentvalg
Både McCain og Obama vil acceptere regulering og overvågning af finanssektoren, men Demokraten vil gå mere radikalt til værks


 BOSTON - Finanshuse vælter som et spil kegler på Wall Street, men det interessante spørgsmål i et valgår er, hvor-dan folk vil reagere på 'Main Street' - ude i de amerikanske hjem. Vil de amerikanske husstande stiltiende acceptere at betale for spekulanternes gilde, eller står det Republikanske Parti til klø ved valgurnerne i november? 
"Over 100 mio. amerikanske familier har penge stående i kapitalfonde. Ikke en eneste vil være upåvirket. Deres huse er allerede faldet i værdi. Nu går det ud over deres pensionsopsparing," siger Nancy Koehn, professor på Harvard Business School.
"Der er tradition for, at demokratiske regeringer støtter regulering og stram overvågning af finanssektoren. Det er svært at se, hvordan John McCain - som følger det typiske republikanske mantra om mindre statslig indblanding i økonomien - vil håndtere denne finanskrise. Jeg tror, at han vil blive et gidsel af laissez-faire-eksponenter i partiet."
Nødpakken
Den republikanske præsidentkandidats forbindelser til den amerikanske finansverden er imidlertid ikke nær så intime som mange demokratiske lovgiveres. I en udtalelse i går gentog McCain sit kendte synspunkt, at han som præsident vil "erstatte et forældet og ineffektivt regulerings- og overvågningssystem med et, der lægger vægt på gennemsigtighed og ansvarlighed."
Ligesom demokraten Barack Obama tager også McCain afstand fra forbundsstatens anvendelse af skatteborgernes penge til at komme skibbrudne investeringsbanker til undsætning. Begge præsidentkandidater støtter således Bush-regeringens beslutning i New York sent søndag aften om at afvise at medfinansiere en nødpakke for finanshuset Lehman Brothers, strikket sammen af amerikanske og udenlandske banker. Herefter måtte den hæderkronede Wall Street-bank gå i betalingsstandsning.
McCain og Obama har begge kritiseret Bush-regeringens finansiering af en redningspakke for et andet finanshus Bears & Stearns, der var tæt på at gå ned i marts måned. De tog også principiel afstand fra forbundsregeringens overtagelse af USA's to største hypotekforeninger, Freddie Mac og Fannie Mae, i sidste måned, fordi ordningen garanterer de private manageres indtjening. Men eftersom de to institutter garanterer millioner af amerikanske husstandes ejendomslån, accepterede McCain og Obama løsningen som et 'nødvendigt onde'.
I den aktuelle og meget alvorlige krise for det amerikanske og internationale finanssystem valgte Obama i går en mere aggressiv linje. 
"Jeg agter ikke at lægge skylden på McCains skuldre, men jeg bebrejder den økonomiske filosofi, som han understøtter," sagde den demokratiske præsidentkandidat.
Som en struds
"Det er en filosofi, som er blevet fulgt af republikanerne i de sidste otte år. Den drejer sig om at give mere til dem, der har mest i håbet om, at deres velstand vil sive ned til alle de andre nedenunder. Det er en filosofi, som hævder, at selv almen fornuftig regulering er unødvendig og uklog, og at vi bare skal stikke hovedet i sandet, ignorere de økonomiske problemer, indtil de udarter til en krise," sagde Obama.
Den amerikanske bolig- og finanskrise spillede en vigtig rolle under primærvalgene i vinteren og foråret. Men siden juni har hverken McCain eller Obama prioriteret emnet højt. Demokraten foretrækker at tale om skattelettelser for middelklassen og en ny økonomisk stimuleringspakke, mens republikaneren vil give skattelettelser til de velstående og virksomheder.
Obama er den kandidat, som har fremlagt den mest detaljerede analyse af de problemer, som plager den amerikanske finanssektor. Det skete i en tale i Cooper Union-bygningen i New York i marts, som er blevet rost af progressive demokra-tiske intellektuelle. Den økonomiske kommentator Robert Kuttner skrev: 
"Obama placerede alle krisens aspekter i sammenhæng - forbindelsen mellem en mangelfuld regulering af finansmarkederne, almindelige amerikaneres indskrænkede økonomiske muligheder og sikkerhed, den finansielle nedsmeltning og Wall Streets politiske indflydelse i Washington."
Demokraters fordel
Politiske kommentatorer er ikke det mindste i tvivl om, at den nyligt opblussede finanskrise vil påvirke udfaldet af præsidentvalget i november. 
"I farlige tider er det muligt, at vælgerne ikke tør løbe en risiko ved at stemme på Obama. På den anden side kan McCain betale den politiske pris for, at krisen brød ud under en republikansk regering, eller hvis han ser ud som om han ikke har energi og kreativitet til at forsikre en ængstelig befolkning," skriver Mike Allen fra hjemmesiden Politico.com.
En langvarig og alvorlig finanskrise kan også gøre det langt vanskeligere for de to kandidater at overholde deres løfter. Hvis det bliver nødvendigt for forbundsregeringen at træde til og skyde milliarder af dollar ind i andre finanshuse, kan McCain og Obama vinke farvel til deres bebudede skattelettelser.
"Præsidentkandidaterne bliver nødt til at være realistiske og lægge beslag på deres ambitioner og ikke love guld og grønne skove," siger Vincent Reinhart fra den konservative tænketank American Enterprise Institute i Washington.
Økonomiske analytikere tager for givet, at finanskrisen vil begrænse husejeres og virksomheders adgang til kredit og føre til en højere rente. En efterfølgende indskrænkning af den økonomiske aktivitet i de næste to måneder kan styrke Obamas og demokraternes argument om, at præsidentvalgets vigtigste tema er den amerikanske middelklasses økonomiske situation.


