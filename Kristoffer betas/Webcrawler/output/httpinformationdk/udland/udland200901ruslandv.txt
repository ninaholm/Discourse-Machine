Rusland vandt magtspil om gas over EU
I aftes i 11. time nægtede Rusland at godkende en aftale med EU, om at  gassen kan flyde til Vesteuropa gennem Ukraine. EU forsøger at inddæmme gaskrisen til at være et rent handelsspørgsmål ved at negligere Ruslands muskelspil  
Rusland afviste aftalen med EU om at lade gassen flyde frit mod Vest, fordi EU har bedt om at observatører fra nu af overvåger og garanterer, at energien frit kan flyde. Ifølge EU-Kommissionen kræver den russiske gaskoncern, Gazprom, at også russiske observatører bliver udstationeret. Her ses gasrørledninger ved Ukraines grænse mod Rumænien.


 EU, Ukraine og Rusland var i går tæt på en aftale om igen at lade gassen flyde til Europa. Men i 11. time blokerede Rusland for en løsning.
Forklaringen er, at Rusland ikke stoler ikke på EU's observatører, der skulle tilse at gassen sendes mod Vest. Ukraine accepterede ellers, at EU-observatører i dag kommer til Kiev for at sikre, at landets gasselskab, Naftogaz, ikke hapser af gas, der er beregnet for de europæiske forbrugere. 
Men Rusland afviste aftalen. Ifølge EU-Kommissionen kræver den russiske gaskoncern, Gazprom, at også russiske observatører bliver udstationeret.
I disse dage falder nattetemperaturen i flere centraleuropæiske lande til minus 10 og 20 grader. 
Men selv om europæiske borgere fryser, fordi Rusland har lukket for gassen, er reaktionerne fra EU påfaldende afdæmpede.
Konfliktskyheden er velbegrundet, mener Marlene Wind, lektor ved Institut for Statskundskab KU:
"Krisen handler jo ikke om energipriser, men om at Rusland spiller med musklerne over for både de tidligere Øst-lande og de gamle EU-lande."
"Rusland er bekymret for, at alle randstaterne efterhånden orienterer sig mod EU. Ukraine er blot en af dem. Og nu gør Rusland dem og EU opmærksom på, hvem der har kontrol over deres helt nødvendige energiforbrug." 
Upålidelighed udstilles
EU har ingen interesse i at eskalere konflikten prøve kræfter med Rusland, understreger Marlene Wind: 
"I det øjeblik, at EU italesætter Ruslands stop af gasleverancer som et magtspil i forhold til hele Europa, kører krisen op på et nyt niveau. Og så kan man frygte forhandlinger, hvor Rusland vil tage sig godt betalt for at øge forsyningssikkerheden. I givet fald kan både Missilskjold og EU-told på russiske varer komme i forhandling."
Rusland plejer flere formål ved at stoppe gasleverancen til Ukraine, som ikke bare har et godt øje til EU, men også til NATO, påpeger Hans Mouritzen, seniorforsker på DIIS:
"For det første udstilles Ukraines upålidelighed over for EU - se her: De stjæler gassen og vil ikke betale markedsprisen."
"For det andet betoner Rusland indirekte behovet for at bygge flere gasledninger, der går uden om Ukraine. Planerne om at føre en ledning fra Rusland til Tyskland på bunden af Østersøen er meget omstridt. De baltiske lande og Polen mener, at planen bevidst afskærer dem fra forsyningslinjen. Med denne krise styrker Rusland mærkbart sine argumenter."
Hans Mouritzen mener, at EU's tilbageholdenhed i konflikten i høj grad skyldes, at det tjekkiske formandsskab kun har en lille uge på bagen. Men han er enig med Marlene Wind i, at Ruslands handling er en magtdemonstration i forhold til hele Europa:
"Gasstriden rammer jo de europæiske befolkningerne direkte - og Rusland kan jo så håbe på, at de vil påvirke deres politikere i ønsket retning." Mens Bruxelles har prøvet at holde sig uden for striden, så har både Ukraine og Rusland fra første dag været stærkt interesseret i at inddrage EU i kriseløsningen. 
Striden fordybes
Det lykkedes i går. Formanden for EU-Parlamentets udenrigsudvalg, Jacek Saryusz-Wolski, meddelte, at
de øverste chefer for de to landes gaskoncerner, Aleksej Miller fra russiske Gazprom og Oleg Dubina fra ukrainske Naftogaz, mødtes i Bruxelles. 
 Men mødet fik ikke gassen til at strømme. 
EU skærpede også tonen en anelse. I en fælles EU-erklæring efter gårsdagens minstermøde i Prag, opfordres Rusland til øjeblikkeligt at genoptage gasleverancerne til Europa. 
Samtidig foreslås det, at parterne fremover accepterer tilstedeværelsen af uafhængige observatører, der overvåger gassens vej gennem Ukraine.
Det sidste punkt bliver næppe et stridspunkt, udstationeringen af observatører er netop en af Ruslands betingelser for at åbne for gashanen igen. 

