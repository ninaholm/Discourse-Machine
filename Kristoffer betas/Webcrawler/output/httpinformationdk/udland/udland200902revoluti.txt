Revolutionens arvinger kæmper for at bevare troen
Den islamiske revolution i 1979 har skabt bemærkelsesværdige fremskridt i Iran, men de mange unge i landet er utilfredse med udbredt korruption og ulighed i samfundet
Iranerne fejrede i går 30-års jubilæet for den islamiske revolution. Men revolutionens afdøde leder, Khomeini (tv) og hans efterfølger, Khamenei, er ikke på bølgelængde med den gamle nations unge befolkning, når det kommer til demokrati og åbenhed over for omverdenen.


 TEHERAN - Flagene er hejst, der er balloner i luften, og de kulørte lamper lyser på Teherans boulevarder. I går samledes Teherans indbyggere ved frihedsmonumentet, ligesom de gjorde på denne dag for 30 år siden. I 1979 strømmede millioner af mennesker ud på gaderne for at gøre en ende på de korrupte persiske kongers herredømme gennem 2000 år og være vidner til verdens første islamiske revolution.
I går holdt revolutionens arvinger triumferende taler om "sejrens dag" for 30 år siden, da Ayatollah Khomeini, som netop var vendt hjem fra sit eksil i Frankrig, beordrede folk til at gå på gaden i protest mod den forhadte shah og hans brutale regime. Iranerne sendte chokbølger verden rundt, da de euforisk fulgte ayatollahens opfordring. 30 år senere kan man stadig mærke eftervirkningerne: Iran er fastlåst i en konfrontation med Vesten. Indtil for nylig truede USA åbent med krig. Og i Iran har Ayatollah Khomeini og hans idéer, i hvert fald på overfladen, stadig stor betydning. Han døde i 1989, men den elskede imam ser stadig gådefuldt ned på folk fra gigantiske plakattavler overalt i byen. På perronerne i byens funklende undergrundsbane bliver hans hvidskæggede ansigt med sort turban projiceret op på væggen ved siden af togenes køreplan.
Nogle af dem, der deltog i begivenhederne for 30 år siden, husker dem stadig med stolthed: 
"Vi lyttede til båndene med ayatollahen, som blev sendt fra Paris. Uanset hvad han sagde, gjorde vi det," siger Masoumeh Mohammadi, som dengang var 24 og netop havde færdiggjort sit engelskstudie: 
"Han talte om retfærdighed og uafhængighed, og vi hørte om shahernes korruption og hadede dem for det."
Hurtig udvikling
I en indhegnet bygning i en stille forstad i det nordlige Teheran gentager en spinkel kvinde sidst i 60'erne, som er iført en sort burka, med lav stemme ayatollahens idealer om et Iran frit for udenlandsk indflydelse og baseret på muslimske værdier. Det er hans datter, Zahra Mostafavi Khomeini:
"Imamen førte ikke blot an i revolutionen for at vælte shahen, men for at oprette Guds herredømme," siger hun og beretter om de betydelige resultater i løbet af de sidste 30 år.
 Over 80 procent af befolkningen i Iran kan læse og skrive, sammenlignet med blot 20 procent før 1979. Der er også et velfungerende offentligt sundhedsvæsen og et social sikkerhedsnet. På trods af al snakken om, hvordan konservative præster har tvunget kvinder til at tildække sig i det offentlige rum, har revolutionen sørget for, at den fattige landbefolkning kommer i skole, går på universitetet og bliver en del af arbejdsstyrken. Mere end 60 procent af de nyoptagne på universiteterne er kvinder.
På en måde har Iran på blot 30 år oplevet en udvikling, der normalt ville tage århundreder, forklarer Zahra Mostafavi Khomeini, der dog er i tvivl om, hvorvidt hendes fader ville være glad for, at der stadig bliver værnet trofast om hans værdier: 
"Jeg ved ikke, hvad han ville sige. Jeg kunne ønske, at han var her, så vi kunne spørge ham. Men kendsgerningen er den, at vi stadig er nødt til at lære den unge generation om den islamiske revolution."
En ny generation
Revolutionsgenerationen er stadig ved magten, men også de er nødt til at erkende, at Iran befinder sig ved en korsvej. To tredjedele af befolkningen er født efter 1979, så de har ingen erindring om den verdensfjerne shah, hans glamourøse kone og deres ødsle velstand. Og de har heller ikke selv oplevet krigen mellem Iran og Irak, som også gav revolutionen næring.
Studerende udgjorde kernen i den revolutionære bevægelse i 1979. Nu indrømmer mange af de studerende ved Teherans Universitet, at de ikke gider at deltage i festlighederne.
"For at være helt ærlig er de fleste unge fuldstændig ligeglade," indrømmer den 25-årige jurastuderende Maryam, mens hun drikker kaffe og spiser pistacienødder. 
"For hvert år der går, bliver det mere og mere fjernt. Måske vil jeg deltage, men jeg vil sandsynligvis benytte mig af fridagen og blive hjemme."
En anden studerende, som foretrækker at være anonym, fortæller, at de unge i dag er optaget af andre ting. 
"De vil se satellit-tv og have arbejde og penge, og så vil de have frihed. De vil også høre mindre snak og færre taler fra politikerne. Det eneste, som disse ledere kan tilbyde, er snak. Der er stor utilfredshed med korruption og ulighed i samfundet, og der er meget angst for fremtiden."
Åbenhed
Efter tre årtier med et hårdhændet regime er folk også trætte af Irans politiske og kulturelle isolation og bevidste om styrets begrænsninger. Ghassem Ghassemzadeh er klummeskribent og redaktør på den konservative avis Etelaat. I 1979 flyttede han fra Boston og tilbage til Iran for at tage del i den revolutionære begejstring: 
"Måske var det en fejl ikke at være mere åben over for resten af verden. Efter min mening er vi nødt til at ændre systemet for at give de unge mulighed for at udtrykke, hvad de vil. Det er måske noget andet, end jeg ville, da jeg var 29," indrømmer han nu.
De fleste iranere deler ikke længere det gamle had mod USA. De har andre ting at bekymre sig om, for eksempel kronisk arbejdsløshed og inflation. Præsident Mahmoud Ahmadinejad, der kom til magten på løfter om bedre forhold for den fattige landbefolkning og de arbejdsløse, bliver beskyldt for ikke at leve op til sine løfter og for at køre økonomien i sænk. Én ud af syv iranere lever under fattigdomsgrænsen. Iranerne får chancen for at give udtryk for deres utilfredshed ved valget i juni. I søndags gav reformisten Mohamed Khatami, som var præsident fra 1997 til 2005, millioner af iranere håb om, at tingene vil ændre sig, da han annoncerede, at han stiller op mod den nuværende præsident.
I 
© The Independent. Oversat af Mads Frese.

