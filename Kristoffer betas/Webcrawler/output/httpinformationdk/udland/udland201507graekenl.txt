Grækenland tager første skridt mod finanspolitisk union – men tør andre følge?
Efter hårde forhandlinger står det klart, at Grækenland må afgive fi nanspolitisk suverænitet til gengæld for en ny hjælpepakke. Reelt er det første skridt mod den politiske overbygning af eurozonen, EU allerede har accepteret er nødvendig
 Forargelsen er stor, efter at det står klart, at Grækenland må afgive finanspolitisk suverænitet til gengæld for en ny hjælpepakke. For den almindelige græker, ser det ud til at den står på økonomisk smalkost et stykke tid endnu


 Med søndagens aftale mellem Grækenland og dets kreditorer er fokus med et knips flyttet fra økonomien til det politiske. Ikke fordi aftalen – der skal bane vej for forhandlinger om en tredje hjælpepakke til en værdi i omegnen af 85 mia. euro – er et fornuftigt kompromis mellem nedskæringspolitikken og fokus på vækst og gældsnedskrivelse. Nej, der er bred enighed blandt iagttagere om, at nedskæringspolitikken i det nuværende dokument er endnu hårdere, end hvad Grækenland hidtil har været udsat for. Og hvad angår den græske gældsbyrde, slår dokumentet fast, at den er blevet ubæredygtig alene på grund af »lempelsen af de seneste 12 måneders politikker« og altså ikke på grund af disse politikkers karakter. Aftalen understreger desuden, at såkaldte »haircuts (nedskrivninger, red.) af gælden ikke kan gennemføres«.
Men når dét ikke er blevet debattens hovedfokus, er det fordi, at der i den nye aftale er indskrevet en afgivelse af finanspolitisk suverænitet helt uden fortilfælde i eurozonen eller EU’s historie.
I den tre sider lange aftale nævnes ordet ’institutionerne’ – dvs. EU, ECB og IMF – hele 18 gange og hver gang i forbindelse med deres fremtidige involvering direkte i græsk lovgivningsarbejde.
Læs også: Eurotoppens krav til Grækenland
Den græske regering lover at »normalisere arbejdsformen med institutionerne, inklusive det nødvendige arbejde i Athen for at forbedre programimplementeringen og overvågningen,« står der i dokumentet, som fortsætter: »Regeringen skal konsultere og nå til enighed med institutionerne om alle lovforslag inden for de relevante områder, før det sendes til offentlig konsultation eller til parlamentet.«
Blandt de mest kontroversielle krav er oprettelsen af en uafhængig fond uden for regeringens rækkevidde, hvortil græske værdier vil blive overført og privatiseret. Fondens værdier – svarende til omkring 50 mia. euro eller over 20 procent af det græske bruttonationalprodukt – skal primært bruges til at afbetale de nye lån og til at tilføre bankerne kapital. Ifølge det oprindelige tyske forslag skulle fonden bestyres af den tyske udviklingsbank KfW, der har hovedsæde i Luxembourg, men i slut- dokumentet står der, at »denne fond vil blive oprettet i Grækenland og bestyret af de græske myndigheder under tilsyn af de relevante europæiske institutioner«.
Voldsom kritik
Reaktionen ikke kun i Grækenland, men blandt iagttagere i resten af Europa og verden, var forbløffelse, og snart fulgte beskyldninger om, at eurogruppen havde gennemført et statskup i Grækenland. Allerede søndag aften, inden den endelige aftale lå klar, trendede #ThisIsACoup (dette er et kup, red.) på Twitter og var det næstmest brugte hashtag i verden samt det mest brugte i Tyskland og Grækenland.
»I det mindste må de stadigvæk kalde det ’Grækenland’,« lød et tweet.
»Fra demokratiets fødested til demokratiets dødsleje. Nu rejser sig et zombie-kreditocracy,« lød en anden.
Mange iagttagere syntes oprigtigt chokerede over dokumentets ordlyd.
Den nobelprisvindende økonom Paul Krugman kaldte på sin blog dokumentet og kravene for »vanvid«.
»#ThisIsACoup er lige netop rigtigt. Dette overgår barsk og er rendyrket hævngerrigt; en fuldstændig ødelæggelse af national suverænitet og ingen håb om afskrivning,« skrev han.
Sony Kapoor, direktør for rådgivningsfirmaet ReDefineEurope, tweetede: »Chokeret over at Lagarde, ECB, Hollande, Matteo Renzi ikke greb ind, med alt hvad de kunne kaste med tidligere! Har ladet tingene ende så galt?«.
Politisk union
Andre ramte måske mere præcis det, som det handler om:
»Den græske gældskrise vil fremskynde EU’s finanspolitiske union som sammen med ECB’s monetære union vil cementere EU og styrke euroen,« skrev forfatteren Elie Elhadj på Twitter.
Læs også: Gældskolonien Grækenland
Det er langtfra en ny erkendelse, at en af årsagerne til at gældskrisen er endt, som den er, hænger sammen med, at eurozonen er en monetær, men ikke en finanspolitisk union. Samt at dette næste skridt er absolut nødvendigt på sigt, hvis eurozonen skal overleve og undgå nye Grækenlandskriser i fremtiden.
Læs også: Græsk premierminister: Vi undgår de mest ekstreme krav
Slagsmålene mellem Grækenland og de øvrige eurozonelande bunder netop i, at alle lande tænker nationalt først og eurozone sidst. Tidligere på måneden udgav EU’s såkaldte fem præsidenter – Jean-Claude Juncker, Donald Tusk, Jeroen Dijsselbloem, Mario Draghi og Martin Schulz – rapporten »Completing Europe’s Economic and Monetary Union«, der bl.a. påpeger nødvendigheden i lyset af eurokrisen af at udvikle en finanspolitisk union.
Som et første skridt foreslår de fem EU-præsidenter at oprette et rådgivende Europæisk Finans- politisk Råd, som skal »koordinere og komplementere de nationale finanspolitiske råd«, hvilket skal føre til »bedre overholdelse af de fælles finanspolitiske regler, en mere informeret offentlig debat og en stærkere koordination af de nationale finanspolitikker«. Det næste skridt vil være at oprette en fælles makroøkonomisk stabiliseringsfond, medlemslandene kan ty til ved økonomiske chok, de ikke selv kan håndtere.
For at nå frem til en »komplet struktur« – dvs. både en økonomisk, finansiel og finanspolitisk union – vil det »uundgåeligt indebære deling af mere suverænitet over tid«, skriver de fem.
»I praksis vil dette kræve, at medlemslandene i stigende grad accepterer fælles beslutning om elementer i deres respektive nationale budgetter og økonomiske politikker,« fortsætter de.
Det var meningen, at denne proces skulle foregå stille og roligt over tid, for politikerne er fuldt ud klare over, at der ikk e er den store appetit i deres befolkninger for yderligere suverænitetsafgivelse og integration. Ikke desto mindre er gårsdagens græske aftale et første skridt i denne retning.
Naturligvis er der stadig ikke tale om en fælles finanspolitik i eurozonen, så længe det kun er Grækenland, der har afgivet suverænitet, og så længe det kun er Grækenlands finanspolitik, der træffes fælles beslutninger om. Men det kan netop blive et første skridt, der fremmer integrationen i eurozonen.
Professor Mary Kaldor fra London School of Economics minder om den afdøde sociolog Ulrich Becks pointe: At det ikke var en fejl, at den politiske overbygning ikke var med fra starten, da euroen blev søsat. Det var en fortsættelse af Monnet-metoden.
»Præcis fordi det var et umuligt projekt, skabte dét en stærk interesse for en politisk union. Med andre ord, dem der gik med i den fælles valuta vidste, at projektet ville føre til yderligere integra- tion,« skriver hun og konkluderer: »Og det er der, vi nu er. Europa må fortsætte for at overleve. Det bliver nødt til at integrere yderligere.«
Bagslag?
Hun er langt fra alene med den konklusion, men ironisk nok kan den seneste udvikling – hvor Grækenland reelt (om end ufrivilligt) har accepteret at tage dette skridt og afgive finanspolitisk suverænitet – vise sig at gøre det endnu sværere for resten af eurozonen at tage det næste skridt.
Som Paul Mason – økonomiredaktør på det britiske Channel 4 – skriver i sin blog: »De store europæiske magter har demonstreret en appetit for at ændre mikrolovene i et mindre land: Landets regulering af dets bagerier, dets funding af det statslige tv-service, hvad der kan privatiseres og hvordan (…) Det ville være logisk nu for ethvert land i EU at lave nødplaner imod samme behandling – enten over finanspolitik eller noget andet spørgsmål, hvor Bruxelles og Frankfurt nyder suverænitet.«
Mere end nogensinde før synes det klart, at det demokratiske element i EU’s institutioner må styrkes. Der er næppe nogen anden europæisk befolkning, der vil gå med til at lade fællesskabet bestemme over deres skattebidrag efter de seneste forhandlinger, der ikke kun har vist, at de stærke lande kan gennemtrumfe deres vilje, men også at de kan gøre det stik imod befolkningernes udtalte ønske.

