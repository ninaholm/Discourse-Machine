'Det er enten huslejen eller sygeforsikringen'
Tilstrømningen af helbredsskrantende amerikanere uden forsikring var massiv, da en hjælpeorganisation for en uge havde omdannet et stadion i Los Angeles til gratis felthospital
Et stort stadion i Los Angeles var omdannet til gratis lægeklinik i en uge. 10.000 personer fik behandlinger for mange millioner kroner. Som en af gratisterne sagde: 'Kig engang rundt i den her sal og fortæl mig så, om der er ikke er plads til forbedring af Amerikas sygesikringsordninger?'


 LOS ANGELES - I nattens løb strømmede de til i tusindvis og dannede lange køer for at sikre sig et af de eftertragtede armbånd, der gav adgang til det ejendommelige parallelunivers, hvor lægebehandling er en gratis og grundlæggende rettighed og ikke en kostbar luksus.
Nogle af disse amerikanere havde vandret adskillige kilometer for bare at få taget deres blodtryk. Andre havde sovet i deres biler i håbet om at få en synstest eller en mammografi-undersøgelsem, og andre igen havde medbragt deres børn, så disse kunne få vacciner, der potentielt kan redde deres liv.
Samme uge som republikanske politikere skræmte borgerne med Storbritanniens National Health Service, som et »ondartet« >og »orwellsk« skræk-eksempel på alt, hvad der er galt med offentligt betalte sygesikringsmodeller, udspillede disse ekstraordinære scener sig i Inglewood, Californien, som en vedkommende påmindelse om, hvorfor præsident Barack Obama i grunden er så opsat på at reformere det amerikanske system.
Igennem otte dage var LA Forum, et stadion, som engang husede udsolgte Madonna-koncerter, til et kæmpemæssigt felthospital.
I Amerika er tilbud om gratis sundhedspleje så sjældent forekommende, at nyheden om dette magiske medicinske tilbud bredte sig som en steppebrand, hvorefter lange køer af mulige patienter tog opstilling for at modtage helt basale ydelser, som vesteuropæere er vant til at tage for givet.
I de første to dage modtog over 1.500 mænd, kvinder og børn gratis lægebehandlinger til en værdi af i alt 503.000 dollar (2,5 mio. kr.). 30 tandlæger hev 471 tænder ud. 320 personer fik standardmodel-briller, 80 fik mammogrammer, mens dusinvis fik akupunkturbehandlinger eller konsulterede nyrespecialister. Da den interimistiske klinik lukkede i går, havde 10.000 patienter fået behandling for i alt to millioner dollar (11 mio. kr.).
Den nedslidte Inglewood-bydel ligger blot få kilometer fra Beverly Hills palmebestrøede alleer og Hollywoods skinnende lys, men socialt er der verdener imellem.
De amerikanere, der stimlede sammen for at få gratis sundhedspleje på hjælpeorganisationen Remote Area Medicals mobile felthospital, var et kraftigt vidnesbyrd om den usle folkesundhedstilstand, som Obama forsøger at råde bod på.
17 rådne tænder
Christine Smith ankom kl. tre om eftermiddagen i håbet om at komme på sit første tandlægebesøg, siden hun fyldte 18. At hun havde et presserende behov for dette, var åbenlyst, idet 17 af hendes tænder var rådne, og i flere var der synlige huller. Hun lever i et konstant smertehelvede og har i flere år været ude af stand til at spise fast føde.
»Jeg fik en gastrisk bypass (operation, hvor svært overvægtige får formindsket mavesækken, red.) i 2002, men det gik helt galt, og mavesyren fik mine tænder til rådne. Jeg har haft flere job siden da, men ingen af dem havde sygesikringsordninger, så jeg har ikke haft mulighed for at komme til tandlægen for at få mine tænder lavet.« siger hun.
»Jeg kan slet ikke huske, hvordan det er selv at kunne tygge sin mad. Jeg har levet af suppe og nudler eller blendet mine fødevarer. Jeg har konstante smerter. Normalt ville det koste 5.000 dollar (25.000 kr.) at få lavet mine tænder. Så jeg venter gerne en uge på at få dem lavet gratis, hvis det kan lade sig gøre. Det vil ændre mit liv.«
Elendig dækning
I stadionforhallen, som er indrettet som ventesal, var Liz Cruise en af snesevis, som ventede på en gratis synsprøve. Hun er ansat i en stor supermarkedskæde, men kan ikke afse de månedlige 200 dollar (1.100 kr.) fra sin løn, som en sygesikring koster.
»For mig er valget enkelt: Jeg kan enten betale min husleje eller betale til min sygesikring. Hvad skal jeg stille op?,« spørger hun.
»Jeg er en af Amerikas 'fattige lønarbejdere' (working poor), som godt nok har et job, men hverken har råd til sygesikring eller er berettiget til offentlig hjælp. Jeg kan slet ikke huske, hvornår jeg sidst har været hos lægen.«
Skønt amerikanerne bruger flere penge på medicin end befolkningen i noget andet land i verden, er der knap 50 millioner, som ikke har nogen sygesikring.
Mange af dem, som har fast arbejde, har ikke råd til en god dækningsgrad, og selv de med standardordninger må gang på gang konstatere, at disse ikke dækker selv elementære behandlinger. I forrige måned fik Californiens arbejdsløse - som er helt afhængige af det offentligt finansierede Medicaid - deres adgang til tandpleje skåret væk.
Julie Shay var en af de mange, der ventede på at glide ned i en tandlægestol for at få udboret huller i fuld synlighed for forbipasserende. I flere år har hun krydset den mexicanske grænse for at få tænderne lavet til en billigere penge i Tijuana. Men for nylig blev det lovpligtigt for amerikanere, der vender hjem fra Mexico, at vise pas - førhen var et kørekort nok - og så opgav hun den trafik, da hun ikke har et pas. I dag har hun to tandbylder og så store smerter, at hun knap kan sove.
»Jeg har ikke noget pas og heller ikke råd til ét. Så min mand og jeg sov i vores bil for at være sikre på at få en plads så langt fremme i køen, at vi kunne komme til tandlæge her. Det lyder ret sølle, men lige akkurat så desperat er jeg faktisk.«
»Man skulle tro, at vi som et af verdens rigeste lande havde rigelig råd til at passe på hinandens helbred,« >siger hun.
»Men sandheden er, at de rige og de private forsikringsfirmaer simpelt hen ikke har forståelse for, hvad vi må døje med. Eller også er de bare ligeglade. Kig engang rundt i den her sal og fortæl mig så, om der er ikke er plads til forbedring af Amerikas sygesikringsordninger.«
Præsident Omabas planer om netop dette har været et helt centralt løfte i valgprogrammet for hans første periode, men hans reformpakke er i de seneste ugers løb blevet sablet ned af republikanske modstandere.
Pisker skepsis op
I en situation, hvor Demokraterne ikke har været i stand til at samle sig om en enkel og klar model, har deres rivaler udnyttet denne tøven i offentligheden til at tordne imod »socialiseret medicin«, og nu er chancerne for vidtrækkende reform blevet mere tvivlsomme.
Mest ødelæggende af alt har været strømmen af højtråbende højrefløjsmodstandere, som har pisket en skeptisk stemning frem ved de folkemøder, der ellers skulle adressere spørgsmål og tvivl.
I Pennsylvania i sidste uge blev senator Arlen Specter således budt velkommen af en menneskemængde på næsten 1.000 tilhængere i en sal, der kun var indrettet på at rumme det halve, og af de 30 udvalgte talere var næsten alle fjendtligt stemt over for offentligt finansieret sygesikring.
De tætpakkede tribuner i LA Forum fortæller en ganske anden historie. Den mobile klinik er blevet opstillet af det bemærkelsesværdige Remote Area Medical, en ngo, der i reglen forsøger at assistere den fattige landbefolkning i afsides områder, men også blev indsat i New Orleans efter orkanen Katrinas hærgen.
Nu er den begyndt at rykke ind i de amerikanske storbyer, og den netop overståede indsats i Los Angeles menes at være den største lægehjælpsoperation i USA, der har været ganske gratis.
Læger, tandlæger og terapeuter donerer deres tid og ressourcer til organisationen, og for mange fra lægestanden er dette en sjælden chance for at komme i kontakt med den etos om at tjene offentligheden, som deres fag oprindelig skal forestille at have bygget på.
»Der kommer mennesker her, som ikke har været hos lægen i årevis. Og vi er i stand til at sige: 'Hallo, du fejler det og det,« >siger Vincent Antony, der er nyrespecialist, som har afsat fem dage af sin og sit holds tid til frivilligt arbejde.
»Det er hårdt arbejde, men det er utrolig taknemmeligt. Det er åbenlyst, at vi har brug for de sygesikringsreformer. Der er alt for mange amerikanere, der falder gennem netmaskerne og ikke får den hjælp, de behøver. Det er grunden til, at vi ser så mange mennesker her på stadionet i dag.«
© The Independent og Information Oversat af Niels Ivar Larsen

