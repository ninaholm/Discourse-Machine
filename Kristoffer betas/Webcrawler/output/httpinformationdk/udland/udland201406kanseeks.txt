’Jeg kan ikke se, hvad der er ekstremt ved Front National’
Næsten hver fjerde franske vælger stemte på Front National til EP-Valget i et land præget af krise og mangel på tillid til politikerne. På markedet i provinsbyen Troyes var der ikke mange glade vælgere, og for eksperter er det især sofavælgerne, som er problemet
To valgtilforordnede i Lyon venter på vælgere ved valget til Europa-Parlamentet 25. maj. Næsten 57 procent af de franske stemmeberettigede borgere valgte at blive hjemme.


 
	I den gamle markedshal i provinsbyen Troyes, 160 km sydøst for Paris, kan man få alt, hvad hjertet begærer af grøntsager, kød og lækre oste. Til gengæld er det svært at finde en vælger. De fleste ryster bare på hovedet, når man spørger, hvad de stemte til europaparlamentsvalget sidste søndag.

	Den type vælgere, der var allerflest af ved det franske valg til Europa-Parlamentet, var da også dem, der valgte at blive hjemme. Næsten 57 procent foretog sig noget helt andet end at stemme søndag den 25. maj.

	»Jeg ville ikke ane, hvad jeg skulle stemme,« undskylder Anne sig, som er 48 år og ejendomsmægler. Hun er på markedet for at købe ind til familiefrokosten Kristi himmelfartsdag og udvælger omhyggeligt asparges. »Det gør i øvrigt ingen forskel, gør det? Frankrig har levet over evne, og nu skal der betales, ser det ud til.«

– Så du er tilfreds med Hollande?

	»Alt er jo ved at gå i stå, så nej, jeg er ikke tilfreds. Hollande er jo ret latterlig, men jeg kan ikke se, at andre ville gøre det anderledes.«

	Troyes ligger i departementet Aube, der med en valgdeltagelse på 45 procent havde flittigere vælgere end landsgennemsnittet på 33 procent. Til gengæld var resultatet en endnu mere markant sejr til Front National. Partiets næstformand, Florian Philippot, trak her over 32 procent af stemmerne til sin liste, Bleu Marine – nej til Bruxelles, ja til Frankrig.

	Sofavælgerne

	For politologen Thomas Guénolé, specialist i den franske højrefløj, er udnævnelsen af Front National til »Frankrigs største parti« dog en tilsnigelse. Partiet havde selv plakaterne klar med netop denne formulering, da resultaterne lå klar søndag aften. Stort set alle kommentatorer slugte formularen råt.

	»Hvis man tager den samlede vælgermasse i betragtning, ligger Front National jo stadig kun omkring de 12 procent, som de længe har gjort. Det er forbavsende stabilt. Men de moderne medier er ekstremt konkurrencepræget og reagerer på sensationer. Det er et spil, som Front National udnytter til fulde,« forklarer Guénolé.

	Nøglen til forståelse af fransk politik ligger hjemme på den sofa, vælgerne først og fremmest valgte.

	»Ret beset ændrer antallet af stemmer på Front National sig ikke betydeligt, hvis man tæller efter. Men Front National er det eneste parti, som i disse tider formår at mobilisere deres egne vælgere, nu med Marine le Pen og Philippot i spidsen. Og de er vældig dygtige.«

	»Bleu Marine«, som Front Nationals liste hedder, er både en henvisning til Marine le Pen, men betyder også til »mørkeblå«. Umiddelbart så det i Aube ud til at være en kæmpestor mørkeblå bølge, som ramte departementet med Philippots 32 procent. Nadine Morano, der er tidligere minister og populær politiker for det borgerlige parti UMP, formåede at hive 25 procent af stemmerne hjem mod partiets 20 procent på landsplan. Den socialistiske kandidat satte bundrekord med cirka 10 procent, mod 13 procent på landsplan.

	Det sidste kan madame Levot godt forstå. Hun er pensionist, i sirlig spadseredragt og åbenlyst forarget over præsident Hollande: »Han skulle hellere tage sig af landets politik end af damer. Der er ikke meget at være stolt af.«

– Hvad stemte du så selv?

	»Jeg stemte UMP, ja, det har jeg altid gjort, eller før hed det jo ikke UMP. Men det er nu heller ikke fordi, jeg er særlig stolt over dem for tiden. Jeg tror nu ikke, Nadine Morano har noget med den slags at gøre. Hun er en dygtig politiker, så ja, hende stemte jeg på.«

	Siden mandag har man i Frankrig været vidne til, at det store oppositionsparti, UMP, nærmest er brudt sammen. Mandag indrømmede en af partiets spidser, at den bilagssag, som har svækket partiets valgkamp, er en realitet. Nicolas Sarkozys præsidentkampagne var delvist finansieret bag om de officielle regnskaber. Partiformand Jean-François Copé gik nødtvungent af, og UMP styres nu af et triumvirat af tidligere premierministre, Alain Juppé, Francois Fillon og Jean-Pierre Raffarin.

	Ingen ’republikansk bølge’

	Det er ikke i Troyes, der denne feriedag er demonstrationer mod Front National. Men det er der i Paris og andre franske storbyer. I Paris har omkring 4.000 unge demonstreret, i andre store byer som Nantes og Toulouse ligger tallet på mellem 500 og 1.000. Det er meget langt fra den »republikanske bølge«, som fulgte Marine le Pens fars succesfulde præsidentkandidatur i 2002, hvor 1,3 millioner franskmænd gik på gaden.

	I Troyes er denne »storbyelite« ikke samlende. Få hundrede meter fra den bugnende torvehal i Troyes ligger Pole emplois, jobcentret. Der er helligdagslukket, men nogle unge hænger ud på en café. Også her ryster de fleste på hovedet ved spørgsmålet om, hvem de stemte på i søndags.

	»Stemme? Hvilket land er du fra?« spørger én. »Her til lands gør det ingen forskel.«

	Men Dorian vil godt fortælle, at han har stemt Front National. Han er ufaglært, 28 år gammel og har mest arbejdet på byggepladser. Heller ikke dér, er der job for tiden.

	»Jeg vil ikke sige, at jeg har forstand på politik, men jeg kan jo se, at fabrikkerne lukker overalt i Frankrig, og at det bliver ved. Og arbejdet må jo være et sted. Det er i al fald ikke her. I øjeblikket flytter de enten arbejdet ud, eller også kommer østarbejderne og tager jobbene.«

– Er det noget, du selv har oplevet?

	»Der tales lige rigeligt mange sprog på byggepladserne. De eneste, som vil gøre noget ved det, er Front National. Og det er ikke, fordi jeg har noget imod fremmede, overhovedet ikke. Hvis der var job nok, var det jo ikke noget problem, men det er der ikke.«

	’Hvorfor gør Europa ikke noget?’

	Troyes var engang blomstrende centrum for tekstilindustrien, men det har over 30 år vendt. Den socialistiske regerings fejlslagne forsøg på at vende arbejdsløshedskurven kan aflæses i tørre tal. Arbejdsløsheden er de seneste to år med socialisterne ved magten steget til over 12 procent, med især stor ungdomsarbejdsløshed. De unge synes enten at have resigneret – kun 27 procent af unge under 25 år har stemt. Men blandt dem, der har stemt, har en tredjedel på landsplan stemt Front National, ganske som Dorian.

– Er du ikke bange for, at det er et højreekstremistisk parti?

	»Jeg kan faktisk ikke se, hvad der er ekstremt ved det. Jeg kan godt forstå, at de pampere, der sidder på magten nu, ikke vil af med den. Så kan de jo prøve at sikre sig ved at kalde andre ekstreme. Jeg synes, det er ekstremt, at nogle multinationale selskaber flytter arbejdet rundt i verden. Det er jo overalt i Europa, der ikke er arbejde. Hvorfor gør Europa så ikke noget ved det?«

	Ifølge Thomas Guénolé stikker problemet dybt.

	»Frankrig har brug for gennemgribende reformer. Vi har været gennem en periode på 60 år siden sidste systemskifte. Først 30 års optur og nu 30 års nedgang, som har ført til en enorm gæld. På en måde har hele Frankrig brug for en psykoanalyse: Hvordan er vi endt her, og hvordan kommer vi videre?«

– Men når man prøver at gennemføre reformer i Frankrig, går alle på gaden eller strejker?

	»Ja. Det er derfor, jeg tror, den reform, man burde begynde med, er at gøre det til en pligt at stemme. Man har ret til at stemme, men også pligt. Eller også at ethvert valg blev annulleret, hvis der var under 50 procent af de stemmeberettigede, som stemte. Front National synes i al fald at have en særlig kollektiv fornemmelse for, hvornår det er værd at stemme, som her ved EP-valget.«

	Ved det samme cafébord som Dorian sidder også en ung pige. Jeg spørger hende, om hun har stemt.

	»Nej. Ærlig talt. Europa – det er bare for langt væk.«

