Kinas ledelse vil vende internettet til egen fordel
Trods forsikringer om, at censur på nettet udelukkende retter sig mod porno og kriminalitet, viser lækkede dokumenter fra partitoppen, at den 'største opgave' er at slå ned på 'politisk farlige informationer', og at celler skal infiltrere nettet for at manipulere den offentlige mening


 BEIJING  Det var et af de sidste projekter, som Ai Weiwei nåede at sætte i gang, inden han blev arresteret. Den internationalt kendte kunstner og aktivist ville afdække et af det kinesiske styres mest berygtede og samtidig mest obskure forsøg på at manipulere den offentlige opinion: brugen af en hærskare af kommentatorer, der på internettet udgiver sig for at være almindelige borgere, men som i virkeligheden er styrets betalte talerør.
»Det er kommunistpartiets forsøg på at forfalske folkets stemme og give indtryk af, at det faktisk nyder støtte i befolkningen,« har Ai Weiwei sagt i et interview med Information.
Brugen af internetkommentatorer lader til at være massiv, men er politisk et yderst følsomt fænomen på grund af det hemmelighedskræmmeri, der omgiver alle metoder til kontrol med den offentlige opinion i Kina. Der er ekstremt få oplysninger om, hvem de er, hvordan de er organiseret, og hvor deres ordrer kommer fra.
Det var de spørgsmål, som Ai Weiwei, der længe har kæmpet mod styrets internetkontrol, søgte at besvare. Hans projekt blev dog stoppet brat, da han den 3. april blev arresteret som led i Beijings hårde kurs over for regeringens kritikere.
Men hemmeligstemplede dokumenter fra kommunistpartiet om styrets propagandastrategi, som Information har haft adgang til, bekræfter nu, at internetkommentatorerne eksisterer, at de styres af partiledelsen og har som mål at forme den offentlige diskurs i kommunistpartiets favør.
Dokumenterne fortæller, at lokale celler skal være styrets øjne på internettet og »hurtigst muligt rapportere til partikomiteen og regeringen, om de emner, der er yderst følsomme og kan have en stor negativ indflydelse på samfundets stabilitet«. Som næste skridt skal de, på ordre fra partiet, »så hurtigt som muligt ødelægge de negative brændpunkter på internettet«, og derefter skal »internetkommentatorerne organiseres for at føre den offentlige opinion i den rigtige retning«.
Til styrets gavn
Internettet er blevet hyldet som et instrument, der kan give den kinesiske befolkning større mulighed for at ytre sig kritisk om styret og dermed undergrave dets magt. Som Ran Yunfei, en forfatter og blogger, som også er blevet arresteret i forbindelse med myndighedernes igangværende stramning, har sagt til Information:
»Internettet er vores vigtigste våben, da alle andre kanaler er fuldstændig kontrolleret af regeringen.«
Men som brugen af kommentatorerne viser, så satser Beijing også på at udnytte cyberspace til gavn for sig selv.
»Det kinesiske styre bliver stadig bedre til at udnytte de fordele, som internettet tilbyder,« siger Anne-Marie Brady, som bl.a. forsker i det kinesiske styres propaganda ved University of Canterbury, New Zealand.
»Det er først og fremmest et fremragende medium til at få styrets egen propaganda ud til et kæmpe publikum på en meget lettere og mere effektiv måde end ellers.«
Amnesty Internationals generalsekretær, Salil Shetty, advarede i marts om, at autoritære lande som Kina investerer »betydelige ressourcer i proregerings-blogs« med det mål at cementere statsmagten.
Skadelig information
Med omkring en halv milliard brugere i Kina er internettet blevet det vigtigste og frieste forum for debat i landet, og derfor ser lederne det nødvendigt at tøjle det til egen fordel.
»Internettets hastige udvikling giver os nye udfordringer i det offentlige opinionsarbejde,« hedder det i endnu et af de hemmeligstemplede dokumenter fra Beijing bys politiske ledelse.
Befolkningens meninger skal »guides for at sikre stabiliteten af partiets styring«, og samtidig skal »kontrollen med politisk skadelig information på internettet øges«.
Beijing har officielt meldt ud, at det primære mål med landets internetkontrol er at komme »falske informationer, obskønt og vulgært materiale og hasardspil« til livs. Men i et dokument fra kommunistpartiets magtfulde centrale propagandabureau afsløres det, at den »største opgave« for censuren i virkeligheden er at slå ned på »politisk farlige informationer«,  og det gælder specielt »aggressivitet rettet mod partiet og dets ledere, promovering af andre politiske systemer og pressefrihed«.
Alle forlag, redaktioner, trykkerier og internetudbydere skal underkastes tilbundsgående undersøgelser med henblik på at opspore politisk følsomt indhold, hedder det. Selv onlinebutikker skal finkæmmes for at sikre, at de ikke sælger illegale tekster og billeder.
Indlæg for 50 øre
Rygter om styrets brug af internetkommentatorer dukkede op for cirka seks-syv år siden. Hurtigt blev de på beskrevet nedladende som wumao-dang, 'halvtredsøre-hæren', da det forlød, at det var det beløb, de fik af styret for hvert partivenligt indlæg, de leverede.
Hvor mange kommentatorer der står på statens lønningsliste, er usikkert. Men vurderingen fra flere eksperter lyder på adskillige tusinder. Dokumenterne fra partiet angiver ingen tal, men oplyser dog, at hver lokalregering på eller over amtsniveau  og dem er der over 3.000 af i Kina  skal oprette celler med kommentatorer. I 2010 rapporterede den kinesiske avis Global Times, at den vestlige provins Gansu alene søgte 650 fuldtidswebkommentatorer.
Jasmin-fobi
Kommentatorerne er styrets forreste linje i forsvaret mod spredning af regeringsfjendtlige bevægelser på internettet. Repræsentanter fra Folkets Befrielseshær har med nervøsitet peget på internettets betydning for de anti-autoritære revolter i Nordafrika og Mellemøsten.
Det var netop Jasminrevolutionen i den arabiske verden, som i februar inspirerede anonyme bloggere til via internettet at opfordre til protester mod det kinesiske styre. Det fik alarmklokkerne til at ringe i Beijing. Kontrollen med internettet blev yderligere skærpet, og en lang række dissidenter og borgerrettighedsaktivister blev arresteret.
Blandt dem var Ai Weiwei, som onsdag sidste uge blev løsladt efter 81 dage i fængsel, men som dog tilsyneladende nu har fået mundkurv på af myndighederne. Efter hans arrestation udførte styrets internetkommentatorer en af deres hovedopgaver: angreb på dem, som Beijing anser for styrets fjender. På internettet har de sværtet Ai Weiweis image i et forsøg på at mindske hans støtte i befolkningen  en skæbne, der også overgik sidste års vinder af Nobels fredspris, den fængslede dissident Liu Xiaobo.
Blot et arbejde
En af dem, som står for det arbejde, kan være den unge journalistuddannede mand, som Ai Weiwei nåede at interviewe, inden han blev arresteret. I sidste måned dukkede en afskrift af deres samtale op på internettet, hvor kommentatoren, som blot ville kendes under bogstavet 'W', afslørede, at han hver dag via e-mail fik instrukser oppefra om, hvilke emner han skulle kommentere, og hvilken »ideologisk retning« hans indlæg skulle tage for at »guide den offentlige opinion korrekt«.
Det er ikke noget han gør, fordi han ideologisk støtter kommunistpartiet. Han anser det i stedet blot for at være et ganske almindeligt deltidsarbejde, som giver ham lige under 500 kr. om måneden.
»Jeg havde brug for lidt ekstra indkomst, så jeg gjorde et forsøg og fandt ud af hvor let det var,« sagde W.
Kilderne der optræder i denne artikel har ikke set omtalte dokumenter/filer, men har fået indholdet refereret af Informations journalist. 

