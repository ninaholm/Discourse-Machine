Forsvaret: Facebook skal redde afghanske tolke
Forsvaret mangler oplysninger om afghanske tolke, der har arbejdet for de danske styrker, og opfordrer nu soldater med kontakt til tolke til at henvende sig. Absurd, at tolkenes mulighed for at få hjælp kan afhænge af, hvem de er Facebook-venner med, mener Amnesty International


 
	Efter flere måneders forgæves forsøg på at få vigtige oplysninger om tolke, der har arbejdet for de danske styrker i Afghanistan, tager Forsvaret nu utraditionelle metoder i brug. Det fremgår af en pressemeddelelse på Forsvarskommandoens hjemme-side.

	»Forsvaret har brug for flere informationer om tolke i Afghanistan, der har samarbejdet med de danske styrker,« skriver Forsvarskommandoen i en pressemeddelelse, hvor den opfordrer nuværende eller tidligere ansatte, der har gjort tjeneste i Afghanistan, til at henvende sig, hvis de har kontakt til tolkene – eksempelvis »via Facebook eller e-mail«.»Oplysningerne skal give Forsvaret så godt et grundlag som muligt til at verificere de oplysninger, vi får, når en tolk henvender sig til Forsvaret, så vi hurtigst muligt kan afklare, om den enkelte lever op til kriterierne i tolkeaftalen,« uddyber Forsvarskommandoen i et svar til Information.

	Aftalen åbner for, at tolke, der kan være i fare som følge af deres tilknytning til de danske styrker i Afghanistan, kan få hjælp lokalt eller asyl i Danmark.

	Konkret er det oplysninger om 37 tolke, som var hyret gennem det amerikanske firma Mission Essential, man leder efter, oplyser Forsvarskommandoen til Information.

	Firma svarer ikke

	Som Information i sidste uge kunne afdække, har Forsvaret forgæves forsøgt at indhente oplysninger om tolkene fra det amerikanske firma.

	Men på trods af at der er gået flere måneder, og at Forsvaret hævder at have sendt flere rykkere, har Mission Essential fortsat ikke udleveret de efterspurgte informationer, der blandt andet omfatter navne, ansættelsesperioder og kontaktoplysninger. Derfor forsøger Forsvaret altså nu at indhente oplysningerne ad anden vej.

	Selv om det som udgangspunkt er godt, at Forsvaret nu inddrager sine medarbejdere i forsøget på at fremskaffe oplysninger, er det under al kritik, at tolkenes mulighed for at få hjælp kan komme til at afhænge af, om de er Facebook-venner med danske soldater.

	Det mener vicegeneralsekretær i Amnesty International Danmark, Trine Christensen.

	»Det er selvfølgelig fint, at man tager også lidt mere utraditionelle kanaler i brug. Men det er helt håbløst, at man på den måde er nødt til at forlade sig på tilfældige personlige kontakter. Det er en meget passiv strategi at lægge en pressemeddelelse ud på en hjemmeside og så håbe, at nogen ser den,« siger Trine Christensen.

	Hun understreger, at Danmark ikke kan undskylde sig med, at det er et privat amerikansk firma, der har haft ansvaret for at holde styr på tolkene.

	Ekspert: Lav klarere kontrakter

	»Det er helt uforståeligt, at man ikke har informationer om folk, man har arbejdet side om side med. Man skal huske, at de her mennesker kan være i livsfare,« siger Trine Christensen.

	Danmark kunne faktisk have sikret sig mod at havne i en situation, hvor man kan være afhængig af personlige relationer mellem soldater og tolke for at få nødvendige oplysninger. Det mener Jens Ringsmose, der er professor ved Center for War Studies ved Syddansk Universitet og har beskæftiget sig med brugen af private sikkerhedsfirmaer i konfliktzoner.

	»Man kunne jo have skrevet det ind i kontrakten med Mission Essential, at firmaet havde pligt til at levere oplysninger af den her type. Så havde vi formentlig haft et mindre problematisk forløb,« siger Jens Ringsmose.

	Han fremhæver, at debatten om brugen af firmaer som Mission Essential ikke er ny. I USA har man længe gjort brug af de private aktører.

	»Oven på krigene i Irak og Afghanistan, har der i USA været en proces, hvor man har evalueret brugen af private sikkerhedsfirmaer og er blevet bedre til at formulere kontrakterne præcist. Det kunne man måske lære af fra dansk side,« siger Jens Ringsmose

	Tiltrædende forsvarsminister Nicolai Wammen (S) ønsker på nuværende tidspunkt ikke at udtale sig, da han endnu ikke har haft tid til at sætte sig ind i sagen, oplyser Forsvarsministeriets presseafdeling.

