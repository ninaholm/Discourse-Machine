Uro over alvorligt strømsvigt på svensk kernekraftværk
En strømafbrydelse på et svensk kernekraftværk i sidste uge er blevet kategoriseret som en såkaldt kategori 1-hændelse, den alvorligste kategori på den svenske nukleare myndigheds skala


 
	Da strømmen torsdag formiddag gik på reaktor 3 i det svenske atomkraftværk, Forsmark, nord for Stockholm, startede nødgeneratorerne ikke automatisk, men måtte sættes i gang manuelt fra kontrolrummet. Derfor bliver der nu set med stor alvor på situationen, og den svenske Strålsäkerhetsmyndigheten, den svenske nukleare myndighed, har kategoriseret hændelsen som en kategori 1-hændelse – den mest alvorlige kategori på deres tretrinsskala. Netop derfor vækker hændelsen også kritik.

	»Problemet er, at de ikke ved, hvorfor det skete, og hvordan det kunne ske, samt at de ikke har nogen handleplan for, hvad de skal gøre i den slag tilfælde, så de ansatte måtte improvisere og starte dieselgeneratorerne manuelt,« siger Rolf Lindahl fra Greenpeace Nordic og fortsætter:

	»Denne her hændelse indikerer, at deres sikkerhedsprocedurer ikke er gode nok, for der bør være procedurer og rutiner for denne slags hændelser, og det er både mærkeligt og alarmerende, at der ikke er det.«

	En alvorlig sag

	Den pågældende reaktor har været lukket ned på grund af vedligeholdelsesårsager siden den 19. maj, og strømafbrydelsen skete i forbindelse med, at kraftværket lavede tests af reaktoren. Strømafbrydelsen betød, at pumperne til kølesystemet stoppede. I den slags tilfælde står fire dieselgeneratorer klar til at tage over, men da de ikke startede automatisk, måtte personalet starte dem fra kontrolrummet. Efter 14 minutter startede den første, efter en halv times tid var der gang i alle dieselgeneratorerne, og efter 40-45 minutter var reaktoren tilbage på det ordinære elektricitetsnet.

	Hos Forsmark selv er man enig i, at det er en alvorlig hændelse. Men kommunikationschef Claes-Inge Andersson mener, at personalet var uddannet til at håndtere hændelsen torsdag formiddag.

	»Vores personale er uddannet til at klare selv uforudsete situationer. Så de ved godt, hvad de skal gøre, hvis vi mister strømmen, og generatorerne ikke starter automatisk. Så er der nogle procedurer, de skal følge, nemlig at starte generatorerne fra kontrolrummet,« siger han og fortsætter:

	»Sagen er meget alvorlig, fordi vi ikke vidste, hvorfor det skete, og hvorfor generatorerne ikke startede automatisk. Vi har lavet en undersøgelse, som viser, at strømmen gik på grund af de tests, vi lavede på reaktoren. Nu skal vi finde ud af, hvorfor generatorerne ikke startede automatisk. Vi skal finde ud af, hvad der helt præcist skete, så vi kan undgå, at sådan noget sker igen.«

	En kategori 1-klassifikation betyder, at Strålsäkerhetsmyndigheten skal godkende reaktoren, før den igen kan tages i brug.

