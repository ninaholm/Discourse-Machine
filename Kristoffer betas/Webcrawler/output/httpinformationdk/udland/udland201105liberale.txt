Det liberale Serbiens sejr over nationalismen?
Anholdelsen af krigsforbryderen Ratko Mladic vil uden tvivl gøre det lettere for Serbien at føre forhandlinger med EU, lyder  vurderingen. Men en dyb nationalisme hersker stadig i Serbien
Et billede taget i september 1992 viser sørgende slægtninge og venner ved bisættelsen af  seks bosniske muslimer, der blev dræbt under Ratko Mladic' styrkers belejring og daglige bombardement af Sarajevo gennem tre år. 10.000 af byens indbyggere blev dræbt under krigen.


 Ratko Mladic blev anholdt i et hus, hvor han boede under sit eget navn hos sin fætter i landsbyen Lazarevo uden for Beograd. Mladic, som efter sigende skulle være blevet overvåget af de serbiske myndigheder i flere måneder, modsatte sig ikke anholdelsen. Hvornår det skete, er uvist, men det blev kendt i går.
Generelt vurderer kommentatorer, som Information har talt med, at Serbiens vej til EU  og måske også NA-TO  er blevet kortere nu. Men om det liberale Serbien nu har vundet over det ekstremt nationalistiske Serbien er straks mere tvivlsomt:
»Serbien er blevet et langt mere normalt land end for blot fem-seks år siden,« mener Nicholas Walton, der er kommunikationsdirektør i Europarådets udenrigsudvalg.
Walton fortsætter:
»Det betyder meget for ungdommen, der ikke i samme grad som ældre generationer af serbere er knyttet til fortiden. For dem er det vigtigt at kunne få visum til resten af Europa og få en bedre økonomi. Mange unge serbere vil derfor se Mladic' anholdelse som et led i Serbiens normalisering. De ser på Kroatiens kurs mod EU-medlemskab og ønsker sig det samme.«
Den serbiske sump
Frederik Stjernfelt, der sammen med Jens Martin Eriksen har skrevet to bøger om Serbien og borgerkrigen, ser anholdelsen af Mladic som et vigtigt tegn på, at »den serbiske stat er ved at komme sig oven på mange års anomali,« som han udtrykker det.
»I Serbien har der været en mærkelig gråzone, eller rettere en underlig sump, af en blanding af mafia og gamle paramilitære styrker, der efter krigen gik ind i organiseret kriminalitet, og så de hemmelige tjenester.«
Stjernfelt kalder derfor anholdelsen »et stærkt skridt fremad« for Serbien, fordi det tyder på, at den serbiske statsmagt nu har mere kontrol med militæret og de hemmelige tjenester.
Ligeledes har Balkan-kenderen Karsten Fledelius, en meget positiv vurdering. Han håber på, at anholdelsen er tegn på, »at det civile Serbien nu har vundet over det militære Serbien.«
»Jeg ved ikke, hvad der er foregået i det militære establishment, men man kan håbe på, at dele af det har lagt afstand til fortiden.«
»Det er i hvert fald en gigantisk sejr for præsident Boris Tadic, der gik på tv med flag og statsvåben bag sig og lovede fuldstændigt samarbejde med krigsforbryderdomstolen i Haag,« påpeger Fledelius.
Knap så optimistisk er vurderingen fra Balkan-eksperten Dusan Reljic fra den tyske 'Stiftung Wissenschaft und Politik':
»Den serbiske præsident har understreget tre ting: Først og fremmest er et stykke serbisk historie tilendebragt. Som det andet er vejen til forsoning i den splittede serbiske regering blevet lettere at betræde. For det tredje er Serbiens ønske om EU-medlemskab blevet mere realistisk. Præsidenten har ret i alle tre ting, men spørgsmålet står stadig tilbage, om Serbien var nødt til at spilde så meget tid på at blive medlem af EU, fordi det ikke har været klart om alle dele af sikkerhedsapparatet har samarbejdet. Dette spørgsmål står stadig åbent,« siger Reljic.
Blodsudgydelser igen
Forfatteren Jens Martin Eriksen hæfter sig ved, at det allerførste, præsident Tadic sagde på pressemødet, var, at »nu har vi opfyldt kravet fra EU«. Eriksen tvivler heller ikke på, at forhandlingerne med EU nu kan komme op i et højere gear.
»Men anholdelsen af Mladic ændrer ikke ved, at når der senere på året kommer præsidentvalg i Serbien, så kan balancen mellem det liberale Serbien tippe i forhold til det ekstremt nationalistiske Serbien.«
»Selv om Mladic udleveres til Haag, så har den ekstreme nationalisme for længst sejret, og Vesten har lidt nederlag. Trods Dayton-aftalen lykkedes det ikke for Vesten at forsvare bosnierne eller få de fordrevne repatrieret,« siger han og vurderer derfor, at store dele af serberne stadig vil anse Mladic for en helt, der nu måske endda bliver en slags martyr.
»Så det er kun i forhold til EU, at anholdelsen har politisk betydning. Nord- og Østbosnien  det er stadig uløst. Det nuværende liberale styre vil gerne være en del af Europa, men hvis magten tipper ved valget, så vil voldshandlingerne bryde ud igen,« forudser han.


