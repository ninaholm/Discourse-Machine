Sundhedsarbejdere i Afrika betaler med deres liv
Epidemien har blotlagt et svagt sundhedssystem og taget livet af mere end 4.000 mennesker, men langt flere ville formentlig være døde, hvis ikke det var for de lokale sundhedsarbejderes modige indsats
Langt flere ville formentlig være døde af ebola i Vestafrika, hvis ikke det var for de lokale sundhedsarbejdere, som ikke har mange andre våben i kampen mod sygdommen end deres overbevisning og mod.


 Den 21. juli begyndte som enhver anden mandag for Ameyo Adadevoh, der er læge i den tættest befolkede by på det afrikanske kontinent, Lagos i Nigeria. I et myldrende kvarter i centrum af byen ventede en stor mængde patienter som sædvanlig ved hospitalet, hvor Adadevoh er kendt for somme tider at uddele gratis medicin til dem, der ikke har råd. Blandt patienterne denne morgen var en, som var kommet ind aftenen forinden med feber og opkastninger.
Sagen var, at den liberiansk-amerikanske embedsmand Patrick Sawyer var sluppet igennem tre sikkerhedsniveauer – en karantæne samt lufthavnskontrollerne i både Liberia og Nigeria – der skulle inddæmme et sygdomsudbrud i tre vestafrikanske lande. Inden for 24 timer blev Sawyer Nigerias første ebola-patient, og Adadevohs lille hospital måtte i al hast forvandle sig til en ebola-afdeling.
Når Nigeria indtil videre ser ud til at være sluppet relativt uskadt fra sit møde med ebola, er det ikke mindst takket være de hurtigttænkende ansatte på det lille familiehospital, som satte deres egne liv på spil i seks dage, før regeringen var klar til at flytte Sawyer. Indtil videre har ebola kun kostet otte mennesker livet i Nigeria. Men som alle andre steder er det sundhedsarbejderne, der har betalt den højeste pris: Fire af de otte ofre var hospitalsansatte, heriblandt Adadevoh.
»Det sørgeligste er,« siger hendes søn Bankole i dag, »at hun var her i Nigeria for at opbygge et sundhedscenter, indbyggerne kunne stole på, og hun døde, fordi det nigerianske system svigtede hende.«
Svag politisk ledelse
De fejl, der sker selv i avancerede sundhedssystemer, er i forbindelse med ebola fatale, men det er intet imod den rædsel, som hersker for såvel patienter som læger på de overbelastede hospitaler i Vestafrika. Epidemien har blotlagt et svagt sundhedssystem og en svag politisk ledelse og taget livet af mere end 4.000 mennesker. Langt flere ville formentlig være døde, hvis ikke det var for de lokale sundhedsarbejdere, som ikke har mange andre våben i kampen mod ebola end deres overbevisning og mod.
Som en ambulancefører sagde, da han – kun iført et plasticforklæde som beskyttelse – satte en patient med formodet ebola af ved hospitalet i Freetown, Sierra Leone:
»Vi har ikke udstyr til at føle os sikre, men hvad skal vi gøre? Vi er nødt til at hjælpe disse mennesker.«
For at køre et behandlingscenter med 70 pladser på en forsvarlig måde vurderer Verdenssundhedsorganisationen (WHO), at der skal bruges 200 sundhedsuddannede arbejdere.
En forsinket bølge af international bistand omfatter teknikere, medicinsk udstyr og penge, men der er stadig mangel på folk, der kan gå i felten.
Samtidig har den private sorg, som har ramt familierne til de mindst 240 sundhedsarbejdere, der er døde af ebola, en skræmmende offentlig effekt: Den fjerner grundlaget for rekruttering til et i forvejen vaklende sundhedssystem, der har brug for genopbygning, når de internationale organisationer trækker sig ud.
Succesen i Nigeria viser, at resolut handling fra sundhedsarbejderes side kan standse en epidemi, før den bryder ud, endda på trods af handlingslammelsen fra statens side: Selvom Nigeria er Afrikas største økonomi, havde landet ikke en eneste karantæne-afdeling i funktion, da ebola ramte seks måneder efter udbruddets start i Vestafrika.
Adadevoh organiserede desinfektion af hele hospitalet, downloadede og uddelte faktaark om ebola og stod i seks dage i spidsen for en interimistisk ebolakarantæneafdeling helt uden støtte fra regeringen. Da Liberias præsidents rådgivere krævede at få den højtstående embedsmand Sawyer frigivet for at deltage i en konference, nægtede hospitalet at slippe ham løs.
Da de nigerianske myndigheder langsomt kom op i omdrejninger, trak de blandt andet på erfaringer fra et polio-overvågningsprogram og sikrede en effektiv og omfattende screening af flere end 900, der kunne have været i smittefare.
Adadevoh døde ni dage efter sit sidste besøg på den karantæneafdeling, hun havde arbejdet så hårdt for at forbedre. Dermed blev hun det senest registrerede ebola-offer i Nigeria.
Andre steder er den lille gruppe af sundhedsarbejdere, der langsomt afløser de internationale og lokale frivillige, hårdt ramt. Blot 120 læger er til rådighed for Sierra Leones seks millioner indbyggere, og blandt ebola-ofrene er den eneste specialist i hæmoragisk feber. I Liberia, der har én læge for hver 70.000 indbyggere, har den højest rangerende overlæge nu sat sig selv i karantæne, efter at hendes assistent døde af ebola tidligere på måneden.
Eneste læge på afdelingen
Det første ebola-udbrud var i Guinea i december, men der gik to måneder, før den lidet kendte sygdom, der hærgede i afsondrede små samfund, blev identificeret.
Da ebola ramte nabolandet Sierra Leone, var de fleste sundhedsarbejdere på Kenema statshospital allerede flygtet. Men ikke Sheikh Umar Khan.
»I mere end en uge var han den eneste læge på afdelingen. Det var meget vanskeligt for ham at få sine yngre kolleger til at møde ind,« fortæller Mohamed Barrie, en nær ven af Khan og selv en af blot tre læger, som har ansvaret for flere end 600.000 indbyggere i nabobyen Kono.
Sidst Barrie så Khan var i sundhedsministeriet i juni, hvor han lobbyede på vegne af de sundhedsarbejdere, der var i strejke på grund af udeblevne lønninger og utålelige arbejdsforhold.
»Han forsøgte at overbevise ministeriet om, at det var nødt til at genopbygge tilliden og få lægerne tilbage på arbejde,« siger Barrie. »Men det er ikke let i Sierra Leone. I årevis arbejder man uden rindende vand på hospitalet, og så ser man endnu en ung læge gå ind i regeringen, og pludselig bygger de nyt hus og køber ny bil.«
Sierra Leones omfattende korruption gav anledning til mistanke om, at påstanden om et ebolaudbrud blot var et påskud for regeringen for at plyndre de offentlige kasser.
Hvad Khan ikke kunne vide var, at hans død blev et vendepunkt: At en af landets mest respekterede læger var blevet offer for sygdommen, fik befolkningen til at indse, at det var alvor.
Da en fjerde læge, Olivet Buck, døde i Freetown i september, gik lægerne atter i strejke.
»Olivet Buck havde klaget over, at de ikke havde hverken handsker, beskyttelsesdragter eller andre redskaber. Hun opfattede den manglende politiske vilje til at håndtere sundhedsproblemet som en bombe, der ventede på at gå af,« sagde hendes bror Albert, der er praktiserende læge i England.
Olivet Buck havde kort forinden fortalt Albert om, hvordan penge til ambulancernes benzin forsvandt.
»De var altid nødt til at få tingene til at fungere på trods. Min søster døde i kamp. Hun og andre som hende bør hyldes som de stille helte, de er.«
Den morgen, Khan døde, lå han i sengen, i højt humør, og lyttede til radioen, mens han afventede præsidentens besøg, fortæller Vandy Cawray, en sundhedsembedsmand, som var ved Khans side.
Efter ugelangt stigende pres var præsident Ernest Bai Koroma endelig på vej til sit første besøg i den ebola-ramte østlige del af landet. Men Khan døde, mens præsidenten iførte sig beskyttelsesdragten og gjorde sig klar til at træde ind på karantæneafdelingen.
I Nigeria har der ikke siden 8. september været bekræftede tilfælde af ebola, og sker det ikke inden for den næste uge, bliver landet erklæret ebolafrit. I alt har der været omkring 9.000 ebolasmittede i Vestafrika, hvoraf næsten halvdelen er døde. Selv om antallet af smittede er faldet i nogle områder, advarer WHO om, at der kan komme 10.000 tilfælde mere om ugen inden for to måneder, hvis ikke indsatsen bliver markant optrappet. Sierra Leone, Guinea og Liberia er forsat de hårdest ramte lande.
© The Guardian og Information.
Oversat og opdateret af Nina Trige Andersen

