Kina har ingen gode valg på den koreanske halvø
Kina er uden tvivl frustreret over Nordkoreas krigstrusler, men der er ingen tegn på, at Beijing vil bruge sin fulde magt til at banke Pyongyang på plads. I stedet vil kineserne forsøge at overbevise amerikanerne om, at det er dem, der besidder nøglen til at nedtrappe konflikten


 Hvordan kan man få et land til at makke ret ved at straffe det økonomisk, når landet selv er villig til at afskære sig fra livsvigtige indtægter? Mens omverdenen igen og igen indfører stadig hårdere sanktioner mod Nordkorea for at få landet til at opgive sine nukleare ambitioner og trusler om krig, så vælger styret i Pyongyang nu selv at isolere sig yderligere.
Tidligere på ugen lukkede Nordkorea ned for industrizonen Kaesong på den nordkoreanske side af den stærkt militariserede grænse til Sydkorea. Her arbejdede ellers 53.000 nordkoreanere for sydkoreanske virksomheder, og komplekset har spillet en vigtig rolle i opretholdelsen af Nordkoreas skrantende økonomi.
At Nordkorea selv siger nej til indtægter, burde være et tydeligt tegn på, at omverdenens økonomiske straffeaktioner ikke vil få en effekt. Og samtidig har de seneste uger vist, at et øget militært pres heller ikke har det. Da amerikanske bombefly ad to omgange i marts gennemførte øvelser over den koreanske halvø, svarede Pyongyang med trusler om at angribe amerikanske baser i Japan og på Guam og erklærede sig i en ’krigstilstand’ med Sydkorea.
Mens der er tegn på, at Nordkorea snart igen vil teste et missil, er der stadig flere opfordringer til Kina om at tage affære. Det burde jo være landet med den største gennemslagskraft over for Kim Jong-uns styre, der er afhængig af kinesiske leverancer af varer, brændstof og økonomisk hjælp.
Men kan eller vil Kina slå så hårdt i bordet, at det vil få Nordkorea til at opgive sine atomvåben? Nej. For det første vil det nordkoreanske regime ikke opgive sine bomber. Det er det eneste kort, Kim Jong-un har at spille i sine forhandlinger med omverdenen, og styret er overbevist om, at bomberne er det eneste, der sikrer Nordkorea mod et amerikansk angreb. Og for det andet er Kina langtfra klar til at vende Nordkorea ryggen og med et kvælertag tvinge bomberne ud af Kim Jong-uns hænder.
Frygter kollaps
Jo, Beijing har på det seneste skærpet sin retorik en anelse, men kritiserer aldrig direkte Nordkorea og taler i stedet om, at »alle parter« skal forholde sig roligt. Og Beijing har bakket op om FN-sanktioner mod Nordkorea efter landets tredje atomprøvesprængning i februar, men Kina har aldrig offentliggjort, hvad landet reelt har gjort for at implementere sanktionerne.
Sagen er, at Kinas primære interesse ikke er et atomvåbenfrit Nordkorea. Det er i stedet at sikre, at Nordkoreas regering ikke falder, og landet kollapser. Kina vil derfor fortsat støtte Nordkorea, da alternativet i Beijings øjne er værre. Et kollaps kan føre til, at hundredtusinder af flygtninge vil strømme ind i Kina, og samtidig kan et nordkoreansk sammenbrud føre til et genforenet Korea – et scenarie, der vil fjerne Nordkorea som en strategisk kinesisk buffer mod amerikansk indflydelse i området og samtidig betydeligt mindske Beijings indflydelse på den koreanske halvø.
Men omvendt er den nuværende krise bestemt ikke til Kinas fordel. Beijings nære forhold til Pyongyang har en negativ indvirkning på landets forhåbninger om at blive anset som en ansvarlig medspiller af specielt USA, Sydkorea og Japan, som er langt vigtigere, specielt økonomisk, for Kina, end Nordkorea er.
Samtidig er Kim Jong-uns trusler medvirkende til, at både Sydkorea og Japan styrker deres alliancer med USA, som dermed – til Beijings fortrydelse – kan få endnu større indflydelse i Nordøstasien.
USA’s træk
Nordkorea vil naturligt være højt på dagsordenen, når USA’s udenrigsminister John Kerry denne weekend kommer til Beijing, og her vil de kinesiske ledere sandsynligvis forsøge at overbevise ham om, at det er USA – og ikke Kina – der har nøglen til at desarmere den nuværende krise ved at gå i dialog med Kim Jong-un. Det er jo netop USA, som Nordkorea både frygter og truer. Det bedste udfald for Beijing vil være, hvis Nordkorea og USA går i forhandlinger med Kinas mellemkomst, da det vil vise Beijings diplomatiske styrke.
Indtil videre har Barack Obamas administration dog ikke vist interesse for sådan en samtale med Kim Jong-un. Men på hvilken anden måde skulle Washington blive klogere på, hvad det er nordkoreanerne ønsker – eller have nogen indflydelse på, hvilken retning det nordkoreanske regime vil bevæge sig i? Dialog vil ikke få Nordkorea til at opgive sine atomvåben – men det vil USA’s nuværende taktik heller ikke. I det mindste vil dialog tilbyde en kommunikationsvej til Pyongyang, som trods alt giver en større chance for, at krisen ikke forværres yderligere.
 

