EU forbereder indsats mod russisk propaganda
Europæisk forskningsprojekt har undersøgt, hvordan de europæiske lande kan imødegå russisksproget propaganda. De foreløbige konklusioner og mulige initiativer er blevet fremlagt, men EU-kommissær vil endnu ikke lægge sig fast på en kurs


 For at stække russisk propaganda i de østeuropæiske lande, skal der investeres i adskillige journalistiske projekter. Sådan lød meldingen fra organisationen European Endowment for Democracy (EED), der står bag en EU-finansieret undersøgelse af russiske propagandametoder og deres indflydelse.
Selvom ord som »propaganda« og det, der må anses for at være en form for »antipropaganda«, leder tankerne hen på den kolde krig, Goebbels og plakatslogans, understreger forskerne, at indsatsen grundlæggende sigter mod at højne den journalistiske kvalitet i de østeuropæiske lande. For situationen har udviklet sig til, at Kreml-kontrollerede mediestationer dominerer og skaber en parallel ‘virkelighed’, hvor fakta bliver fordrejet og manipuleret, siger de, mens befolkningerne har svært ved at skelne mellem modstridende nyheder.
Læs også: Sådan fører Kreml informationskrig mod Vesten
For at højne kvaliteten af russisk-sproget journalistik skal der blandt andet sættes ind med bedre uddannelse af journalister, et russisksproget nyhedsarkiv, der kan agere platform for de uafhængige medier i den givne region samt en mediefond, som både stater, private og tværregionale institutioner kan donere penge til.
Udover nyheder foreslår EED også, at der produceres flere russisksprogede dokumentarer og socialrealistiske programmer, der har fokus på diverse samfundsinstitutioner, som vi kender det fra tv-udsendelser, hvor eksempelvis politiets, en skadestues eller toldvæsnets arbejde er omdrejningspunkt.
Ifølge Jerzy Pomianowski, den administrerende direktør i EED, var det situationen i Ukraine, der udløste det russiske propagandafremstød, som fik EU til at iværksætte den omtalte undersøgelse.
»Vi har forsøgt at svare på spørgsmålet: ‘Hvordan bør vi reagere?’ Vores foreløbige konklusion er, at vi skal investere i og støtte troværdige, kritiske medier i regionen,« siger han.
Troværdige nyheder?
EED’s foreløbige anbefalinger er baseret på en rapport der bygger på en undersøgelse af mediesituationen i de 14 lande, der foruden Rusland udgjorde Sovjetunionen.
På trods af visse forskelle er der alligevel en håndfuld faktorer, der gør sig gældende i alle landene. Typisk forstår og taler over 60 procent af landenes befolkning russisk, og de har høj tillid til russisk stats-tv, der er den dominerende kilde til nyheder, skriver EED, og selvom et stigende antal af den yngre del af befolkningen finder deres informationer online, viser undersøgelsen, at der ikke bliver søgt information fra forskellige kilder, og at mange ikke kan skelne mellem fiktion og kvalitetsjournalistik.
»Millioner lever i en verden, der er dikteret af russisk stats-tv,« siger Peter Pomerantsev, der er medforfatter til rapporten.
Han påpeger, at nyhedsudsendelserne typisk er en blanding af faktuelle begivenheder, opfunden fiktion til lejligheden og stærke patriotiske følelser, der er krydret med en russiskpræget ideologi.
»På den måde spiller de på en række parametre, og det hele bliver vældig påvirkeligt,« siger han.
Som eksempel på en opfundet historie nævner han, at russisk stats-tv sidste sommer havde en udsendelse om, at ukrainske soldater havde korsfæstet en dreng på torvet i den ukrainske by Slavjansk og derefter trukket moderen efter en kampvogn indtil begge var døde.
Mudret mediebillede
Både Peter Pomerantsev og medredaktør på undersøgelsen John O’Loan påpeger, at de falske nyheder og måden at blande forskellige genrer sammen i én følelsesladet pærevælling er en effektiv propagandametode, som skaber et problem, »der ikke har nogle lette løsninger«.
Historisk er det heller ikke i udpræget grad noget, man tidligere har set i de østeuropæiske lande.
»Under den kolde krig var der censuren og de manglende informationer, som medier og borgere kæmpede mod. Nu er det et medielandskab, der er oversvømmet med falske og fordrejede historier,« siger John O’Loan.
De påpeger, at det ikke kun er russiske medier, der bringer den slags historier, men også eksempelvis ukrainske. Og det gør ikke situationen bedre, at størstedelen af medierne er finansieret af enten stater eller rige oligarker, der har klare interesser i, at nyhederne bliver serveret på en bestemt måde.
»Der er svære betingelser for uafhængige medier i regionen, for der er ikke gode muligheder for at blive finansieret fra anden side,« siger John O’loan. Først sidst i juni vil de endelige resultater af undersøgelsen blive fremlagt for EU-landene. Derfor er det endnu for tidligt at svare på, hvordan EU skal reagere, påpeger Johannes Hahn, EU-kommissær for europæisk udvidelsesforhandlinger.
»Jeg er ikke blind. Der er et problem, og der skal være en respons, men jeg kan ikke kommentere det nærmere, før det endelige koncept er blevet fremlagt,« siger han til Information.

