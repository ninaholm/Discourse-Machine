Italien er euroens svage punkt
Ingen lande har under eurokrisen foretaget større budgetreguleringer end Italien, men sparepolitikken risikerer at blive undermineret af politisk ustabilitet
 
	Mange italienere er stadig hårdt ramt af nedskæringerne, der fulgte i kølvandet på eurokrisen


 
	Italien har siden efteråret 2011 foretaget omfattende budgetreguleringer. Således har eurozonens tredjestørste økonomi ikke blot undgået at havne i samme båd som Grækenland, Irland, Portugal, Cypern og Spanien, der alle har været nødsaget til at bede Den Internationale Valutafond (IMF) og/eller EU om hjælp. Allerede sidste år kunne Italien forlade EU’s såkaldte Excessive Deficit Procedure, som en række lande med for store budgetunderskud, bl.a. Danmark, stadig er underlagt.

	»Jeg er sikker på, at Italien vil overholde Europas budgetregler, hvis landet fortsætter med udgiftskontrollen og privatiseringsplanerne,« udtalte EU-kommissæren for økonomiske og finansielle forhold, finnen Olli Rehn, efter et møde med den italienske finansminister, Fabrizio Saccomanni, i Rom i sidste uge.

	Renten på italienske statsobligationer ligger nu på det laveste niveau siden 2010. Men alligevel vækker den politiske og økonomiske situation i landet stadig bekymring. Selv om Italien siden eurokrisens begyndelse har foretaget en større budgetregulering end noget andet land i EU, sluger den offentlige sektor stadig over halvdelen af landets bruttonationalprodukt, og skattetrykket er på skandinavisk niveau. Så alt i alt er hverken produktiviteten eller konkurrenceevnen forbedret. Ifølge flere iagttagere ligner den politiske stabilitet, som de seneste års brede samlingsregeringer – først under den tidligere EU-kommissær Mario Montis ledelse og siden foråret 2013 med centrum-venstre-politikeren Enrico Letta som ministerpræsident – skulle garantere, mest af alt handlingslammelse og stilstand:

	»Det er ikke så underligt, at mange italienere er bekymrede for, om den stabilitet, Letta tilbyder, vil vise sig at være kirkegårdens stabilitet,« skrev Wall Street Journal kort inden årsskiftet.

	Knive i ryggen

	I næste uge skal Letta fremlægge sin regerings resultater og planer i Bruxelles. Den gode nyhed er, at den italienske statsgæld i den sidste tredjedel af 2013 for første gang siden krisens begyndelse ikke steg yderligere. Den dårlige nyhed er, at Letta næppe kan medbringe en pagt mellem regeringspartierne, som skulle garantere politisk stabilitet, indtil det italienske EU-formandskab i anden halvdel af 2014 er overstået. Det sidste skyldes især forhandlingerne om en ny valglov. I december erklærede landets forfatningsdomstol den valglov, som har været gældende ved de seneste tre parlamentsvalg, for ugyldig. Onsdag blev der i Deputeretkammerets forfatningsudvalg fremlagt et forslag til en ny valglov, som er et produkt af forhandlinger mellem centrumvenstrepartiet PD’s nyvalgte formand, Firenzes borgmester Matteo Renzi, og lederen for højrepartiet Forza Italia, Silvio Berlusconi:

	»Det eneste, der taler for Renzis og Berlusconis forslag, er, at uanset hvad der i sidste ende bliver vedtaget, udgør det forudsætningen for alt andet, især økonomiske reformer,« skriver Wolfgang Münchau på eurointelligence.com.

	På papiret er der flertal for loven, men Renzi kan ikke være sikker på fuld opbakning i sit eget parti, og desuden har Berlusconi ikke ry for at være den mest pålidelige forhandlingspartner – torsdag annoncerede anklagemyndigheden i Milano en ny sigtelse mod Berlusconi, denne gang for bestikkelse af vidner i forbindelse med retssagen om embedsmisbrug og udnyttelse af en mindreårig prostitueret.

	Hvis forsøget på at skrive en ny valglov slår fejl, falder Lettas regering sandsynligvis.

	I betragtning af den italienske statsgæld, som udgør 133 procent af landets BNP, vil en politisk krise kunne underminere den prekære stabilitet i eurozonen. Mens der igen er vækst i økonomierne i andre sydeuropæiske lande som Spanien og Portugal, ser udenlandske investorer stadig med stor skepsis på Italien. Så for at kunne betale renterne på gælden er den italienske stat nødt til at have et budgetoverskud på fem procent i det næste årti. Men det langsigtede perspektiv og de økonomiske reformer trues af »knive i ryggen, der forhindrer fremskridt«, vurderer Münchau.

