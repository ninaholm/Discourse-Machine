Bagsiden: 'Kun på min BlackBerry'
Skandalen om kongresmedlem Anthony Weiner nåede nye højder i går, da friske billeder af ham dukkede op på nettet. Den fyrige, gifte politiker har haft flere 'upassende forbindelser' med kvinder på nettet


 WASHINGTON DC  Skandalen om kongresmedlemmet Anthony Weiner fra New York, hvis navn udtales 'wiener' som i pølsen  eksploderede i går, da medierne kollektivt svælgede i den gifte politikers tårefulde bekendelser på et pressemøde mandag, og da nye belastende oplysninger kom frem.
Weiner har sagt udskyld til sin 12 år yngre hustru  den billedsmukke Huma Abedin  og til sine vælgere i Brooklyn, New York, sin stab og alle andre, som han har »svigtet i et fatalt øjeblik« ved at sende billeder af sit underbuksebeklædte lem ud på Twitter. Og for at have haft »upassende udvekslinger af informationer« med i hvert fald seks andre kvinder.
»Jeg ved ikke, hvad der gik af mig,« sagde han grådkvalt under et pinligt pressemøde, hvor et forsamlet pressekorps gik til makronerne. Havde Weiner eksempelvis brugt Kongressens computere, da han sendte billeder ud af sig selv på Twitter? Billeder, ikke bare af hans skridt, hvor et par grå underbukser lige akkurat holder et tilsyneladende solidt lem på plads, men også et af ham selv i bar overkrop.
Andre spørgsmål handlede om telefonsex. Flere kvinder stod i går frem og berettede om sex via mobilen, en anden fortalte om »hundredvis af tweets og tekstbeskeder«, efter at hun havde skrevet »hoooot« under en YouTube-video af Weiner.
Endelig ville journalisterne vide, om Huma Abedin ville skilles, og om han selv agtede at træde tilbage fra sin stilling som medlem af Repræsentanternes Hus. Weiner var favorit til at blive demokraternes kandidat ved det kommende borgmestervalg i New York, og var  før Weinergate brød ud  en kommende stjerne i det demokratiske parti.
Weiner svarede på alle spørgsmål: »Jeg kan ikke forestille mig, at jeg har gjort noget, der bryder loven. Jeg har ikke brugt Kongressens computere, men min egen private BlackBerry«. Han fortalte også, at han og hans hustru »elsker hinanden. Vi vil komme igennem det her sammen«, og at han ikke agter at trække sig fra sit embede. En ny undersøgelse foretaget af avisen Washington Post blandt vælgerne i New York, viser også, at Weiners politiske opbakning ikke er faldende, selv om vælgerne karakteriserer ham som »dum og ubetænksom.«
Lovbrud?
Efter pressemødet kom det via internetmagasinet TMZ frem, at Weiner også har instrueret den semikendte pornostjerne Ginger Lee i at lyve om deres forhold på Twitter. Han tilbød hende også juridisk assistance, »hvis du har brug for det«, hvilket muligvis er et brud på Kongressens etiske regelsæt.
Lederen af minoriteten i Kongressen, Nancy Pelosi, har beordret en officiel undersøgelse af Weiners elektroniske gøren og laden, en undersøgelse, som den veludrustede og brødebetyngede politiker har erklæret, at han støtter 100 procent.



