Frygten er Norges nye fjende
Terroren ramte Norge dobbelt, da en bombe dræbte mindst syv i regeringskvarteret i Oslo og en skydende terrorist dræbte et større antal unge. Et sammenhængende, planlagt attentat, mener norsk politi
Kvarteret omkring den norske regeringsbygning var som en krigszone i går eftermiddag. Alle ruder var blæst ud af eksplosionen, røg bølgede mod himlen, blødende mænd og kvinder vaklede ud af den store bygning, én livløs person hang ud af et vindue. 'Folk gik rundt på hovedgaden foran regeringsbygningen i chok, grædende,' siger øjenvidnet Erlend Grøner Krogstad til Information. Antagelsen var fredag aften, at bomben bag ødelæggelserne var anbragt et sted inde i regeringskvarteret.


 »Det er mærkelig følelse,« siger Erlend Grøner Krogstad, norsk ph.d.-studerende i international politik ved Oxford University, netop nu hjemme på sommerferie i Oslo.
»Jeg har jo ikke gået rundt og været specielt bange for, at det her ville ske, men det har alligevel været til stede som en slags grundstemning i det norske samfund i mange år. Og nu er den så blevet aktiveret. Nu er terroren kommet hertil, som den kom til USA den 11. september.«
Erlend Grøner Krogstad sad i en bygning 150 meter fra den norske regeringsbygning, da bomben sprang fredag eftermiddag kl. 15.26 og med ét bragte den internationale terror tilbage til overskrifterne i verdens elektroniske medier og ind i nordmændenes bevidsthed som et nyt vilkår for tilværelsen i det nordiske velfærdssamfund.
»Det var helt uvirkeligt. Vi hørte bare ét brag, og det er næsten umuligt at forstå, at én bombe kan anrette så voldsom ødelæggelse,« fortæller Erlend Grøner Krogstad i telefonen kort efter terrorangrebet.
Store dele af det norske regeringskvarter med den 17-etager høje bygning, hvor bl.a. Arbejderpartiets statsminister Jens Stoltenberg havde sit kontor, blev i timerne efter beskrevet som »en krigszone«. Alle ruder var blæst ud af eksplosionen, røg bølgede mod himlen, blødende mænd og kvinder vaklede ud af den store bygning, én livløs person hang ud af et vindue.
»Folk gik rundt på hovedgaden foran regeringsbygningen i chok, grædende,« siger Erlend Grøner Krogstad, der selv opsøgte stedet før politiets ankomst.
»Min mor arbejder på det forlag, som for nylig udgav Flemming Roses bog på norsk, og som ligger endnu tættere på regeringsbygningen. Vinduerne var sprængt på hendes kontor, og hun var også i chok.«
Infrastrukturen ramt
Den danske forfatter og journalists bog rummer et optryk af de omstridte Muhammed-tegninger, og Cappelen Damm-forlaget i Oslo, som har udgivet den norske udgave, måtte i sidste måned sende medarbejderne hjem efter trusler fra islamister.
»De har været bange for, at et terroangreb skulle ramme dem. Men nu er det selve regeringen. Regeringens infrastruktur er jo sat helt ud af spillet. Denne begivenhed vil præge norsk offentlighed i mange år frem. Det kan man mærke allerede nu efter et par timer,« siger Krogstad.
Ved redaktionens slutning meldte norsk politi om syv dræbte og mindst 15 sårede i det bomberamte område. At ikke flere mistede livet skyldes antagelig, at det er sommerferie og var fyraften på mange kontorer, da eksplosionen lød. Et større kvarter i Oslos centrum med bl.a. Centralstationen, norsk TV2 og flere af de norske avisredaktioner blev efterfølgende evakueret af frygt for flere bomber.
»Forlad Oslo centrum og undgå at samles i store grupper. Hold jer hjemme,« lød advarslen i aftes til offentligheden fra stabschef Einar Aas, Oslo Politi.
Umiddelbart efter Informations samtale med øjenvidnet Erlend Grøner Krogstad løftedes dramaet til en helt ny dimension, da meldinger begyndte at indløbe om skyderi på øen Utøya 45 minutters kørsel fra Oslo, hvor det norske Arbejderparti holder ungdoms-sommerlejr. Omkring kl. 17 begyndte en person i norsk politiuniform ifølge øjenvidner at beskyde de unge socialdemokrater med både håndvåben og automatvåben.
Mens kaos og sorg rådede i Oslo og fyldte tv-kanalerne, voksede meldingerne fra Utøya i alvor. Vantro hørte tv-seerne gengivelse af knasende mobiltelefon-meldinger fra øen om mange sårede og dræbte og om skrækslagne øjenvidner, der søgte at komme væk fra skyderiet. Andre fik via sms, Facebook og Twitter beskeder fra unge pårørende, der gemte sig for gerningsmanden.
»Manden lokkede de unge til sig ved at sige 'kom her'. Derefter henrettede dem,« sagde vidner til norsk tv NRK.
Flere af vidnerne har også fortalt, at gerningsmanden sagde, at »dette kun er begyndelsen«.
Mange dræbte
Omkring kl. 18.30 meddelte informationschef Bjørn Erik Jacobsen fra det lokale parti, at en mand i politiuniformen var anholdt. Antallet af ofre var ved redaktionens slutning ukendt, men poliet oplyste ved redaktionens afslutning, at der kan være op mod ti dræbte på Utøya.
Politiet havde fredag aften ikke frigivet oplysninger om den anholdte, men øjenvidner beskriver over for norske medier manden som 185-190 cm høj, norsk af udseende og lyshåret. Politiet ville i går heller ikke oplyse, om der var flere om skyderiet, men sagde til gengæld, at den anholdtes identitet er kendt, og at man er sikker på en sammenhæng mellem terrorbomben mod regeringsbygningen i Oslo og terrorskydningen mod de unge socialdemokrater i sommerlejren. Spekulationerne gik i aftes på, at Arbejderpartiet kunne være selve målet for det dobbelte angreb
En bleg og svedende norsk statsminister Jens Stoltenberg gik kl. 20.43 på norsk tv.
»Vi er et lille land. Vi står hinanden nær,« sagde statsministeren.
»Det er vigtigt ikke at lade frygten tage overhånd. Vi ønsker netop i en time som denne at stille op for det, vi tror på: et åbent samfund, et samfund hvor politisk virksomhed kan drives i tryghed uden trusler, og hvor vold ikke skal skræmme os.«
Da mørket fald på i Oslo og på Utøya var Norge et skræmt og rådvildt samfund, ramt af noget ondt, man endnu ikke har forstået.

