Syrien er Irak om igen
Militante syriske oprørere kæmper i Damaskus’ gader, medens Kofi Annan forsøger at finde en forhandlingsløsning parallelt med opbygningen af truende retorik fra Vesten, især fra USA – ligheden med opbygningen til Irak-invasionen er slående
Kampene i Syrien er nu rykket helt ind i hovedstaden, Damaskus. Her er det oprørere, der med brændende dæk forsøger at blokere vejene ind og ud af hovedstaden.


 Militante fra den syriske oprørshær, Frie Syriske Armé (FSA), engagerede i går på tredje dag sikkerhedsstyrker og regulære hærenheder i centrale nabolag af den syriske hovedstad. Pansrede enheder, i hast trukket til hovedstaden fra blandt andet Golan ved grænsen til Israel, beskød Midan-nabolaget ikke langt fra Damaskus’ gamle bydel, ligesom der blev kæmpet i Bagdad-gaden, et hovedstrøg, og på en central plads, Sabaa Bahrat (De Syv Have), hvor Syriens nationalbank har adresse, og hvor støttedemonstrationer til Bashar al-Assads regime regelmæssigt har fundet sted.
Det er martyrernes time i den syriske hovedstad. Det forlød i syriske eksilkredse i Beirut i dagene op til angrebet, at FSA ville ’gå efter’ præsidentpaladset, der ligger højt hævet over hovedstaden på en bakketop.
»Men det har formentlig været for vanskeligt at gennemføre,« sagde en kilde med kontakt til syriske oppositionskredse.
Han fortalte, at præsidentpaladset i de seneste måneder har været bevogtet af ældre reservister, da den styrke fra Den Republikanske Garde, der normalt tager sig af den syriske præsidents sikkerhed, har ’haft travlt andre steder’. Skræmte beboere i den syriske hovedstad meldte i løbet af dagen om ’heftigt skyderi fra kamphelikoptere’.
Annan-planen saboteres
Hvorvidt FSA-offensiven er koordineret med de regeringer, der under betegnelsen ’Syriens Venner’ støtter oppositionen, eller den er iværksat for at presse Vesten til at efterkomme oppositionens krav om intervention, er ikke oplyst. Men det synes givet, at FSA har villet sende et signal, ikke kun til regimet, men til FN’s Sikkerhedsråd, der i dag træder sammen for at stemme om et resolutionsforslag fra Storbritannien, der – hvis det vedtages – sætter en deadline på 10 dage for det syriske regime for at gennemføre Kofi Annans fredsplan i seks punkter.
I hvert fald synes FSA’s offensiv at være adresseret til Kofi Annans plan, der med formel støtte fra såvel Vesten, Golf-staterne og Tyrkiet som reel støtte fra Rusland-Kina-Iran, forudsætter en forhandlingsløsning på den syriske krise mellem regimet og oppositionen. Den syriske oppositionsparaply, SNC, (Syriens Nationale Råd) gjorde det så sent som for en uge siden klart over for russerne, at Bashar al-Assads fald ikke er til forhandling.
Den russiske udenrigsminister, Sergei Lavrov, har selv fremlagt et resolutionsforslag om forlængelse af FN-observatørerne i tre måneder med henblik på FN’s medvirken til en ’politisk løsning’. Lavrov har kaldt det britiske resolutionsforslag »afpresning« og på forhånd meddelt, at hans regering vil stemme imod. Det samme vil Kina, det femte faste medlem af sikkerhedsrådet med vetoret, formentlig.
William Hague, den britiske udenrigsminister, der i går besøgte Jordan, har gjort det klart, at resolutionsforslaget, som også vil forlænge FN-observatørerne i Syrien med yderligere tre måneder, inddrager kapitel syv i FN-pagten, der handler om sanktioner og i sidste ende militære konsekvenser, dersom det syriske regime ikke adlyder. Kapitel syv var en del af Resolution 1973, der åbnede for NATO-støtten til de libyske oprørere og førte til Muammar Gaddafis fald. Men parallellen til de seneste ugers forløb forud for Sikkerhedsrådets afstemning er ikke Libyen, men snarere optakten til invasionen af Irak i 2003.
Kemiske våbenlagre
Således har Nawaf Fares, den syriske Bagdad-ambassadør, der hoppede af i sidste uge, i interviews med internationale medier advaret om, at »han ikke vil udelukke, at Bashar al-Assad vil bruge kemiske og biologiske våben«.
»Han er som en såret ulv, der er trængt op i et hjørne,« sagde Fares til BBC i Qatar, hvor han har søgt tilflugt.
Diplomatens advarsel falder sammen med amerikanske meldinger om, at den syriske hær »har indledt flytning af dele af det kemiske arsenal«. Der er ingen kilder til de amerikanske informationer, men det amerikanske udenrigsministeriums talskvinde, Victoria Nuland, sagde i går, at »vi gentagne gange har gjort det klart, at den syriske regering har ansvaret for at sikre dens lagre af kemiske og biologiske våben, og at det internationale samfund vil drage enhver syrisk myndighedsperson til ansvar, hvis den forpligtelse ikke overholdes«.
På al-Jazeera-satellitkanalen vistes et kort over Damaskus med mulige steder, hvor de påståede overflytninger af kemiske våben kan være anbragt, blandt andet i en sø. Ifølge amerikanske regeringskilders udtalelser til The New York Times råder Syrien over et af verdens største lagre af kemiske og biologiske våben, der ikke er deklareret, blandt andet nerve-, cyanid- og sennepsgas.
Mike Rogers, den republikanske formand for Repræsentanternes Hus’ ’efterretnings-komité’, erklærede, han er ’alarmeret’.
»Jeg har gjort det klart, at jeg er dybt bekymret over store lagre af avancerede masseødelæggelsesvåben i Syrien,« sagde han til avisen International Business Times og tilføjede:
»Disse farlige våben, der omfatter skulderholdte missilaffyringsramper, der bruges mod fly og kampvogne, får Libyen til at ligne en antikvitetsbutik. Adskillige farlige terroristgrupper, herunder al-Qaeda, er aktive i Syrien, og jeg er dybt bekymret for, at situationen forværres, således at disse våben falder i forkerte hænder.«
Al-Qaeda-parallellen
Således introducerer Mike Rogers en anden parallel til opbygningen af en opinion mod Saddam Husseins Irak. Den afhoppede diplomat Nawaf Fares har fortalt, at det syriske regime samarbejdede med al-Qaeda mellem 2003 og 2007, da jihad-krigere fik fri passage gennem Syrien til Irak for at slås mod amerikanerne. Fares er overbevist om, at Bashar-regimet fortsat samarbejder med al-Qaeda og lignende grupper, der har stået bag bilbomber mod civilbefolkningen – bl.a. i Damaskus, hvor 55 blev dræbt ved hovedkvarteret for en af sikkerhedstjenesterne. Fares hævder, at bygningens personale blev evakueret , et kvarter før bomberne detonerede, og ser det som bevis for, at regimet stod bag terroren med den hensigt at sværte oppositionen. Også Saddam Husseins regime blev i 2002-03 beskyldt for at samarbejde med al-Qaeda, men heller i hans tilfælde var der nogensinde noget konkret bevis for, at beskyldningen havde noget på sig.
I begge lande har det sekulære, socialistiske Baath-parti haft magten i årtier. Det er ikke nødvendigvis bevis for, at de to regimer ikke samarbejder med jihadterrorister, men der er altså heller indtil nu ikke beviser for det modsatte.
Et tredje element, der modarbejder Kofi Annans forhandlingsplan, er den retorik, især USA’s udenrigsminister, Hillary Clinton, har betjent sig af de seneste uger.
8. juli sagde hun således, at »timeglasset er ved at rinde ud« for det syriske regime.
»Det skal stå klart for alle, der støtter Bashar al-Assad, at hans tid er ved at rinde ud,« tilføjede hun. FN’s generalsekretær, Ban Ki-moon, der stort set er uden indflydelse på den internationale politik, opfordrede samme dag Sikkerhedsrådet til at »tage kollektiv handling så snart som muligt, således fremtidige massakrer kan undgås«.
Kofi Annan har tilskyndet sikkerhedsrådet til at etablere ’klare konsekvenser’, dersom Syrien ikke samarbejder om hans sekspunktsplan. Annan mødtes i går med Ruslands præsident, Vladimir Putin, om den syriske krise. At Rusland er Syriens mest værdifulde allierede, fremgår af det statslige syriske satellit-tv’s nyhedsudsendelse kl. 18.30, på arabisk og på russisk. Tidligere var de arabiske nyheder fulgt af nyheder på engelsk.

