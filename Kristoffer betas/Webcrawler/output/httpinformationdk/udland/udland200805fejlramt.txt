Fejlramt helikopter er dyr i drift
Forsvarets nye helikopter koster 45.000 kroner per time at holde i luften. Det er næsten dobbelt så meget som forventet. Prisen vil dog falde, siger forsvaret


 Det er langt dyrere end forventet at holde Danmarks nye redningshelikopter flyvende. 
Forsvaret regnede oprindeligt med en timepris på 25.000 kroner, men reelt koster det indtil videre 45.000 kroner i gennemsnit at holde den fejlramte EH101-helikopter i luften i en time. Det viser en opgørelse fra Forsvarskommandoen, som er sendt til Folketingets Forsvarsudvalg.
Omkostningerne til den nye helikopter vil dog falde over tid, siger Jacob Alexa, der er major ved Forsvarskommandoen. 
En del af årsagen til den høje pris ligger nemlig i indkøb af reservedele. Og dem har der været ekstra meget brug for på grund af usædvanligt mange problemer med EH101-helikopteren i dens to første flyveår.
"Prisen forventes at falde til under 45.000 kroner. Det viser erfaringer fra lignende eksempler. Det koster penge i starten at opkøbe reservedelslagre, især når man har lidt udfordringer med den. Men hvor meget den vil falde, og hvornår det sker, tør jeg ikke sige," siger Jacob Alexa.
Særligt i 2008 har de tre milliarder kroner dyre helikoptere været hårdt ramt. Tidligere i år fik helikopterne midlertidigt flyveforbud, efter at en ødelagt drivaksel tvang en af helikopterne til at nødlande på flyvepladsen i Billund. Og ser man alene på 2008, koster hver flyvetime 61.000 kroner.
Kurven er knækket
I timeprisen er blandt andet inkluderet afskrivninger på helikopteren og reservedele, faste omkostninger til lønninger og værksteder og udgifter til brændstof.
Det tilsvarende tal for forgængeren - den 40 år gamle Sikorsky S-61, der stadig flyver - er 23.000 kroner pr. time. Men her er helikopteren til gengæld også afskrevet, og derfor kan tallene ikke sammenlignes direkte.
Trods den store prisforskel er det for tidligt at bortdømme den nye helikopter, mener forsvarsordfører John Dyrby Paulsen (S), som stillede spørgsmålet om prisen per flyvetime. Han efterlyser mere information om baggrunden for beregningerne - blandt andet hvor meget der skyldes opstartsomkostninger.
"Der er grund til at følge det her nøje, men det er for tidligt at konkludere noget," siger John Dyrby Paulsen.
Efter måneders indsats for at nedbringe fejlene på EH101 er kurven nu endelig knækket. Fem af de otte EH101-helikoptere er flyveklar. Det betyder, at besætningerne i redningseskadrillen har indhentet efterslæbet i uddannelsesprogrammet. Forsvaret tør dog ikke garantere, at helikopterne kommer til at flyve 80 procent af tiden. Det var ellers forventningen, da man købte den avancerede EH101-helikopter.
ritzau

