Breaking: Europa-minister taler med danske parlaments-medlemmer
José Manuel Barroso er skiftet ud med Morten Messerschmidt, når europaminister Nicolai Wammen laver mødeindkaldelser
Europaminister Nicolai Wammen (t.h) taler ikke kun gerne med de danske MEP’ere. Her er han i samtale med den britiske europaminister, David Lidington.


 Efter et halvt år på de bonede gulve i Bruxelles, og hvor han nærmest var i pendulfart mellem København og resten af Europa, tyder meget nu på, at europaminister Nicolai Wammen (S) har gearet en smule ned. I hvert fald er det ikke meget, man har hørt til ham, siden Danmark 1. juli overdrog EU-formandskabet til Cypern. Men forleden dumpede en pressemeddelelse ind på den politiske redaktion fra europaministeren.
»Wammen diskuterer danske mærkesager i Europa med danske MEP’ere« lød rubrikken på pressemeddelelsen.
Europaministeren forklarer i pressemeddelelsen, hvorfor han inviterede de danske MEP’ere på kaffe:
»Jeg sætter stor pris på det tætte samarbejde med de danske MEP’ere. Europa-Parlamentet er en vigtig spiller i EU, så et godt samarbejde er helt afgørende for at sikre danske mærkesager om f.eks. vækst og beskæftigelse i EU. Og som europaminister finder jeg det helt naturligt at have en tæt og regelmæssig kontakt med de danske europaparlamentarikere,« siger Nicolai Wammen i pressemeddelelsen.
»Tæt og regelmæssig kontakt« mellem europaministeren og medlemmerne af Europa-Parlamentet er næppe noget, der får TV 2 News til at finde det gule »breaking«-skilt frem og klaske det på skærmen.
Kortene tæt på kroppen?
Europaministeren afslører videre i pressemeddelelsen, hvad dagsordenen for mødet var:
»På mødet var der især fokus på de økonomiske udfordringer, EU står over for. Den bredere debat om styrkelse af den økonomiske og monetære union og forhandlingerne om EU’s kommende budget for 2014-2020 blev i særdeleshed drøftet.«
Desværre fortæller Nicolai Wammen intet om, hvordan han sammen med de danske medlemmer af Europa-Parlamentet vil sikre, at Danmark får den rabat på en milliard kroner på bidraget til EU, som regeringen budgetterer med. Måske vil han ikke afsløre strategien endnu?
Selv om Nicolai Wammen lige har haft et møde med en god håndfuld danskere for at diskutere EU-spørgsmål, kan han tilsyneladende ikke få nok af at tale med danskerne. Et lille kig i ministerens arkiv over pressemeddelelser viser, at ministeren gør meget ud af at fortælle, at han er på danmarksturné for at diskutere EU med danskerne – senest ved et besøg på Fredericia Gymnasium. Udover uddannelsessteder er det Wammens ambition at bringe EU-debatten ind på arbejdspladserne.

