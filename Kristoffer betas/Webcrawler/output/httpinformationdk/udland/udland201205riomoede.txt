Rio-mødets vært under pres for at ofre regnskov
Brasiliens præsident har mindre end to døgn til at nedlægge veto mod en forringelse af landets skovlov, som parlamentet for nylig har vedtaget. Undlader præsidenten et veto, vil enorme regnskovsområder i Amazonas blive truet. International kampagne for skoven står over for brasilianske landbrugslobbyister
Brasilien besidder op mod 40 pct. af verdens resterende regnskovsareal.  Men i perioden 1990-2005 noteredes en samlet skovrydning på godt 420.000 kvadratkilometer – næsten 10 gange Danmarks areal.


 En måned før alverdens lande samles til FN’s Rio+20-topmøde om miljø og udvikling i Rio de Janeiro, står værtslandets præsident i et alvorligt dilemma. Senest fredag skal Dilma Rousseff afgøre med sig selv, om hun skal godkende eller nedlægge veto mod det brasilianske parlaments nye skovlov fra april. Loven indebærer ifølge nogle kritikere, at regnskov i Amazonas med et areal svarende til fem gange Danmark kan blive ryddet – andre angiver et areal næsten 18 gange så stort som Danmarks. Dermed indebærer loven et stort skridt baglæns for Brasiliens skærpede skovpolitik, som ellers de senere år har betydet forbedret beskyttelse af de for klimaet, den biologiske mangfoldighed og de indfødte folk så vigtige naturområder.
I skrivende stund har næsten 1,9 mio. mennesker i og uden for Brasiliens skrevet under på en internet-protest, der forlanger et præsidentielt veto inden fristens udløb den 25. maj, dvs. på fredag. I skrivende stund er der imidlertid tavst i præsidentpaladset.
»Præsidenten har stadig ikke meldt noget ud. Hun nedlægger sandsynligvis veto. Men ikke mod hele loven. De fleste miljø- og økonomiske eksperter i Brasilien beskriver de alvorlige konsekvenser, det får, hvis loven går igennem,« siger Daniel Wisbech Carstensen, der opholder sig i Brasilien for den danske miljøorganisation Verdens Skove, tidligere Nepenthes.
Nikker præsident Rousseff til loven, vil det givetvis blive en pinlig belastning for det brasilianske værtskab for Rio+20-konferencen.
Skovfældning dæmpet
Brasilien besidder op mod 40 pct. af verdens resterende regnskovsareal. Den første version af Brasiliens skovbeskyttelseslov stammer fra 1965, men var fra starten i konflikt med regeringsstøttede koloniseringsprogrammer, der stimulerede skovrydning for at udvikle landbruget og nationens økonomi. Først fra 1988 begyndte man en grundigere registrering af, hvad der skete med regnskoven, og i perioden fra 1990 til 2005 noteredes en samlet skovrydning på godt 420.000 kvadratkilometer – næsten 10 gange Danmarks areal.
I 2003 søsatte daværende miljøminister Marina Silva en national beskyttelsesplan for Amazonas, og siden er skovrydningen gradvist blevet reduceret. Målet er at reducere rydningen med 80 pct. inden 2020.
Globalt er rydning af skove ansvarlig for omkring 15 pct. af de samlede udledninger af drivhusgasser. Bevarelse af regnskoven er derfor afgørende vigtig for klimabeskyttelsen, og netop den dæmpede fældningstakt var med til at gøre det muligt for Brasilien på klimatopmødet i København i 2009 at love en reduktion af landets CO2-udledninger på 36-39 pct. i 2020, målt i forhold til en business as usual-udvikling.
»Brasiliens kamp mod skovrydning i de seneste år har været en historisk success og et centralt bidrag til at bremse de globale klimaforandringer. Hvis ændringerne af skovloven træder i kraft, risiker vi ikke bare at miste deres bidrag, men faktisk at rulle de seneste års resultater tilbage. Det kan have alvorlige konsekvenser for klimakampen verden over,« siger Daniel Wisbech Carstensen til Information.
Pres fra landbrugsorganisation
Ændringen af skovloven er kommet i stand efter et pres de seneste to år fra landets meget magtfulde landbrugsinteresser, herunder Den Nationale Sammenslutning af Landbrug og Kvægavl, CNA, hvis formand Katia Abreu også er indflydelsesrig senator fra delstaten Tocantins. I Abreus udlægning garanterer den ny skovlov juridiske rettigheder til jordejerne, men sikrer samtidig en indskrænkning af landbrugsproduktionen i regnskovsområder.
Sådan ser kritikerne ikke loven.
Den omfatter bl.a. en amnesti for illegal skovrydning begået før juli 2008, og det betyder ifølge det brasilianske økonomiske forskningsinstitut IPEA, at ejere af ryddede arealer slipper lempeligt for et hidtidigt krav om at genrejse store skovarealer. Skov ryddet efter juli 2008 kan f.eks. med den nye lov reetableres i form af kommercielle plantager på det halve areal – noget ganske andet end regnskov. Dertil tillades kvægavl eller jordbrug på skråninger og højtliggende arealer, ligesom rydning af vegetation på flodsletter i Amazonas tillades.
En følge af loven er, at den hidtidige forpligtelse for jordejere til at bevare 80 pct. af deres jord som skov nu reduceres til 50 pct. Ifølge IPEA kan den samlede konsekvens blive tab af fra 220.000 til 765.000 kvadratkilometer skov (svarende til 5-18 gange Danmarks areal). Den nedre værdi for tabet kan indebære en ekstra udledning af op til 28 mia. ton CO2 til atmosfæren – over 500 gange Danmarks årlige udledninger.
»Mens store jordejere vil slå mønt af en naturødelæggelse uden fortilfælde, vil omkostningerne – forårsaget af f.eks. hyppigere oversvømmelser og jordskred – blive videregivet til den brede befolkning,« siger Maria Cecilia Wey de Brito, formand for WWF i Brasilien.
De seneste uger har en lang række brasilianske og internationale miljøorganisationer samlet underskrifter på et krav til Dilma Rousseff om at blokere loven med et præsidentielt veto. Organisationen avaaz.org koordinerer indsamlingen og var tirsdag nået op på over 1,88 mio. underskrifter.
»Præsident Dilma Rousseff står foran et afgørende øjeblik i sit præsidentskab. Hun kan ignorere det brasilianske folk og vælge ’ødelæggelses som hidtil ’ som indeholdt i den ny skovlov eller udøve sit veto og støtte kravet om en ny lov om fuldt stop for skovrydning,« siger Greenpeaces internationale direktør Kumi Naidoo.
Skygge over Rio-mødet
Katia Abreu fra CNA afviser de internationale protester, som hun kalder »et forsøg på at lamme væksten i brasiliansk agrobusiness«.
»Brasilien er det eneste land, der har moralsk myndighed til at diskutere (brasilianske) miljøspørgsmål. De største ngo’er er europæiske, men jeg hører dem ikke forlange en genrejsning af Europas skove,« sagde hun forleden til The Guardian.
Over for hende står i Brasilien bl.a. den tidligere miljøminister Marina Silva.
»Brasilien må ikke få lov at tage dette skridt baglæns. At give amnesti til dem, der har ødelagt skoven, øger selvfølgelig risikoen for ny afskovning,« sagde Silva forleden til New York Times.
Skovloven møder også modstand fra organisationen af jordløse landarbejdere i Brasilien, Movemento Sem Terra. Ifølge Verdens Skove vil de forbedrede rettigheder til landbrugere i skovloven ikke komme de fattige og jordløse til gode.
»Fattigdommen er først og fremmest et problem på grund af enorm ulighed i, hvor meget land bønder har. Tre pct. ejer 56 pct. af jorden,« anfører Daniel W. Carstensen, Verdens Skove. Han siger, at en godkendelse af loven vil sende et bekymrende signal om, at Brasilien ikke har så høje ambitioner om den grønne udvikling, der ellers er selve grundlaget for Rio+20-mødet.
»I optakten til Rio+20-mødet fylder spørgsmålet om verdens skove i forvejen alt for lidt. Med en gennemførelse af loven risikerer emnet at blive skudt helt ned, allerede inden mødet går i gang. Der er rigtig meget på spil,« siger Daniel Wisbech Carstensen.

