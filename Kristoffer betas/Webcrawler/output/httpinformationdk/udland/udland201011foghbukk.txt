Fogh bukker under for tyrkisk missilpres
Iran bliver ikke udpeget som den primære missiltrussel, når NATO træffer beslutning om at oprette et raketskjold. Det bekræfter NATO-chef Anders Fogh Rasmussen


 Iran er ikke længere 'en slyngelstat' og hovedårsagen til, at NATO bør oprette et raketskjold, som kan beskytte alliancens medlemslande mod missilangreb.
Eller det er Iran i hvert fald ikke længere i de officielle udmeldinger fra NATO-toppen og generalsekretær Anders Fogh Rasmussen, som efter pres fra Tyrkiet har dæmpet retorikken over for Iran.
Alle henvisninger til den iranske missiltrussel er således fjernet fra de officielle dokumenter, når NATO-lederne på et topmøde i Lissabon torsdag og fredag skal træffe den endelige beslutning om at oprette et missilforsvar.
I et interview med Ritzau bekræfter Anders Fogh Rasmussen, at der ikke vil blive nævnt navne på nogle lande, som udgør en missiltrussel.
»Det vil være forkert at begrænse det til et sted. Der er mere end 30 lande i verden, der råder over sådan en missilteknologi og har ambitioner om videre udvikling af missilteknologien. Så det kan egentlig komme mange steder fra,« forklarer han.
- Du kan ikke se nogle lande, som du ser en større trussel fra end andre?
»Jo, det kan jeg da sagtens.«
- Men du kan ikke dele det med mig og andre?
»Trusselsvurderinger er ikke noget, vi offentliggør. Men vi bygger jo ikke et missilforsvar op, uden at der er en trussel.«
Markant stilskifte
Modviljen mod at nævne Iran direkte står i skarp kontrast til tidligere udmeldinger fra Fogh selv og andre NATO-topfolk. Da NATO's forsvarsministre diskuterede oprettelsen af et missilforsvar på et møde i juni, lød det således fra den danske generalsekretær på det efterfølgende pressemøde:
»Det er en kendsgerning og baseret på offentlige informationer fra Iran selv, at Iran har missilteknologi til rådighed med en rækkevidde, som gør det muligt for dem at ramme mål i Europa, hvis de ønsker det,« sagde Fogh og fortsatte: »Den potentielle trussel er reel. Og mod en reel trussel har vi brug for et reelt og troværdigt forsvar.«
Og da en ekspertgruppe under ledelse af den tidligere amerikanske udenrigsminister, Madeleine Albright, i foråret kom med et udkast til NATO's nye strategiske koncept, som skal vedtages på Lissabon-topmødet, stod det også sort på hvidt, hvorfor NATO bør starte en ny missilforsvars-mission.
»Forsvaret mod truslen om et muligt ballistisk missilangreb fra Iran har født ideen til det, der for NATO er blevet en nødvendig militærmission,« skrev Albright-gruppen.
Det markante stilskifte kommer, efter at NATO-alliancens eneste overvejende muslimske land, Tyrkiet, i den senere tid har styrket relationerne til Iran. Og for en uge siden gjorde Tyrkiets præsident Abdullah Gül det klart, at han ikke vil acceptere, at NATO-landene hænger Iran ud som den primære missiltrussel.
»At nævne et land, Iran, er forkert, og det vil ikke ske. Et bestemt land vil ikke blive udpeget. Det vil vi helt sikkert ike acceptere,« sagde Gül i et interview med BBC.
Det er den melding, som nu har fået Fogh og resten af NATO til at holde igen med de direkte referencer til Iran.ritzau


