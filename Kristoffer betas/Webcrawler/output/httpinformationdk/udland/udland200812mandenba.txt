Manden bag folkedrabet i Rwanda idømt livstid
FN-domstol har kendt oberst Bagosora skyldig i folkedrab. Han skal tilbringe resten af livet i fængsel
Kort før folkedrabet i Rwanda, havde Bagosora forladt fredsforhandlinger i Tanzania i vrede med en besked om, at han var på vej tilbage til Rwanda for at 'forberede undergangen'.


 En FN-domstol i Tanzania idømte i går den tidligere oberst i Rwandas hær Theoneste Bagosora livsvarigt fængsel for hans dominerende rolle i planlægningen af folkedrabet i Rwanda i 1994. 
Det Internationale Krigsforbrydertribunal for Rwanda (ICTR) fandt den 67-årige Bagosora skyldig i at have stået i spidsen for de militærstyrker og militser, der over en periode på 100 dage nedslagtede og dræbte 800.000 medlemmer af Rwandas tutsi-mindretal samt moderate hutuer.
"Oberst Bagosora er skyldig i folkedrab og forbrydelser mod menneskeheden samt krigsforbrydelser," erklærede domstolen, der har sæde i den tanzaniske by Arusha.
Rwandas regering udtrykte tilfredshed med dommen.
"Retfærdigheden er sket fyldest, hvad angår Bagosora. Vi er tilfredse," sagde Aloys Mutabingwa, Rwandas repræsentant ved ICTR.
Slagtehus
Under retssagen havde anklagerne forklaret, hvordan Bagosora, daværende direktør i Rwandas forsvarsministerium, i april 1994 overtog kontrollen med militære og politiske anliggender i det lille, centralafrikanske land. Det skete, fastslog anklagerne, straks efter nedskydningen af et fly, der kostede den daværende rwandiske præsident, Juvenal Habyarimana, livet.
Den canadiske general Romeo Dallaire, leder af FN's fredsbevarende styrker i Rwanda under folkedrabet, beskrev Bagosora som "bagmanden" bag folkedrabet og sagde, at obersten havde truet med at dræbe ham med en pistol.
I anklageskriftet hed det, at Bagosora, inden drabene begyndte, i vrede havde forladt nogle fredsforhandlinger i Tanzania med en besked om, at han var på vej tilbage til Rwanda for at "forberede undergangen". Fra den 6. april til midten af juli 1994 blev Rwanda omdannet til et slagtehus, mens det internationale samfund så passivt til. To hutumilitser, Interahamwe og Impuzamugambi, stod bag hovedparten af myrderierne. I gennemsnit blev 8.000 mennesker - mænd som kvinder, unge som gamle - dagligt skudt, tævet ihjel eller nedslagtet med macheter.
Efter fuldendelsen af folkedrabet flygtede Bagosora til Cameroun. Han blev anholdt der i 1996 og blev overført til krigsforbrydertribunalets fængsel året efter. 
Selve retssagen mod Bagosora begyndte i 2002 og varede frem til midten af 2007. Ved domsafsigelsen i går skulle dommerne tage stilling til 11 anklagepunkter om folkedrab, krigsforbrydelser og forbrydelser mod menneskeheden. Bagosora blev frikendt for en anklage om, at han inden april 1994 havde arbejdet for at få gennemført et folkedrab.
"Dommen sender en kraftig besked til tyranner alle steder om, at hvis de står bag de værste forbrydelser, så vil de komme til at tilbringe resten af deres dage i fængsel," siger Reed Brody, rådgiver for menneskeretsorganisationen Human Rights Watch.
ritzau/Reuters


