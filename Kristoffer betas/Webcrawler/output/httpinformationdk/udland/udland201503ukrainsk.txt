Ukrainsk ekspert: Kolomojskij er ikke stækket
En bitter magtkamp raser mellem Ukraines præsident, Petro Porosjenko, og den nu tidligere guvernør i byen Dnepropetrovsk, Igor Kolomojskij. Konflikten mellem de to oligarker, der begge råder over betydelige militære enheder, kan destabilisere landet yderligere

 To af Ukraines rigeste mænd, Petro Porosjenko (t.v.) og Igor Kolomojskij, er de helt store vindere efter de politiske omvæltninger i det hårdt ramte land. Begge har formået at sikre deres forretnings­imperier – chokolade og energi – og udbygge deres politiske magt.


 Rigmændene Petro Porosjenko og Igor Kolomojskij stod som de helt store vindere efter de politiske omvæltninger, som Maidan-bevægelsen satte i gang for mere end et år siden. Begge formåede at sikre deres forretnings­imperier og udbygge deres politiske magt, ifølge ekspert i det ukrainske oligarki Inna Melnykovska, ph.d.-forsker ved Otto Suhr Instituttet for statskundskab ved Freie Universität i Berlin.Porosjenko overtog præsidentposten i juni 2014. Kolomojskij blev guvernør af Dnepropetrovsk allerede i marts sidste år.
»En informel aftale om magt­deling mellem de to oligarker var på plads. Kolomojskij fik lov til at kontrollere regionen omkring den vigtige industriby, der ligger ret tæt på frontlinjen,« siger ukrainske Melnykovska, der i sin afhandling med titlen Big Business and Regime Dynamics in Ukraine and Russia beskæftiger sig med de oligarkier, som opstod i de to lande efter Sovjetunionens opløsning.
Aftalen mellem præsidenten og guvernøren sikrede livsvigtig indenrigspolitisk stabilitet i krigen mod de russisk støttede separatister i Donbass. Den brød for alvor ud i foråret 2014.
Som Ukraines præsident er Porosjenko også øverstbefalende for landets væbnede styrker. Kolomojskij har flere frivillige bataljoner under sin personlige kontrol. Det var derfor dramatisk og fik mange til at frygte konsekvenserne, da Kolomojskij fra sin højborg i Dnepropetrovsk den 19. marts beordrede maskerede mænd til en opsigtsvækkende aktion i hovedstaden Kijev. Iklædt camouflagetøj og med geværer besatte de UkrTransNafta – et delvist statsligt olieselskab, hvor Kolomojskij via en stor minoritetspost reelt har kontrollen. Forud var gået vedtagelse af en ny lov, der ville stække Kolomojskijs indflydelse i UkrTransNafta og et tilknyttet selskab, UkrNafta, der er Ukraines største producent af olie og gas.
Melnykovska forklarer, hvordan Kolomojskij hidtil har drevet olieselskabet UkrNafta:»Indtil nu er det foregået på den måde, at UkrNafta angiveligt aldrig har været profitabelt og derfor ikke har kunnet betale noget udbytte til staten. Så melder spørgsmålet sig selvfølgelig, hvorfor har selskabet ikke været profitabelt, når olie­priserne de forgange år var enormt høje. Det viste sig, at UkrNafta købte produkter og serviceydelser af andre selskaber i Kolomojskij konglo­merat til skyhøje overpriser. Dermed forduftede profitten i olieselskabet og der kunne ikke betales noget udbytte til staten.«
Hun mener dog ikke, at der er grund til at gøre sig illusioner angående de intentioner, som Kolomojskijs modstandere har:
»Den officielle udlægning af Kolomojskijs aktion er, at den er et svar på, at regeringen vil have ham til at afgive noget af UkrTransNafts udbytte. Men det handler også om, at to eller flere oligark-grupper kæmper om kontrol over olieselskabet,« siger Inna Melnykovska.
Oligarker og politik
Ifølge hende er det på trods af Maidan-bevægelsens indsats for social retfærdighed og et opgør med korruptionen stadig meget svært at holde stenrige forretningsmænds interesser og politik adskilt i landets parlament, Radaen.»Der er sket det, at Kolomojskij er blevet for stærk for Porosjenko og de andre oligarker. Derfor prøver præsidenten sammen med en anden vigtig oligark, Dimitri Firtash, ved hjælp af den nye lov at ændre magtbalancen til deres fordel. Lederen af Det Radikale Parti, Oleh Ljasjko, som er Firtashs opfindelse og sponsor, støbte kuglerne til loven. Præsidentens parti, Blok Porosjenko, stemte for. Porosjenko og Firtashs interesser har vist sig at være sammenfaldende i sagen om UkrTransNaft,« siger Inna Melnykovska, der peger på, at præsidenten givetvis også er betænkelig ved Kolomojskijs stigende popularitet i befolkningen. Denne popularitet hænger sammen med hans store bidrag til krigen, og at hans bataljoner af frivillige indtil videre har formået at holde de russisk støttede separatister borte fra Dnepropetrovsk.
»Porosjenko frygter for sin egen tilslutning blandt ukrainerne. Men lovforslaget handler også om, at præsidenten prøver at svække sin politiske rival, premierminister Arsenij Jatsenjuks indflydelse i energi­sektoren. Premierministeren indgår i en tæt alliance med Kolomojskij, der er en rundhåndet sponsor af Jatsenjuks parti Folkefronten,« siger Melnykovska og uddyber:
»Magtkampen mellem Porosjenko og Kolomojskij bliver trukket meget skarpt op i medierne. Kolomojskij bliver gerne fremstillet som skurken, mens Porosjenko er den, der vil sørge for, at staten får del i olieselskabernes udbytte til alles fælles bedste. Men konflikten mellem Porosjenko og Jatsenjuk er mindst lige så vigtig. Og det kan godt tænkes, at Kolomojskijs offensiv i striden om olieselskabet ender med at give bagslag. Jatsenjuk er bange for at gå tilbage i meningsmålingerne, hvis han forsvarer Kolomojskij og hans aktion. Hvis han alt for åbenlyst stiller sig på Kolomojskij side, kan det skade ham selv. Derfor er han meget tilbageholdende i sagen om UkrTransNafta.«Ifølge Inna Melnykovska kan Kolomojskijs bevæbnede aktion i Kijev ses som et forsøg på at øge presset mod præsidenten og samtidig forbedre sin egen position over for Jatsenjuk, så premierministeren ikke begynder at overveje at slå hånden af ham.
Informelt netværk
En foreløbig konsekvens af Kolomojskijs magtdemonstration i Kijev onsdag i sidste uge er, at Porosjenko fratog ham posten som guvernør. Reelt betyder det dog ikke en svækkelse af oligarken fra Dnepropetrovsk, mener Inna Melnykovska:
»Det er ikke graverende. Kolomojskij råder over et uformelt netværk i alle statslige strukturer i Dnepropetrovsk-regionen. Stillingen som guvernør formaliserede blot dette netværk. At han nu fratages posten, kommer ikke til at skade hans uformelle netværk. Det forbliver intakt. Han beholder sin magt og indflydelse.«Kolomojskijs væbnede aktion i Kijev har fået flere iagttagere til at advare mod en ’krig i krigen’, der kan sende Ukraine yderligere nedad i en spiral af kaos. Så pessimistisk ser Melnykovska det dog ikke:
»Det var en magtdemonstration. Han ville spille med musklerne og vise, at han er en faktor, som andre medlemmer af Ukraines elite bør regne med. Det er usandsynligt, at det fører til krig mellem styrker, der er loyale over for Kolomojskij og Porosjenko. Det har ingen af dem råd til. Med aktionen ville Kolomojskij lægge pres på præsidenten, så de kan lave en intern aftale.«
internationalt@information.dk

