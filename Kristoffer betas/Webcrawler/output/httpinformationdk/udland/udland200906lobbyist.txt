Lobbyister regulerer lobbyisters opførsel
Salærer på millioner af euro og lobbyisters klienter har i ét år været offentlig viden i det  frivillige lobbyregister, der pålægger Bruxelles’ lobbyister et kodeks for ordentlig adfærd. ’Se bare på Washington, tvungen registrering virker ikke,’ siger den ansvarlige kommissær


 "Hvis jeg var lobbyist, og jeg undlod at registrere min virksomhed, ville det rejse spørgsmålet om hvorfor? Hvis jeg står i registeret og dermed skriver under på visse etiske retningslinier, er det langt mere forpligtende," siger den estiske EU-kommissær Siim Kallas. Vi sidder i hans kontor på 12. sal i den store Berlaymont-bygning, hvor EU-Kommissionen har hjemme. Sikkerhedstjek og eskorteret følge fra EU-Kommissionens reception til kontoret gør det svært at forstå, hvordan lobbyister fysisk overhovedet kommer i nærheden af kommissærerne. Skandaler og beskyldninger om korruption har dog vist, at lobbyindustrien trives glimrende i Bruxelles. 
Derfor har Siim Kallas viet sit kommissariat til at sikre åbenhed i EU's beslutningsprocesser. Offentligheden skal vide hvem, der skaffer sig indflydelse på hvilken politik for hvilke beløb, siger Siim Kallas. Derfor godkendte EU-Kommissionen i 2008, som en del af et større åbenhedsinitiativ, unioens første lobbyregister. Baseret på lobbyisters frivillinge registrering, fordi ingen vil stå udenfor det gode selskab, mener Siim Kallas.
"I Washington har man haft obligatorisk registrering, bøder og fængselsstraf for lobbyister i mere end 70 år, og de lapper stadig på systemet. Derfor er obligatorisk registrering ikke vejen at gå, lobbyisterne skal frivilligt tage ejerskab," siger han.
Lobbyister er dybt afhængige af deres gode ry. Derfor skal offentligørelse af deres klientforhold være et frivilligt valg, hvor de selv tager ansvar for lobbystandens troværdighed, der ligger på linie med brugtvognsforhandlere.
"Registeret er hverken tvang eller selvregulering, det er lige midt imellem. Det er den europæiske facon," siger Siim Kallas.
Idé, der ikke kan afvises
Det var den danske parlamentariker Jens Peter Bonde, der i 2005 stillede den nyslåede kommissiær Siim Kallas spørgsmålet, hvorfor medlemslandene måtte hemmeligholde, hvad de bruger landbrugsstøtten til?
"I Estland er den slags ikke hemmeligt, og derfor blev jeg oprigtigt overrasket. Det er jo en latterlig situation, at vi laver europæisk landbrugspolitik, mens vi siger til borgerne, at de ikke må kende udfaldet af den politik," fortæller Siim Kallas.
Samtidig faldt Lissabon-Traktatens i 2005 som det endegyldige bevis på europæernes stigende mistillid til unionen. 
EU blev opfattet som et uigennemskueligt og skummelt foretagende, hvorfra politikere malkede skatteborgere og var til salg for industrien. 
"Åbenhedsinitiativet skulle forbedre troværdigheden til, hvordan politik bliver udformet i EU," siger Siim Kallas.
- Hvordan modtog dine kolleger i Kommissionen ideen om, at alle økonomiske interesser skulle offentliggøres?
"De første diskussioner i kommissionen var temmelig hektiske, og ideen mødte stærk modstand, men mine kolleger blev hurtigt klar over, at det er en ide, der ikke kan blive afvist," siger han og uddyber: 
"Hvis man forsøger at skjule noget, kommer det jo altid frem. Det er blot et spørgsmål om, hvem der finder det frem, og hvordan informationerne bliver fortolket. Politisk var der derfor ret hurtigt en erkendelse af, at åbenhed er nødvendigt."
- I en tale i 2005 sagde du, at EU manglede et register for lobbyister, der var obligatorisk for alle og krævede økonomiske sanktioner. Nu taler du om frivillighed. Hvad har ændret sig?
"Mange elementer af registret er jo ikke frivilligt ... det er kun registrering, der er frivilig, fordi vi vil have interesseorganisationer og private virksomheder til at tage aktivt ansvar. Grundlæggende tror jeg ikke på, at obligatorisk registrering er bedre."
- Er det realistisk at tro på selvregulering hos en industri, der anslås til at omsætte for en milliard euro om året?
"Kommissionen har sat rammerne. Der er et adfærdskodeks, som binder, når man indskrives i registeret, og vi definerer det minimum af oplysninger, der skal oplyses, hvis man ønsker at være en del af registeret," siger Kommissæren. 
1.526 lobbyister i register
I korridorerne, der i Washington oprindeligt har lagt navn til lobbyisme, hænger avisartikler om åbningsinitiativet. Også de mindre gode artikler, der handler om risici ved frivillig registrering og manglende detaljer. Eksempelvis skal beløb over 100.000 euro blot registreres som 'beløb over 100.000 euro'. Der er heller ingen sanktioner for 'dårlig lobbyisme' som bestikkelse eller trusler.
"I virkelig grelle eksempler vil der være sanktioner," fastslår Siim Kallas.
Begejstringen er tydelig hos den estiske Kommissær, der gestikulerer ivrigt, når talen falder på evalueringen af åbenhedsinitiativet. Armene slår ud i rummet: 
"Nu er registret gennemført, og der er hele tiden flere, der bliver registrerede." 
På étårsdagen for registeret for 'interesserepræsentanter', som er EU-Kommissionens bredere definition af lobbyister, har 1.526 lobbyvirksomheder, interesseorganisationer og sågar religiøse trossamfund tilmeldt sig registret.
Ingen kender det præcise omfang af lobbyister i Bruxelles, men antallet anslås til at være 15.000 enkeltpersoner eller omtrent 2.000 virksomheder, der omsætter for op mod én milliard euro på lobbyvirksomhed om året, oplyser kommissionen. Det er dog et estimat, der beror på antallet af udstedte adgangspas i parlamentet og kommissionen. Og lobbyisme foregår mange andre steder.
"Vores oprindelige målsætning var cirka 2.000 registrerede interesserepræsentanter, som er det omtrente estimat af virksomheder eller organisationer, der lobbyer i Bruxelles. I dag er over halvdelen registrerede," siger Siim Kallas.
- Kan man forestille sig, at de virkelig store konsulent- og advokatfirmaer med de største lobby-salærer stadig holder sig udenfor registeret?
"Hvem er de store spillere? Vores største udfordring lige nu er at få tænketankene og de største advokatvirksomheder, der lobbyer på vegne af andre, registreret ... men nogle af de største ngo'er og konsulentvirksomheder er registrerede."
- Vil åbenhedsinitiativet blive til lov en dag?
"Hvis åbenhedsinitiativet bliver en lov, så er det naturligvis kommissionens ansvar, at loven er perfekt og bliver overholdt. Som det er nu, ligger ansvaret hos alle deltagende parter, og det skaber større åbenhed, ærlighed og etik," siger Siim Kallas. 


