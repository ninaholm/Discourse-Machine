USA og u-lande i konfrontation om klimaet
Nervekrigen om klima-topmødet er nu på sit højeste: U-lande vil ikke acceptere en klimaaftale, som ikke er juridisk bindende for alle rige lande, og USA vil ikke acceptere en juridisk bindende aftale, som ikke omfatter u-lande


 Det er ikke svært at forestille sig et sammenbrud for klimatopmødet i København om en måned.
Ved afslutningen af denne uges klimaforhandlinger i Barcelona sagde formanden for G77-gruppen af u-lande, Sudans Lumumba Di-Apin, i diskussionen om en ny klima-aftales juridisk bindende  karakter:
»Det er blevet klart her, at de fleste i-lande vil dræbe Kyoto-protokollen og bevæge sig mod en mindre forpligtende aftale. Udgangspunktet for det er, hvad de kalder 'en politisk aftale' i København og dertil nogle rammer. Det afviser vi totalt. Vi vil have en bekræftelse på, at i-landene forbliver i en juridisk bindende Kyoto-protokol. Der er ikke noget, der hedder 'politisk bindende aftaler'.«
Modsat sagde den amerikanske forhandlingsleder, Jonathan Pershing:
»U-landene vil have en juridisk bindende aftale, der gælder for os, men ikke for dem. Vi har ikke til hensigt at indgå en sådan aftale.«
I spørgsmålet om de rige landes forpligtelser til CO2-reduktioner sagde Lumumba Di-Apin:
»U-landene forlanger mindst 40 pct. reduktion i 2020 i forhold til 1990- niveauet. Men de individuelle meldinger eller løfter fra  i-lande giver kun 11-18 pct., USA inklusive. Et så lavt niveau er uacceptabelt.«
Og Jonathan Pershing sagde, da han blev spurgt på et pressemøde, om den amerikanske regering vil komme til København med et kon- kret løfte om, hvor meget USA vil skære ned:
»Jeg har ingen information at dele med jer om det.«
Han henviste til, at Kongressen i øjeblikket forhandler en klimalov med mulige tal for CO2-reduktion. Loven kan imidlertid ikke færdig- behandles inden København, og derfor er det uvist, om USA har et konkret CO2-løfte med til topmødet.
»En beslutning om dét er ikke truffet,« sagde Pershing.
Så hvis u-landene står fast på, at i-landene - USA inklusive - skal forpligte sig juridisk, herunder til CO2-reduktioner omkring 40 pct., og USA samtidig afviser juridiske bindinger og ikke har et ambitiøst CO2-løfte med, ja, så er sammenbruddet sandsynligt.
Forståelig frustration
Chefen for FN's klimasekretariat, Yvo de Boer, sagde ved Barcelona-mødets afslutning, at »jeg forstår fuldt ud den frustration, der er kommet til udtryk fra u-landene«.
»Der er for det første en stærk oplevelse af, at de fattige lande ikke på nogen nævneværdig måde høster fordele af Kyoto-protokollen, og for det andet, at de forhandlinger, der skulle ændre på det, slet ikke bevæger sig hurtigt nok.«
De Boer påpegede, at store udviklingsøkonomier som Kina, Indien, Brasilien, Sydafrika og Mexico nu alle har lavet klimahandlingsplaner med ambitiøse, konkrete tal for CO2-indsatsen.
»Jeg vil gå så vidt som til at sige, at de skridt, Kina allerede har taget for at bremse væksten i sine udledninger, placerer det som leder, når det handler om at gøre noget ved klimaændringerne.«
Derfor er u-landenes frustration - som under Barcelona-mødet førte til en midlertidig udvandring af hele den afrikanske delegation - forståelig for FN-chefen. Han tror imidlertid stadig, at en ny klima-aftale i København er mulig, om end ikke en juridisk bindende traktat.
»Jeg tror på, at det vil være fuldt muligt for USA at skrive under på et CO2-reduktionsmål i København,« sagde Yvo de Boer.
»En traktat kan ikke gøres færdig i København, men det er vigtigt, at København træffer klare beslutninger på de vigtige områder, beslutninger sort på hvidt, som man kan bruge ved udformningen af en traktat - som en garanti for, at man ikke skal til at genforhandle tallene, pengene og arkitekturen.«
»I mellemtiden bør vi fortsat bruge Kyoto-protokollen som et funktionsdueligt redskab for at sikre, at der ikke opstår et juridisk tomrum i det internationale klimasystem,« understregede FN-klimachefen.
Han afslørede, at 40 statsledere nu har anmeldt deres deltagelse i klimatopmødet og betonede, at klimasagen aldrig før i de 14 år, han har været involveret i forhandlingerne, har stået så højt på statsledernes dagsorden.


