Obama har modtaget Nobels fredspris
'Andre kan have fortjent fredsprisen mere end jeg. Målet er at sørge for, at vi fortsætter med at være en positiv kraft i verden'


 USA's præsident, Barack Obama, har fået overrakt Nobels fredspris ved en ceremoni på Oslo Rådhus.
 Obama får Nobels fredspris 2009, fordi han har forbedret det internationale forhandlingsklima og skabt nye internationale visioner. 
 - Obama får Nobels fredsprisen for sine visioner om diplomatiske løsninger, samarbejde mellem folk og en verden fri for atomvåben, sagde Nobelkomiteens leder, Thorbjørn Jagland, ved ceremonien. Han afviste kritik om, at Obama har fået fredsprisen for tidligt.
 - Nobelkomiteen stillede sig det følgende spørgsmål: Hvem har gjort mest for fred i verden i det sidste år? Hvis spørgsmålet stilles, som Nobel gjorde det, så bliver svaret forholdsvis enkelt: Det måtte blive USA's præsident, Barack Obama. Det er sjældent, at en person i den grad dominerer international politik, og i løbet af så kort tid tager initiativ til så mange og så store ændringer, som Obama har gjort, sagde Jagland.
 Der har været rejst en del kritik af Nobelkomiteen for dens valg af Obama - ikke mindst efter den optrappede amerikanske indsats i Afghanistan.
 - Det var en stor overraskelse for mig at modtage prisen. Jeg er ikke i tvivl om, at andre kan have fortjent den mere end mig, sagde han forud for ceremonien på Oslos Rådhus.
 - Målet er ikke at vinde en popularitetskonkurrence eller at få en pris, men at fremme USA's interesser, at styrke USA's økonomi og sørge for, at vi fortsætter med at være en positiv kraft i verden, udtalte den amerikanske præsident og tilføjede: 
 - Hvis det lykkes for mig, vil kritikken forhåbentligt stilne af, men det er ikke op til mig. Hvis det ikke lykkes for mig, så er der ingen hyldest, som kan skjule det.

