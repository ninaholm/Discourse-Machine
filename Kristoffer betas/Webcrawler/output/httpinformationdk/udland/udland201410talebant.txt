Taleban er tilbage i Gizab
Oprørsstyrker har genvundet kontrol med 80 pct. af Gizab-distriktet i Uruzgan-provinsen, hvor Taleban ellers led nederlag i 2010 efter en folkelig opstand. En succeshistorie ISAF har fremhævet, som et vellykket eksempel på civil modstand mod Taleban
For fire år siden fordrev indbyggerne i det afghanske Gizab-distrikt Taleban fra området, og blev af de internationale styrker fremhævet som en stor succes. Nu ser distriktet ud til igen at falde i Talebans hænder.


 Da Gizab-distriktets indbyggere for fire år siden tog sagen i egen hånd og selv fordrev deres Taleban-tyranner, udråbte de internationale styrker deres sejr til en succeshistorie om civil courage og en milepæl i en årtier lang borgerkrig. Nu ser samme distrikt i Uruzgan i det centrale Afghanistan ud til igen at falde under kontrol af Talebans oprørsstyrker, melder lokale embedsmænd og ledere.
Oprørsstyrkernes offensiv kommer et år efter de internationale troppers tilbagetrækning fra Uruzgan, og de britiske troppers lukning af deres største base i den sydlige og stadig heftigt omstridte Helmand-provins. En måneds intense kampe i Gizab har drevet op til 500 lokale familier på flugt, og samtidig har Talebans krigere tvunget distriktets beboere til at give dem mad og transportmidler samt truet dem til at indstille deres samarbejde med lokalregeringen.
»Taleban bruger mennesker som skjolde og skyder på sikkerhedsstyrkerne fra civile huse,« siger Haji Abdur Rab, formand for Gizabs udviklingsråd.
Klemt inde i øverste hjørne af Uruzgan ligger Gizab godt 100 kilometer nord for provinshovedstaden Tarin Kot. Alle veje, som fører hertil, er uasfalterede, hvilket besværliggør adgang til forsyninger af mad og våben og evakuering af sårede. At den nationale hær kun råder over tre helikoptere til indsættelse i Uruzgan og tre andre provinser gør ikke sagen lettere.
Efter oprørerne har afbrudt alle vejforbindelser til distriktshovedstaden, sætter sikkerhedsstyrkerne nu deres lid til luftstøtte. Men kamphandlingerne i Gizab har endnu ikke udløst et modsvar fra Kabul.
Tabsskønnene varier meget. På politimesterkontoret i Tarin Kot anslår man, at kun et par mennesker er såret eller dræbt, hvorimod provinsguvernøren, Amanullah Khan Timuri, hævder, at de ikkecivile ofre har nået 70 fordelt ligeligt på hver side.
En vestlig embedsmand med kendskab til regionens sikkerhedsproblemer, fortæller anonymt – fordi han ikke har bemyndigelse til at udtale sig offentligt om sagen – at Gizab er Urguzans mest usikre distrikt. Over en tredjedel af sammenstødene i Gizab i år har angiveligt fundet sted bare inden for den seneste måned.
’Et godt eksempel’
At krigen er kommet tilbage i Gizab vil ærgre de vestlige militære ledere, som knyttede så store forhåbninger til distriktet. I 2010 støttede amerikanske og australske specialstyrker en revolte med deltagelse af godt 200 lokale mod Taleban som del af en bebudet indsats for at styrke lokale civiles modstand mod oprørsstyrkerne. ISAF-styrkerne fremhævede denne revolte som et eksempel på en vellykket »landsbystabiliseringsoperation«, der kunne inspirere andre afghanere til at fravriste Taleban magten.
»Succesen for landsbystabilitet i Gizab er et godt eksempel for de omkringliggende landsbyer,« erklærede ISAF i 2010.
Samme strategi var også med til at hjælpe en lokal afghansk politistyrke på benene. Det Afghanske Lokalpoliti (ALP), der blev oprettet i 2010, søger at hverve medlemmer fra lokalsamfundene og vil også styrke de lokale med henblik på selv at få dem til at tage ansvar for deres sikkerhed samt knytte dem tættere til landets centralregering. USA’s militær forventede, at de fleste afghanere ville vende sig imod Taliban, når først de indså, at regeringsstyrkerne var den stærkeste part. I Gizab måtte beboerne imidlertid vente forgæves på, at centralregeringen igen tog kontrol med området, fortæller Martine van Bijlert, ekspert i Uruzgan, fra Afghanistan Analysts Network.
»I stedet følte de sig bare som lokale kommandanter, der fik en masse magt,« siger hun. »Og det var ikke nødvendigvis bedre«.
Korruption, nepotisme og hårdhændet behandling af medborgere blev hverdag. De internationale styrker undervurderede også afghansk politiks fluktuerende karakter ved at forvente, at lokale magtspillere ville udvise loyalitet over for dem, der havde smidt Taleban ud.
»Men i virkeligheden entrerede det amerikanske militær med ledere, der har en lang historie for at svinge frem og tilbage mellem forskellige sider,« siger Van Bijlert.
Loyaliteten skifter let
Volden blussede op, da oprørere krydsede grænsen til Gizab fra Ajristan- distriktet i naboprovinsen Ghazni-provinsen efter sammenstød med regeringsstyrker her i september. Samtidig er Gizabs kerne af anti-Taleban-krigere fra revolten i 2010 blevet svækket.
Men Haji Abdullah Zafar, Giazbs distriktsguvernør, siger, at alle enheder i sikkerhedsstyrkerne kæmpede skulder ved skulder i Gizab, og talte 400 mænd, herunder 300 politifolk, soldater og medlemmer af efterretningstjenesten. Talebans krigere var dobbelt så mange, siger Zafar og tilføjer, at der for nylig har været voldsomme sammenstød.
Selv om skønnene over oprørernes tal bør tages med et gran salt, når de kommer fra embedsmænd, der er ivrige for at tiltrække mere offentlig støtte til deres område, er Gizabs sikkerhedsstyrker tydeligvis ved at nå grænsen for deres ressourcer. Deres forsyningslinjer er næsten skåret helt over, og ifølge flere landsbyældste kontrollerer Taleban nu omkring 80 pct. af distriktet.
De mislykkede bestræbelser på at knytte fastere bånd mellem Gizab og provins- og nationalregeringen har muliggjort, at Taleban kan generobre områder, som før regnedes for sikre, hvilket da også synes at have været oprørernes mål. Mens Taleban-krigere lejlighedsvis angriber distriktets centre, har de for nylig fokuseret på landområder i et tilsyneladende forsøg på at sikre den frie bevægelighed gennem landet.
De afghanske styrker i Gizab har stort set været overladt til sig selv, efter at de internationale styrker forlod Uruzgan ved slutningen af sidste år. I nogle områder af landet, har oprørerne brugt de sidste måneder på at afprøve modstandskraften i de regeringsstyrker, som mangler den internationale støtte fra tidligere, især i form af flystøtte. De afghanske sikkerhedsstyrker koster anslået mellem 5 og 6 mia. dollars, næsten tre gange mere end landets samlede offentlige indtægter sidste år. Det er ikke første gang, Gizabs beboere føler sig ladt i stikken. Gizab danner grænse mellem hazaraerne i højlandet og pashtunerne i syd. I 2004 skar præsident Hamid Karzai en luns af Uruzgan og skabte dermed den overvejende hazariske provins Daykundi. I første omgang kom Gizab til at høre til Daykundi, til stor fortrydelse for dele af den pashtunske befolkning, som reagerede ved reelt at overgive kontrollen med området til Taleban på ny. To år senere blev distriktet igen knyttet til Uruzgan. Den administrative skalten og valten har skabt en følelse af opgivelse blandt Gizab-beboere, der klager over at føle sig ignoreret af regeringen i Kabul.
»Vi har ikke repræsentanter i parlamentet eller provinsielle råd til at klage over den situation,« siger Zafar, distriktets guvernør.
»Hvis staten ikke vil lytte til os, må vi bede det internationale samfund om hjælp.«
© The Guardian og Information
Oversat af Niels Ivar Larsen

