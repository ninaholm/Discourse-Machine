Republikansk march mod højre
Det ender med den moderate Mitt Romney som modkandidat til Barack Obama ved USA’s præsidentvalg. Men det betyder langtfra, at det republikanske parti sigter mod midten. Partiets vælgerkorps er rykket kraftigt mod højre, påpeger Pew Institutes forskningsdirektør Scott Keeter


 »Havde Ronald Reagan stillet op for Republikanerne i dag, ville han ikke have overlevet partiets primærvalg.«
Den påstand fremsatte præsident Obama, da han tirsdag i denne uge talte ved årsmødet for nyhedsbureauet Associated Press.
Den republikanske præsident skar godt nok de offentlige udgifter ned, men da han i 1980’erne stod over for betydelige offentlige underskud på statens budget, valgte det konservative ikon samtidig at hæve skatterne, en handling, som er bandlyst i det republikanske parti af i dag og som simpelt hen ikke ville kunne lade sig gøre.
Obamas karakteristik skal ses i en nutidig kontekst, hvor præsidenten på andet år er i forhandlinger med den republikansk dominerede Kongres, der nægter at hæve skatterne som en del af løsningen på at tackle det rekordstore føderale underskud.
Et kraftigt ryk mod højre
Imidlertid har præsidentens påstand meget for sig. For det republikanske vælgerkorps og dermed partiet er rent faktisk rykket ganske kraftigt til højre, hvis man ser på partiet i et samtidshistorisk lys.
Det siger Scott Keeter, forskningsdirektør ved det anerkendte Pew Research Center.
»Hvis man studerer tallene i vores seneste store forskningsprojekt fra 2011 over politiske typologier, kan man tydeligt se, hvordan de republikanske vælgere fordeler sig på forskellige grupper, og hvordan partiet samlet set er rykket betydeligt til højre,« siger Scott Keeter.
Hvis man sammenligner med tallene fra 2000, kan man se, at hvor 60 procent af de republikanske vælgere dengang definerede sig selv som ’konservative’, er tallet i 2011 steget til 67 procent.
»Det er en signifikant stigning, især når man sammenligner med hele vælgerkorpset, hvor andelen af borgere, der definerer sig selv som konservative, kun er steget med omkring 2 procent i samme periode,« fastslår han.
Læren af 2008: for midtsøgende
Keeter fortæller også, at Pew efter at John McCain tabte til Barack Obama ved præsidentvalget i 2008, spurgte et repræsentativt udsnit af vælgere ud om grunden til nederlaget.
Svarene viste, at ikke mindre end 60 procent af de republikanske vælgere mente, at grunden var, at partiet og præsidentkandidaten ’ikke var konservativ nok’.
Denne lære kunne man se udmøntet i resultatet af midtvejsvalget i 2010, hvor Kongressens flertal skiftede fra demokratisk til republikansk domineret, og hvor Teaparty-kandidater, der generelt ligger et godt stykke til højre for den republikanske etablerede partiledelse og midte, blev valgt ind i stimer. Hvor de i øvrigt siden har gjort det meget svært for deres egne at indgå kompromiser med demokraterne eller med Det Hvide Hus.
Et yndet eksempel i liberale kredse herpå er forløbet, der førte til nederlag for en større gældsafviklings-aftale, som præsident Obama ellers troede, han stort set havde forhandlet på plads med John Boehner, speaker/formand for Repræsentanternes Hus.
Boehner havde efter alt at dømme accepteret planen, der først og fremmest skar ned i de store offentlige hjælpeprogrammer som Social Service, Medicare og Medicaid, men som også indeholdt en afvikling af skattelettelser til de allerrigeste, som ellers er noget af det eneste, der står tilbage fra Bush-tiden, og som Obama ikke har kunnet komme af med.
Højredrejning fortsætter
Keeter siger, at der intet er i Pews løbende undersøgelser, som tyder på andet, end at partiets skred mod højre fortsat er der og har konsolideret sig op til præsidentvalget til november.
»Når vi ser på tallene i vore løbende meningsmålinger, kan vi tydeligt se, hvordan udviklingen er fortsat.«
– Men den sandsynlige kandidat er jo Mitt Romney, en kendt moderat skikkelse. Hvordan kan det være, at Santorum ikke reelt har udgjort en trussel mod Romney, hvis partiet er rykket mod højre?
»Vore undersøgelser viser, at nok stemmer den republikanske base på Romney og endda i større og større grad , men den altovervejende grund er, at de tror, Romney er den mest valgbare, ikke at de er specielt positive over for ham som politiker. Et flertal af de konservative vælgere tilkendegiver også, at de ikke stoler på Romney.«
Flip flopperen Romney
»Episoden med Etch A Sketch’en (der var 1980’erne foretrukne tegneplade, også i Danmark, red.) har bidt sig fast svarer Keeter og tilføjer, at Romneys valgbarhed til gengæld vil gøre ham til »en svær modstander for Barack Obama«.
Etch A Sketch’en er en henvisning til en bommert, som en af Romneys toprådgivere lavede for nogle uger siden.
Rådgiveren svarede i et tv-interview på et spørgsmål om, hvorvidt Romney ikke var gået alt for langt ud på højrefløjen i sin politik til at kunne tiltrække de mere moderate borgerlige vælgere til efteråret.
I sit svar gav rådgiveren udtryk for, at Romney agtede at indtage nogle nye standpunkter efter valget.
»Det egentlige valg er helt anderledes« (end primærvalget, red.) som han sagde, »det er ligesom en Etch A Sketch. Man ryster pladen, og tegningerne forsvinder. På samme måde starter vi med en ryddet plade ved det egentlige valg,« forklarede han.
Det tog ikke mange minutter, før rådgiverens bemærkninger cyklede rundt på internettet via YouTube, som endnu et bevis på, hvordan den tidligere guvernør skifter politik efter forgodtbefindende – eller måske snarere afhængig af, hvor han stiller op.
Keeter mener, at Romneys situation med fordel kan sammenlignes med en proces, som Demokraterne gik igennem op til John Kerrys valgnederlag til Bush i 2004:
»Der er en analogi her. Mange liberale kræfter var ikke entusiastiske over udsigten til at få John Kerry som præsident i 2004, men deres animositet over for George W. Bush fik alligevel mange af dem til at stemme på Kerry. Der ligger klart et potentiale, der kunne lede til de samme dynamikker vis a vis guvernør Romney. Det kan blive et meget tæt opløb,« lyder analysen.
Når det gælder sandsynligheden af, at Romney viser sit sande jeg som moderat republikaner ved efterårets præsidentvalg, peger Scott Keeter på det modsatte scenario, som langt det mest sandsynlige:
»Hvis Romney bliver valgt, vil vi se et enormt træk fra højre på de indre linjer i partiet for at holde ham i skak. Den konservative gruppe er særdeles stærk og uafhængig af partiledelsen. Den fraktion har megen magt i partiet i dag, og den vil ikke tillade Romney nogen som helst slinger i valsen, når det gælder konservative mærkesager.«

