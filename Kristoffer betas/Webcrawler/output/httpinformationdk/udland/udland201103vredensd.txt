'Vredens dag' rammer Saudi-Arabien i dag
I går skød regimet med skarpt mod demonstranter. I dag siges 32.000 at støtte en Facebook-opfordring og  gå på gaden mod regimet i oliestaten. Men ingen ved, hvor mange der vover at trodse demonstrationsforbud og truslerne fra myndighederne


 Både det saudiarabiske regime og landets kritiske reformkræfter har mobiliseret intenst op til fredagens mulige start på et oprør i det store olieland. Allerede i går blev tre demonstranter såret af skud fra det saudiske politi, der ifølge Reuters blev sat ind mod omkring 200 demonstranter i en provins i den østlige del af Saudi-Arabien.
Og dagen i dag er af unge saudiske aktivister via Facebook og Twitter udråbt til 'Vredens dag' med opfordring til befolkningen om at gå på gaden i protest mod den enerådende kongefamilie, der krænker menneskerettigheder og ikke evner at skabe arbejde og fremtidshåb for landets mange unge. Reuters rapporterede i går, at 32.000 personer har tilsluttet sig de saudiske Facebook-grupper, der kalder til protest i dag og igen den 20. marts.
Men kongefamilien, der regerer Saudi-Arabien uden nogen forfatning, har taget både sikkerhedsapparatet, medierne, religiøse ledere, trusler og løfter i brug for at afskrække dem, der overvejer at demonstrere.
»Reform kan ikke opnås gennem protest. Den bedste måde at få sine krav opfyldt på, er via dialog,« sagde landets udenrigsminister, prins Saud al-Faisal, onsdag på en pressekonference, hvor han også advarede USA og ærkefjenden Iran mod at puste til ilden.
Forud er gået en række initiativer fra kongefamilien for at bremse et muligt oprør: Arrestationen for nylig af Sheik Tawfiq al-Amir, en reformvenlig religiøs leder fra det shiamuslimske mindretal, arrestationen forleden af 25 aktivister, der deltog i mindre demonstrationer i landets østlige, shiitisk dominerede provins, arrestation af den unge lærer Muhammad al-Wad'ani, som på Youtube har opfordret til reform samt en erklæring fra indenrigsministeriet, der advarer om følgerne, hvis borgere overtræder det totale demonstrationsforbud i Saudi-Arabien.
Dertil er Rådet af Ældre Gejstlige blevet kaldt på banen med et budskab om, at uro vil være brud på islamisk lov.
Krav om reformer
I øjeblikket cirkulerer der i Saudi-Arabien flere erklæringer, hvori intellektuelle, journalister, menneskeretsadvokater, unge aktivister og andre oplister reformkrav. Centralt står kravet om, at monarkiet må funderes i en forfatning, der åbner for politiske partier og valg til parlament og regering. Efter at have tilsluttet sig en af erklæringerne, har flere skribenter på avisen Al-Watan fået skriveforbud og er sendt på orlov.
Trods indgrebene har der inden for de seneste to uger været flere mindre demonstrationer, og så sent som i onsdags demonstrerede 100-200 unge i den østlige by Qatif, bl.a. med et krav om løsladelse af politiske og religiøse fanger, hvoraf nogle har været 'glemt' i mere end 14 år, altså har siddet i fængsel uden retssag og dom.
Sikkerhedsstyrkerne fulgte demonstrationen, men greb ikke ind, og myndighederne har i denne uge løsladt Sheik Tawfiq al-Amir og flere andre i bestræbelsen på at tage luften ud af dagens planlagte protester. Ingen synes at vide, hvad 'Vredens dag' i dag vil bringe. De unge bag opfordringerne er ikke lette at identificere.
»For at være ærlig ved vi ikke, hvem der står bag det. De har bare offentliggjort ting på Facebook, men jeg tror, at folk virkelig er motiverede efter det, der er sket i Egypten og andre steder,« siger den erfarne menneskeretsaktivist Mohammad Al-Qahtani.
Vi er dødtrætte
En af de fremtrædende unge bloggere bag reformkravene, Ahmad Al-Omram, skrev i går i The Guardian, at »vi er dødtrætte af status quo. Vi vil have forandring, og vi vil have den nu.«
»Den enorme kløft mellem den unge befolkning og den herskende elite gør det næsten umuligt for de beherskede og herskerne at kommunikere og forstå hinanden. Vi taler praktisk taget to forskellige sprog, og jeg kan ikke se, hvordan regeringen kan levere det, vi stræber efter,« skrev han og tilføjede, at heller ikke han har nogen fornemmelse af, hvor mange der vil vove sig ud på gaden i dag.
Regimets frygt er ikke mindst, at de vrede unges protester vil smelte sammen med frustrationen blandt medlemmerne af det shiitiske mindretal på 10-15 procent af landets sunnidominerede befolkning og skabe en blanding af politisk og religiøst oprør. Shiitterne i øst følger nøje opstanden i nabostaten Bahrain, hvor et shiitisk flertal holdes nede af et sunnimuslimsk kongedømme. Hvad enten det shiitiske oprør i Bahrain slås ned - måske med hjælp fra saudisk militær - eller opnår indrømmelser via reform, kan det inspirere de saudiske shiitter til at skærpe deres protester.
De seneste dage har forlydender lydt i Saudi-Arabien om, at en regeringsrokade er på vej. I går gik et af de ubekræftede Twitter-rygter på, at den aldrende kong Abdullah vil annoncere en forfatningsreform til sommer. Andre meddelelser peger på det stigende antal sikkerhedsfolk og politikøretøjer i gaderne i hovedstaden Riyadh.
»Der vil ikke nødvendigvis ske en masse. Det vigtigste er, at en idé er født. (Herskerne) lever i en vildfarelse, hvis de tror, de kan ignorere kravene. Folket forlanger retfærdighed, lighed, lov og orden, kontrol med regeringen,« siger siger den tidligere saudiske dommer Abdelaziz al-Gassem til Reuters.


