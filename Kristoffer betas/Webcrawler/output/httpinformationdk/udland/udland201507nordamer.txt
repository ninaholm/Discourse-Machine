Nordamerika: Pengene styrer valgkampen
Der er en forklaring på det rekordstore antal republikanske præsidentkandidater – de kommer lettere til penge end ved tidligere valg


 Det er ikke så let at forstå, hvorfor dysten om at blive USA’s republikanske partis præsidentkandidat i 2016 har samlet rekordmange rivaler. Medmindre man erindrer, at højesteret i en kendelse i 2010 åbnede for individuelle bidrag til politiske kandidater. Kendelsen betyder, at så længe en præsidentkandidat råder over penge, kan han/hun fortsætte i valgkampen uagtet lave meningsmålinger eller nederlag i primærvalg.
I onsdags skulle præsidentkandidater fra begge partier indlevere en rapport til en regeringskommission om, hvor mange penge deres kampagne og deres Super PAC’s (beslægtede skattefrie komiteer) har indsamlet indtil 30. juni.
Oversigten illustrerer, hvor radikalt højesteretskendelsen har ændret vilkårene for amerikanske præsidentvalg. Kendelsen fastslog, at ytringsfriheden omfatter rige individers, selskabers og fagforbunds ret til at give ubegrænsede beløb til Super PAC’s.
Ikke overraskende står Jeb Bush øverst på listen. Han har godt nok kun indsamlet 11 mio. dollar til sin egen kampagne, hvorimod hans diverse Super PAC’s har rejst 103 mio. dollar. Omvendt er det for Hillary Clinton, der har skaffet 48 mio. dollar til sig selv, mens hendes Super PAC kun præsterer 16 mio. dollar.
Den republikanske senator Ted Cruz scorer lavt i meningsmålinger og højt i fundraising. Cruz har 14 mio. dollar i kassen, mens hans Super PAC har indsamlet 38 mio. dollar. En så stor formue betyder, at Cruz kan fortsætte i valgkampen i lang tid uden at bekymre sig om sin popularitet.
Ikke så mærkeligt, at flere kandidater vil slutte sig til. I denne uge blev Wisconsins guvernør Scott Walker nr. 15 på republikanernes liste – og næppe den sidste.

