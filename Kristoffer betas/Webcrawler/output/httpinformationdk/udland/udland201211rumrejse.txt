Rumrejser er opium for folket
Når der bliver brugt milliarder på rumforskning og -rejser, er det ikke kun for videnskabens skyld. Trangen til at udforske rummet har også en lang række religiøse aspekter, forklarer forsker i astrokultur
’Vi kan for første gang nogensinde måle tilstedeværelsen af planeter i andre solsystemer, og det sætter gang i tanker om, at der kan være liv et andet sted i universet,’ siger mag.art. i religionsvidenskab Thore Bjørnvig.


 EU har netop besluttet at bruge 10 milliarder euro på Den Europæiske Rumorganisation (ESA) de næste tre år.
Men hvorfor investerer politikerne gladeligt i astronauttræning og udforskning af rummet, når borgerne i Sydeuropa står i gæld til halsen? Ifølge mag.art. i religionsvidenskab Thore Bjørnvig, der forsker i astrokultur, kan det skyldes, at rumforskning ikke bare handler om bedre økonomi og flere arbejdspladser, men også tilbyder en drøm om noget andet og større.
»Udforskning af rummet kan tilbyde folk et verdensbillede, der kan give mening, og det kan spille en rolle for, hvor villige vi er til at give penge til det her,« siger Thore Bjørnvig, der også blogger om astrokultur på videnskab.dk.
Løsning på alt
De første rumreligiøse tendenser blandt videnskabsfolk sås i Rusland for godt 100 år siden blandt de såkaldte kosmister. I dag er det især i USA, at man kan finde de mere ekstreme rumideologer, forklarer Thore Bjørnvig. Men også de mere brede argumenter for rumforskning er præget af ideer, som minder om dem, der findes i traditionelle religioner.
I visionerne for EU’s bemandede rumfart skriver de f.eks. om, hvordan mødet med udenjordisk intelligens og nye verdener vil kunne skabe håb om fred på Jorden og skabelsen af en ny kollektiv identitet for menneskeheden.
»Der kan ligge en forestilling om frelse, når der ledes efter intelligent liv, fordi ideen er, at de højerestående civilisationer, man eventuelt ville komme i kontakt med, vil kunne give os løsning på alt muligt dårligt på Jorden som sygdom, krig og død,« siger Thore Bjørnvig.
I Danmark er der en tendens til at grine lidt af folk, der er meget optagede af UFO’er eller science fiction, derfor overser man let, at der rent faktisk er seriøse videnskabsfolk, der tager spørgsmålet om, hvorvidt der er liv andre steder i universet, meget alvorligt. En del af dem befinder sig på det amerikanske SETI- Institut (Search for Extraterresstrial Intelligence, red.),der er tilknyttet NASA. SETI’s grand old man Frank Drake, der som en af de første søgte efter intelligent liv i rummet, har blandt andet skrevet, at hvis vi en dag får kontakt til folk i det ydre rum, kan vi finde nøglen til udødelighed.
»Og tanken om at opnå evigt liv er jo helt gennemgående i religionerne,« påpeger Thore Bjørnvig.
Stjernekrig
Socialpsykologen Albert A. Harrison er en anden fremstående SETI-forsker. Han mener, at menneskeheden lige nu befinder sig midt i en stjernekrig om livets mening.
»Vi kan for første gang nogensinde måle tilstedeværelsen af planeter i andre solsystemer, og det sætter gang i tanker om, at der kan være en klode med liv et andet sted i universet,« siger Thore Bjørnvig.
Ifølge Albert A. Harrison er vi midt i en form for global brainstorm, der handler om, hvordan skal vi forstå vores rolle i kosmos. Skal mennesket lukke sig om sig selv og koncentrere sig om livet på Jorden, eller skal vi for alvor vende os ud og tage på os, at vi er en del af noget større?
De færreste videnskabsfolk inden for rumforskningen kan nok identificere sig med de mere ekstreme ideer i rumforskningen, alligevel smitter tankerne af også på de mere seriøse forskere, når der skal argumenteres for flere penge.
»Selv i visse rapporter forfattet af den nationale amerikanske rumkommission bliver der tegnet et meget utopisk billede af, hvorfor man skal satse på rumforskning. Sådan kan der skabes en form for moderne mytologi om rumrejser, som fascinerer folk og altså kan være medvirkende til, at vi gerne sender penge ud i rummet,« siger Thore Bjørnvig.
De store ord om frelse og fred på jord har dog også givet bagslag. Eksempelvis fik SETI, der i 1993 var et NASA-projekt, lukket for statsfinansieringen på ca. 12 mio. dollar. Holdningen var, at pengene kunne bruges bedre på god gammeldags astronomi end at lede efter små grønne mænd. SETI kører dog stadig videre delvist på offentlige midler, siger Thore Bjørnvig.

