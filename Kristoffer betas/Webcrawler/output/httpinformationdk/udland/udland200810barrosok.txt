Barroso: Klimaændringer forsvinder ikke med finanskrisen
Finanskrisen får ikke den globale opvarmning til at forsvinde, påpeger EU-Kommissionens formand forud for EU-topmødet, der begynder i dag. EU's miljøkommissær mener, at EU's klimapakke kan bidrage til at løse finanskrisen


 Lad ikke finanskrisen skubbe klimaforandringerne ned på dagsordenen, lyder formaningen til de europæiske ledere fra EU-Kommissionens formand, José Manuel Barroso.
"Dette er ikke en luksus, vi nu må give afkald på. At redde planeten er ikke en drink efter middagen, som man kan tage eller lade være. Klimaændringerne forsvinder ikke på grund af finanskrisen," sagde Barroso i går i Bruxelles i sin tale forud for EU-topmødet i dag og i morgen. 
Klimaproblemerne ventes at blive overskygget på topmødet af den finansielle krise og forsøgene på at redde europæiske banker og deres kunder. Men EU skal stå fast på sine mål: At skære CO2-udslippet med 20 procent i 2020, spare 20 procent gennem energieffektivisering og hente 20 procent af energiforsyningen fra vedvarende kilder samme år, sagde kommissionsformanden.
"Selvfølgelig bliver regeringer mere defensive under en krise," sagde Barroso og tilføjede, at EU skal nå målene på fleksibel vis. 
På et uformelt ministermøde i Warszawa sagde EU's miljøkommissær, Stavros Dimas, at en ny international klimaaftale vil hjælpe regeringerne med at overvinde den globale finanskrise - og ikke modarbejde en løsning.
En del af løsningen
Målet i EU's omfattende klima- og energipakke om at skære CO2-udslippet med mindst en femtedel i 2020 skal til dels nås ved, at kraftværker og tungindustri betaler for deres udledning af drivhusgasser gennem EU's kvotesystem. Kritikere mener imidlertid, at finanskrisen gør det meget vanskeligt for industrien at foretage de nødvendige store investeringer i renere energi.
Hertil svarede Stavros Dimas: "Vi mener, at klimapakken er med til at løse finanskrisen. I øjeblikket fokuserer folk på den økonomiske krise, men vores pakke er en del af løsningen. At bekæmpe klimaforandringer betyder at investere i energieffektivitet, at fremme vedvarende energikilder og stimulere økonomien og bidrage til vækst."
Miljø- og klimaministrene fra omkring 30 lande er samlet til mødet i Warszawa for at forberede FN's klimakonference i Poznan om to måneder. Poznan-konferencen er den sidste større FN-konference inden det afgørende topmøde i København i 2009.
 
