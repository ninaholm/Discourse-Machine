Suppleringsuddannelse for kinesere



 Kinesiske ingeniører skal kunne supplere deres uddannelse op med et år på et nyt dansk universitet i Beijing, sagde videnskabsminister Helge Sander på et møde tirsdag den 25. marts for danske virksomhedsledere på Innovation Center Denmark i Shanghai. Her fortalte han også om den nyligt offentliggjorte Kina-strategi, hvori planen om ét fælles, dansk universitet i Kina indgår. 
De danske virksomhedsledere, som deltog på mødet, var positivt stemt overfor planen om et dansk universitet i Kina, oplyser Videnskabsministeriet i en pressemeddelelse. Deres erfaringer med eksempelvis kinesiske ingeniører er, at de har en god faglig uddannelse, men at de vil kunne få et stort udbytte af f.eks. en etårig suppleringsuddannelse på et dansk universitet i Beijing. 
Suppleringsuddannelsen kan eksempelvis fokusere på det tværfaglige samarbejde i en virksomhed eller organisation, samt give de studerende en finpudsning af deres engelskkundskaber. Kina uddanner cirka en halv million ingeniører om året, der udgør godt en tredjedel af de årligt cirka halvanden million universitetsuddannede i Kina. Mere end 300 danske virksomheder er allerede i dag er aktivt tilstede i Kina.

