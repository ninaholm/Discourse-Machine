I Bahrain tolererer regimet ikke egyptiske tilstande
Efter at en fredelig reformdemonstration natten til torsdag blev opløst med brutal magt, meget blod og mange ofre, kræver den lille oliestats opposition regeringens afgang. 
Måske ny konfrontation i dag


 »Vi flytter os ikke, før vi har opnået meningsfulde forandringer. Vi vil have ret til at kunne leve i vort eget land. Vi vil have arbejde. Vi vil have anstændige boliger. Vi vil leve i et land, hvor vi alle respekteres som lige,« sagde den 21-årige it-studerende Abdulla Eisa, en ud af adskillige tusind demonstranter, som efter egyptisk forbillede havde etableret en teltlejr på Perlepladsen i centrum af oliestaten Bahrains hovedstad Manama.
Abdulla Eisa talte til Gulf News’ Radio 2, som rapporterede om en opløftet, fredelig stemning på pladsen med taler og musik, familier, der lavede mad mellem teltene, vajende flag og bilhorn, der tilkendegav støtte til demonstranternes slagord om reformer, demokrati, borgerrettigheder og arbejde. Demonstranternes aktion blev indledt i mandags – ’14. februar-revolutionen’ kalder de den – og forventningen var at nå op på 100.000 mennesker på Perlepladsen i morgen.
Dette var billedet onsdag aften. Nu er Abdulla Eisa og alle de andre væk.
Natten til torsdag rykkede Bahrains politi og sikkerhedsstyrker i ly af mørket ind i stort tal og fjernede med voldsom brutalitet, tåregas, gummikugler, knive og stave demonstranterne og deres teltlejr. Står det til kongen og regeringen i Bahrain, kommer den lille golfstat ikke til at opleve egyptiske tilstande.
Pigtråd på Perlepladsen
Torsdag aften meldtes fra Manama, at talstærkt politi og militær med kampvogne havde situationen i hovedstaden under fuld kontrol. Perlepladsen er nu rullet ind i pigtråd, og alle demonstrationer forbudt. Samtidig løb øjenvidneberetningerne om mindst fire dræbte, adskillige hundrede sårede og 60 savnede efter den natlige politiaktion.
»De rykkede ind, så snart medierne havde forladt os. De vidste, hvad de gjorde,« fortæller Mahmoud Mansouri, en af demonstranterne fra Perlepladsen.
»Vi skreg: ’Vi er fredelige! Fredelige!’ Kvinderne og børnene blev angrebet præcis som resten af os.«
Sadek Akiri, en læge ved et nødhjælpstelt på pladsen, prøvede at hjælpe de tilskadekomne, men blev selv angrebet.
»De slog mig så hårdt, at jeg ikke mere kunne se. Der løb så meget blod ned ad mit ansigt. Jeg skreg: ’Jeg er læge, jeg er læge’, men de stoppede ikke,« fortæller han til AP.
Læger protesterede
Også den amerikanske tv-journalist fra ABC News Miguel Marquez blev overfaldet og tævet for åben mikrofon, og ved Salmaniya hospitalet i hovedstaden blev læger forhindret i at behandle mange af de sårede, der strømmede ind. Videoklip spredt via internettet viser læger og sygeplejersker i højtråbende protest mod sundhedsministeren, andre billeder viser ambulancechauffører – med forbinding om hovedet – som nægtes adgang til Perlepladsen for at hjælpe sårede ud.
I en erklæring udsendt i går fra Bahrains indenrigsministerium hedder det, at der nu er ro og orden i Manama. Sikkerhedsstyrkerne »har lagt vægt på at udvise selvkontrol og kommunikere med demonstranterne for at afslutte demonstrationen fredeligt,« hedder det.
Pladsen måtte til sidst ryddes med magt, »efter at alle metoder til dialog var blevet afprøvet«.
Spørgsmålet er nu, om udviklingen i Bahrains hovedstad følger udviklingen i Kairo, hvor politiet også i en indledende fase forsøgte sig med brutal magtanvendelse for at rydde Tahrir-pladsen, men siden måtte vige for det store antal demonstranter. Kan styret i Manama fastholde jerngrebet og få revolutionen til at gå i sig selv? Eller løbes regimet over ende via de – forbudte – demonstrationer, der er bebudet efter fredagsbønnen i dag og lørdag?
Shiitter og sunnier
»Regimet går tydeligvis efter at knægte demonstranterne. Vi har til gode at se, hvor vedholdende de er, men der er ingen tvivl om, at stemningen er for yderligere demonstrationer,« vurderer ph.d. Thomas Brandt Fibiger, Bahrain-forsker på Aarhus Universitet.
Han betegner den aktuelle situation som en tilspidsning af en langstrakt styrkeprøve mellem regimet, ledet af kong Hamad bin Issa al-Khalifa, der tilhører Bahrains sunnimuslimske, politisk kontrollerende mindretal, og befolkningen, hvoraf 65-70 pct. er shiamuslimer.
»Regimet ynder at fremstille konflikten som et shiamuslimsk oprør, der vil knytte Bahrain til Iran og øge Irans indflydelse i regionen. På den måde søger regimet at vinde opbakning blandt andre arabiske lande og på den internationale scene,« siger Fibiger.
Det er rigtigt, at landets shiamuslimer er marginaliserede. Og styret rekrutterer f.eks. sunnimuslimer fra lande som Jordan, Pakistan and Yemen til hæren og sikkerhedstjenesten for at opretholde loyalitet over for regering og konge og gradvist ændre landets demografiske balance, så shiitternes stemmevægt ved valg til parlamentets underhus gradvist mindskes. Medlemmerne af parlamentets andet kammer, overhuset, er alle udpeget af Kong Khalifa.
»Demonstranterne formulerer det imidlertid ikke som en konflikt mellem shiitter og sunnier, men mellem befolkning og regime. Flertallet af demonstranterne er ganske vist shiamuslimer, men der er også både sunnimuslimer og sekulære grupper med i protesterne. På Perlepladsen blev der råbt, at sunnier og shiaer står sammen,« siger Thomas Brandt Fibiger.
Reformkrav
Demonstranternes krav er bl.a. en ny forfatning formuleret af et råd af sagkyndige plus repræsentanter for både sunnier og shiitter, frigivelse af alle politiske fanger, undersøgelse af anklager om tortur, ytrings- og medie-
frihed samt bedre økonomiske forhold, arbejde og boliger.
»Alle er bange for, at man  med den aktuelle uro kan komme tilbage til situationen i 1990’erne med åben opstand, der først blev bremset, da kongen i 2001 gennemførte visse reformer. Trods fængsling i efteråret 2010 af aktivister fra oppositionen virker det, som om den ledende del af oppositionen har troet på, at man med fredelige demonstrationer og ad forhandlingens vej kunne opnå indrømmelser fra regimet. Det tror jeg, man håbede på helt frem til i onsdags.«
Torsdag aften udsendte syv oppositionspartier i Bahrain en fælles erklæring, hvor de krævede regeringens tilbagetræden i konsekvens af de blodige overgreb mod fredelige demonstranter. Det størst shiitiske parti, al-Wefaq, der har 18 ud af 40 pladser i underhuset, har besluttet at boykotte parlamentsarbejdet i protest mod regimets fremfærd.
jsn@information.dk

