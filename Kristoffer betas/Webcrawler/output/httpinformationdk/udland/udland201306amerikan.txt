Amerikansk sikkerhedsagentur snager hos Facebook og Apple
Sikkerhedsmyndigheder i USA overvåger nogle af de største aktører på internettet indefra, skriver avisen Washington Post
 
	NSA's hovedkvarter i Fort Meade, Maryland. NSA har bl.a. til opgave at aflytte, indsamle og analysere alle former for kommunikation. Foto: Scanpix


 
	Amerikanske efterretningsfolk og agenter har direkte adgang til centrale computerservere hos ni førende internetselskaber i USA. Det gælder blandt andre it-giganterne Facebook, Google, Microsoft, Skype, YouTube og Apple.

Det skriver den anerkendte avis Washington Post på baggrund af et hemmeligt dokument, som avisen er kommet i besiddelse af.

	Med adgangen til serverne kan forbundspolitiet FBI og efterretningstjenesten National Security Agency (NSA) dermed undersøge e-mails, billeder, lyd- og videosamtaler samt andre dokumenter.

	»De kan bogstaveligt talt se dine idéer blive skabt, mens du taster,« siger en anonym efterretningsofficer, som ønsker at kaste lys på denne »grove indtrængning i privatlivet,« ifølge Washington Post.

	Det er et antiterrorprogram, som går under kodenavnet PRISM, der angiveligt giver FBI og NSA adgang til computerserverne.

	En stribe af de nævnte firmaer - heriblandt Facebook og Apple - har hurtigt været ude og afvise kendskab til PRISM. De giver ikke direkte adgang for regeringsagenturer til deres servere, lyder det.

	Historien kommer efter, at den britiske avis The Guardian torsdag afslørede en hemmelig retskendelse, der beordrer det store teleselskab Verizon til at udlevere data om samtlige opkald foretaget i USA eller mellem USA og et andet land.

	Ordren omfatter oplysninger om de telefonnumre, der er ringet til og fra, opkaldets varighed, og oplysninger om mobiltelefoners geografiske placering under opkaldet.

	En sådan overvågning er ifølge amerikanske borgerrettighedsgrupper og privatlivsforkæmpere ganske uacceptabel.

