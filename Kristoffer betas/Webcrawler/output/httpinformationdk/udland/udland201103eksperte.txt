Eksperter advarer mod flyveforbud
Et flyveforbud over Libyen kan koste civile liv og skade oprørernes sag. Men der er ingen alternativer, vurderer eksperter
Libyske oprørere kigger på røgen fra en ødelagt olieledning uden for byen Ras Lanuf, hvor oprørerne har trukket sig tilbage til efter artilleri - og luftangreb fra Gaddafis tropper.


 NATO er langt fremme med de militære planer om et flyveforbud over Libyen, og i FN har vestlige diplomater allerede skrevet udkastet til den resolution i sikkerhedsrådet, der skal legitimere det.
Men et flyveforbud kan gøre langt mere skade end gavn, advarer danske og internationale militæreksperter.
»En no-fly-zone lyder meget klinisk og roligt, men det indebærer, at man bomber luftinstallationer og de fly, som Libyen kunne sætte i luften. Det er ikke en helt lille operation,« siger professor med særlige opgaver Mikkel Vedby Rasmussen, leder af Center for Militære Studier ved Københavns Universitet.
Ud over de militære vanskeligheder med at få kampflyene på plads og udpege de rigtige bombemål, kan fejlbombninger også ende med at koste flere civile liv end selve oprøret, vurderer det private amerikanske efterretningsfirma Stratfor.
Foreløbig menes mindst 1.000 mennesker at være blevet dræbt, siden opstanden i Libyen brød ud for tre uger siden, mens FN anslår at flere end 200.000 mennesker er flygtet ud af landet.
Muammar Gaddafi har blandt andet brugt bombefly til at nedkæmpe oprøret, og derfor vokser det internationale pres for et påtvinge et flyveforbud.
Angrebene på civile bør kalde på en eller anden form for militær intervention, mener pensioneret brigadegeneral Finn Særmark-Thomsen, der ellers var en af kritikerne af Irak-krigen.
»Manden er jo utilregnelig. Han slagter oprøret i stedet for at forsøge at få en dialog med oprørerne,« siger han.
Men på grund af de civile tab, der utvivlsomt følger med et flyveforbud, er det helt afgørende, at flyveforbuddet sker på et FN-mandat, mener Finn Særmark-Thomsen.
»Hvis man skal opretholde en no-fly zone, så vil man bombe flypladser og radarstationer. Og vi ved jo, at man ikke altid er lige præcis med sine bomber, og derfor vil vi se forfærdelige billeder på tv med civile drab,« siger Finn Særmark-Thomsen.
Endnu er der lang udsigt til et FN-mandat, da både Rusland og Kina stritter imod, siger senioranalytiker ved Dansk Institut for Internationale Studier, Bjørn Møller.
»Der er spor, der skræmmer fra Irak, hvor flyveforbuddet i den grad blev misbrugt af USA til ikke kun at angribe radarmål,« nævner Bjørn Møller som en mulig forklaring.
Hvis FN-resolutionen om et flyveforbud alligevel går igennem sikkerhedsrådet vil det højst sandsynligt være NATO, der skal stå for den praktiske udførsel. Selv om både Den Arabiske Liga og den internationale muslimske organisation OIC bakker op om et flyveforbud, kan NATOs indgriben skade det libyske oprørs legitimitet, mener Bjørn Møller.
Gør ingen forskel
»Risikoen for at blive upopulær er helt klart til stede. Opbakningen til Gaddafi smuldrer, men hvis Vesten giver sig til at spille med de militære muskler, kan det også få de andre arabiske styrer til at genoverveje deres kritik af Gaddafi. Det kan nemt give bagslag,« siger Bjørn Møller.
Tilbage står også spørgsmålet om, hvilken forskel et flyveforbud ville gøre. Ifølge den førende britiske sikkerhedstænketank International Institute for Strategic Studies, råder Gaddafi over 300 kampfly, hvoraf mange ikke er kampklar. Omvendt spiller hans tunge artilleri og hans 35 kamphelikoptere en langt større rolle i nedkæmpelsen af oprøret, og der vil et flyveforbud ingen forskel gøre.
Bjørn Møller mener ikke, man skal kaste sig ud i militære operationer, så længe der er så stor tvivl om både de militære og politiske effekter.
»Jo længere tid, der går, jo flere bliver der slået ihjel i Libyen. Men hellere det, end at vi bare farer ud og gør noget, der i bagklogskabens klare lys viser sig at være idiotisk,« siger Bjørn Møller.
Mikkel Vedby Rasmussen påpeger, at amerikanerne har gjort meget ud af ikke at snakke om folkemord og humanitær katastrofe, da det ville udløse et øjeblikkeligt krav om en FN-resolution.
»Ingen kan med sikkerhed sige, hvad der foregår, og det er sådan set i alles interesse. For så kan man blive ved med at argumentere for ikke at gøre noget endnu,« siger han.
EU-landenes udenrigsministre og stats- og regeringschefer mødes henholdsvis torsdag og fredag for at diskutere situationen i Libyen.


