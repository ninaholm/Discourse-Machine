Bred konsensus om ukonkret klimaaftale
Verdens største forurenere er nået til enighed om at holde den globale opvarmning på under to grader. Men både eksperter og organisationer beklager manglen på konkrete mål


 I går, 150 dage før klimatopmødet i København, nåede lederne fra en række af verdens store nationer til enighed om at holde den globale opvarmning under de to grader, som klimaeksperterne har sat som smertegrænse. Det vækker til forsigtig optimisme hos statsminister Lars Løkke Rasmussen (V) forud for hans kommende store udfordring til december.
»Nu er det bragt fri af skåltaler og luftige erklæringer. Alle ved godt, at når man forpligter sig til en to graders målsætning, så følger der et krav om øjeblikkelig handling,« siger statsministeren og tilføjer:
»Det, der nu er forpligtelsen til min generation af politikere, er at levere en international aftale, som troværdigt sikrer, at man møder det mål.«
Til trods for, at det ikke lykkedes at få hverken kon-krete mål for 2020 eller 2050 skrevet ind i aftalen, er også den amerikanske præsident fuld af roser. Barack Obama betegner aftalen som ’historisk’, og betoner, at udviklingslandene har et ansvar for at gå forrest, hvad angår begrænsning af klimaændringer.
»USA har et historisk ansvar for at tage føringen,« lyder det fra præsidenten, som erkender, at USA tidligere til tider ’ikke til fulde har levet op til dets ansvar’ på området.
USA forsinker klimalov
Men hjemme i USA truer en tidsplan også med at skride. I går kom det frem, at det udvalg, der skal lave udkastet til klimalov i USA’s senat, har udskudt arbejdet. Tidligere på ugen bedyrede udvalgs-formand Barbara Boxer, at hun ønskede arbejdet med den nye lov færdigt inden begyndelsen af august, men nu er der nye toner fra formanden, som varsler at arbejdet først går i gang til september. Barbara Boxer tror dog fortsat på, at USA vil vedtage loven i år.
Trods fremskridtene på gårsdagens MEF-møde  er der fortsat nok at snakke om, før en international klimaaftale virker som et naturligt udfald på topmødet i København. Først og fremmest vil udviklingslandene endnu ikke forpligte sig til konkrete mål for deres maksimale CO2-udslip, mens de rige lande omvendt holder de kontante løfter tilbage, når det gælder finansieringen af klimatiltag i den fattigere del af verden. Og netop det aspekt afføder markant kritik fra Greenpeace’s administrerende direktør i USA, Phil Radford, som i en udtalelse betoner, at fremskridt for MEF-klimatopmødet har handlet om at skabe tillid mellem i-landene og udviklingslandene om, at klimaudfordringen var et fælles anliggende.
»Når det ikke lykkedes for lederne af de mest magtfulde økonomier at nå til enighed om mål for reduktion af udledninger, eller at afsætte penge til udviklingslandende, har de torpederet enhver chance for et positivt resultat,« siger han.
Af samme grund er heller ikke FN-chefen Ban Ki-moon så positiv som Obama og Løkke. Han mener, at G8-landene har misset en »unik chance« for større klimafremskridt.
»Resultatet er ikke tilstrækkeligt,« udtaler han i en erklæring.
En gratis omgang
Onsdag aften lykkedes det dog for G8-landene at gå forrest i klimakampen ved at reducere CO2-udslippet med 80 procent i 2050. Hos WWF ser leder af organisationens klimaprogram, Kim Carstensen, positive aspekter ved de to møder – men også han er skuffet over de manglende målsætninger og over industrilandendes udeblivende økonomiske støtte.
»Rige lande siger til fattige lande: Åh, hvor er det synd.
Men de undgår at binde sig til at betale deres fair andel,« siger han.
Ifølge klimaøkonom Kirsten Halsnæs, leder af DTU's Klimacenter på Risø, er det et stort fremskridt, at klimaet er blevet et forhandlingsspørgsmål for verdens førende økonomier, men aftalen uden 2020-mål betegner hun som en »gratis omgang«:
»Det er hele tiden problemet, at landene gerne vil love en masse langt ude i fremtiden. Jeg tror, hele diskussionen kommer til at handle meget om, at der også skal være mål for 2020,« siger Kirsten Halsnæs.

