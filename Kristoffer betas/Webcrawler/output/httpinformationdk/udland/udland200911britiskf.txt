Britisk FN-ambassadør: Irak-krigen var lovlig, men ikke legitim
Den tidligere britiske FN-ambassadør Jeremy Greenstock truede med at tage sin afsked op til invasionen af Irak. Under Irak-høringen i London fortalte Greenstock om det diplomatiske spil  i FN's Sikkerhedsråd inden invasionen i marts 2003
Jeremy Greenstock fortalte, at han havde været 'meget ubehageligt tilpas' ved udsigten til en invasion af Irak uden en ny sikkerheds-rådsresolution.


 Den første uge af den britiske Irak-høring blev i går afsluttet med et forhør af Sir Jeremy Greenstock, Storbritanniens FN-ambassadør indtil juli 2003. Emnet for fredagens møde var de diplomatiske forhandlinger i FN inden invasionen af Irak i marts 2003:
»Vi er stadig i den situation, at der er uenighed om, hvorvidt det, der skete i marts 2003, var lovligt eller ej,« sagde Greenstock og tilføjede:
»I international lov er der ingen højesteret. Landene bestemmer selv, om de vil tilslutte sig Den Internationale Straffedomstol.«
Diplomaten betegnede den britiske deltagelse i den militære intervention som »lovlig, men af tvivlsom legitimitet, fordi den ikke havde demokratisk opbakning fra størstedelen af medlemmerne af FN eller i den britiske befolkning«. Jeremy Greenstock beskrev i detaljer arbejdet med sikkerhedsrådsresolution 1441 fra november 2002, som skulle sikre, at FN's våbeninspektører kunne arbejde i Irak.
Ifølge Greenstock blev diplomatiet »for smart«, da resolutionen åbnede mulighed for at benytte andre kilder end våbeninspektørerne til at vurdere, om Saddam Husseins styre havde skjult masseødelæggelsesvåben:
»Hvem skulle afgøre, om Irak rettede sig efter resolutionen?,« spurgte Greenstock og forklarede, at resolutionen blev vedtaget »for at fremkalde en situation, hvor der kunne skabes konsensus om en invasion af Irak«.
Powells uforsigtighed
Blandt de alternative kilder, som blev brugt til at overbevise den amerikanske offentlighed om nødvendigheden af at gå i krig i Irak, var »efterretningsrapporter af tvivlsom kvalitet«, sagde Greenstock med henvisning til efterretningerne om Iraks indkøb af uran i Niger, der blev brugt som bevis på Saddam Husseins intention om at fremstille atomvåben.
Den italienske journalist Giuseppe D'Avanzo dokumenterede i oktober 2005 i avisen La Repubblica, at Italiens efterretningstjeneste medvirkede til udarbejdelsen af falske efterretningsrapporter om Iraks køb af uran i Niger. Greenstock betegnede den daværende amerikanske udenrigsminister Colin Powells omtale af disse oplysninger i sin tale i FN i februar 2003 som »uforsigtig«.
Den tidligere FN-ambassadør fortalte, at han havde været »meget ubehageligt tilpas« ved udsigten til en invasion af Irak uden en ny sikkerhedsrådsresolution og havde i oktober 2002 truet regeringen i London med at tage sin afsked. Adspurgt af høringspanelet sagde Greenstock, at han ikke var blevet informeret om indholdet af samtaler mellem Tony Blair og George W. Bush.
Selvom Blair forsøgte at fremtvinge en ny resolution, lykkedes det ifølge Greenstock kun premierministeren at forhale invasionen omkring to uger:
»Muligheden for at vente med at invadere Irak til f.eks. oktober 2003 fortjente efter min mening nøjere overvejelse. Men et tidligere indgreb havde så stort momentum i USA, at det var umuligt for os at stille noget op,« sagde Greenstock og bemærkede, at Bush-regeringen kun søgte allierede, når der var brug for det i forhold til bestemte politisk mål.
Amerikanerne var af den opfattelse, at hvis våbeninspektørerne ikke fandt masseødelæggelsesvåben i Irak, måtte Saddam Hussein have skjult dem. Greenstock fortalte, at irakerne havde skjult russiske jagerfly i ørkensandet, hvilket gav anledning til at tro, at de også skjulte andre ting. Greenstock var overbevist om, at Irak havde skjult masseødelæggelsesvåben. I sine udmeldinger i offentligheden havde lederen af FN's våbeninspektion, svenskeren Hans Blix, ifølge Greenstock nedtonet irakernes manglende samarbejdsvilje for ikke at give Bush-regeringens forsøg på at påvirke den amerikanske offentlighed for megen medvind.
FN's problemer
Under mødet kom Jeremy Greenstock også ind på FN-institutionens grundlæggende problemer:
»FN har et problem med at håndtere store politiske splittelser.«
Den britiske FN-delegation havde været af den opfattelse, at krigen i Irak kun ville kunne opnå international legitimitet med en ny resolution. Men da USA havde besluttet sig for at gå i krig, var briterne ifølge Greenstock nødt til at følge trop for at redde det internationale samarbejde:
»Vi sikrede med vores deltagelse, at man bagefter kunne tale sammen i FN's Sikkerhedsråd. Hvis USA var gået alene i krig, ville der være opstået en kæmpestor splittelse. Det forhindrede et kollaps i det internationale samarbejde,« vurderede den tidligere FN-ambassadør.
Efter invasionen af Irak fungerede Jeremy Greenstock som den britiske repræsentant i besættelsesstyrkernes overgangsregering. Greenstock skal på et senere tidspunkt i høringen vidne om sin rolle efter invasionen. Møderne genoptages mandag eftermiddag, hvor Tony Blairs udenrigspolitiske rådgiver indtil 2003, David Manning, skal afgive forklaring om Storbritanniens Irak-politik i årene 2001-2003.


