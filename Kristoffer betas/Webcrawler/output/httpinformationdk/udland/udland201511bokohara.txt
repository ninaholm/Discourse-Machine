Boko Haram går efter bløde mål
Den berygtede terrorbevægelse står bag endnu et terrorangreb i Nigeria. I tirsdags blev 32 civile dræbt og op mod 80 såret, da en selvmordsbombe sprang på et marked i byen Yola. Ifølge en ekspert er den nigerianske terrorbevægelse begyndt at gå mere målrettet efter civile 
Boko Haram-medlemmer efterlyses i Nigeria, hvor terrorgruppen har spredt død og ødelæggelse i de seneste 13 år.


 Mens hele den vestlige verdens øjne er rettet mod Islamisk Stat efter terrorangrebet i Paris i fredags, har den nigerianske terrorgruppe Boko Haram endnu en gang slået til i det nordlige Nigeria. I tirsdags dræbte en selvmordsbomber 32 civile på et marked i byen Yola, der to gange før i år har været udsat for alvorlige terrorangreb. Boko Haram har netop overhalet Islamisk Stat som den mest farlige terrorgruppe i verden.
Efter at den nyvalgte præsident i Nigeria, Muhammadu Buhari, i maj erklærede, at han ville »knuse« terrorbevægelsen, har Boko Haram mistet territorium. Hvor de tidligere gik efter skoler, regeringsadministration og politi, går de nu i højere grad efter civilbefolkningen for at hævne sig. Det vurderer afrikaekspert og professor emeritus ved Københavns Universitet Holger Bernt Hansen.
»De slår til, der hvor der er størst mulige konsekvenser i form af dræbte for at vise, at de stadig er her,« siger han.
Terrorangrebet i Yola fandt sted bare to dage efter, at Muhammadu Buhari besøgte Yola og udtalte, at Boko Haram var tæt på at være besejret. Ifølge Holger Bernt Hansen er en del af Boko Harams strategi at svække præsidentens troværdighed. Med de fortsatte terrorangreb er der en risiko for, at det virker.
»Hans popularitet er ved at svinde, fordi befolkningen ser, at han ikke leverer de resultater, han har lovet,« siger han.
Banditter eller terrorister?
En ny rapport fra Global Terrorism Index viser, at Boko Haram har overhalet Islamisk Stat som den terrororganisation i verden, der er ansvarlig for flest drab. I 2014 dræbte Boko Haram 6.644 mennesker, mens Islamisk Stat til sammenligning menes at være ansvarlig for 6.073 drab. Begge organisationer har som erklæret mål at skabe et kalifat. Boko Haram kaldes for Islamisk Stats vestafrikanske afdeling.
Men ifølge Holger Bernt Hansen har Boko Haram i stigende grad udviklet sig til at være en gruppe banditter, der ud over bestialske drab er forbundet med almindelig narkohandel og kriminalitet. Han påpeger, at man blandt andet ikke længere ser så mange videoer på de sociale medier, hvor de kommunikerer et ideologisk budskab:
»Man har meget svært ved at skimte, at de har noget budskab eller overordnet mål overhovedet.«
Boko Haram skrev tilbage i marts på Twitter, at de var en del af Islamisk Stat, og at de ville »lytte og adlyde i medgang og modgang«. Men ifølge forsker ved DIIS og ekspert i blandt andet Nigeria og Boko Haram Sine Plambech skal man passe på med at konkludere, at de to terrorbevægelser er direkte forbundet.
»Nogle eksperter siger, at der har været konkrete udvekslinger mellem Boko Haram og Islamisk Stat, mens andre mener, at Boko Haram erklærede sin troskab udelukkende af propagandagrunde,« siger hun og påpeger, at Boko Haram består af flere lag. Det øverste lag er en ledergruppe af ideologiske tænkere, mens en stor del af bevægelsen er en underskov af fodsoldater. Mange af dem er unge mænd, nogle kommer fra kriminelle miljøer.
»Boko Haram kan tilbyde mad, tilhørsforhold og et sted at bo til unge, fattige nigerianere. Nogle kriminelle kommer direkte fra fængslet og slutter sig til Boko Haram,« siger hun.
Mens unge mænd fra Vesten er taget til Syrien og Irak for at slutte sig til Islamisk Stat, ser man ikke den samme rekruttering fra Vesten til Boko Haram. På den måde opererer terrorgruppen primært i den vestafrikanske region modsat Islamisk Stat, der har sympatisører i de vestlige lande.
Regional trussel
Selv om man ikke har set internationale krigere fra Vesten i Boko Haram, eller at krigere fra Boko Haram har været involveret andre steder end i Vestafrika, mener begge professorer, at terrorgruppen er en alvorlig trussel, fordi den udvikler sig regionalt.
»Man har på det seneste set, at de har forsøgt at slå til i Tchad og Cameroun, og de har i det hele taget forsøgt at prøve at flytte konflikten i Nigeria ind i naboområderne,« siger Holger Bernt Hansen.
Ifølge Sine Plambech skal Vesten se det som en trussel på den måde, at det potentielt kan destabilisere Vestafrika mere og mere.
»Der er helt klart grund til at være opmærksom på, hvad der foregår, så man kan sikre sig, at situationen ikke udvikler sig. Ikke for at beskytte Vestens borgere, men for at bidrage til at beskytte den nigerianske og de omkringliggende landes befolkninger,« siger Sine Plambech.
Holger Bernt Hansen påpeger, at en fortsat ustabil situation vil lægge et stigende flygtningepres på Europa. Siden 2009 har Boko Haram drevet to millioner mennesker på flugt.
Herudover vil et ustabilt område potentielt åbne en mulighed for, at Islamisk Stat kan slå til i en ny region. Derfor har USA netop sendt 300 mand til Cameroun for at hjælpe til i kampen mod den nigerianske terrorgruppe, ligesom det kan forklare, at Frankrig allerede har styrker i regionen.
»Det er et udtryk for, at man også i Vesten er bange for, at uroen skal sprede sig. Det er det, USA og Frankrig prøver at forhindre,« siger han.

