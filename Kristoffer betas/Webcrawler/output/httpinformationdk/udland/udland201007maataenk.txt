'Du må ikke tænke eller tale, som du vil'
Hans næstformand blev myrdet for to uger siden, og hans parti har fået forbud mod at stille op til valget i næste måned. Men partiformand Frank Habineza vil alligevel kæmpe videre for at skabe en opposition til Rwandas almægtige præsident Paul Kagame
Når befolkningen i Rwanda går til valg i næste måned, ser det pænt ud på overfladen. Siden præsident Kagame kom til magten i 2003, er der kommet asfalt på vejene, offentlig sygesikring og uddannelse til alle. Til gengæld bliver styret mere totalitært, og markante modstandere er ryddet af vejen inden valget.


 KIGALI - »Rwanda er blevet et land, som undertrykker sin befolkning,« siger Frank Habineza.
Partiformanden sidder i kontoret for partiet De Grønne Demokrater i udkanten af Kigali, Rwandas hovedstad. Der er intet skilt på den låste dør, og den bliver kun åbnet, hvis man ringer i forvejen.
Frank Habineza ville gerne have udfordret Rwandas siddende præsident Paul Kagame ved præsidentvalget næste måned. Men ligesom to andre oppositionspartier har De Grønne Demokrater ikke fået tilladelse til at deltage. Ifølge Habineza fordi regeringen bevidst har chikaneret partiets medlemmer og forhindret dem i at holde de nødvendige vælgermøder. Blandt andet i oktober 2009, hvor et partimøde med over 1.000 fremmødte blev afbrudt af ballademagere udefra.
For to uger siden blev partiets næstformand Andre Kagwa Rwisereka så fundet myrdet i et sumpområde uden for Butare en tidlig morgen. Hans bil og personlige værdigenstande lå stadig i bilen, som var parkeret lidt derfra. Billederne på Frank Habinezas computer viser kollegaens hals brutalt skåret over, som var han nærmest halshugget.
»Det kan være politisk motiveret,« siger Frank Habineza, men vil helst ikke kommentere yderligere på den sag.
»Citer hellere fra Human Rights Watch, når du skriver. De har større beskyttelse end jeg har,« forklarer han.
Sikkerhed frem for alt
Menneskerettighedsorganisationen fordømmer mordet og opfordrer til en grundig og uafhængig undersøgelse af omstændighederne. De Grønne Demokraters næstformand er nemlig ikke den eneste kritiker af Kagames regering, der er sat ud af spil inden for de seneste måneder. Flere regeringskritiske avisredaktører og journalister er fængslet. En tidligere general og mulig konkurrent til Kagame er forsøgt skudt ned i sit eksil i Sydafrika, en redaktør er dræbt, og to populære ugeaviser er blevet lukket midlertidigt.
Folk som Frank Habineza ser det som tegn på, at Kagames store indsats for at genopbygge og samle Rwanda har haft sin tid, men at demokratiet langtfra har slået rod. Han tænder for en sikkerhedsskyld sin egne båndoptager, da interviewet begynder.
»Der er sket meget i Rwanda, og det går fremad med økonomisk udvikling, uddannelse og genopbygning. Men det er ikke bæredygtigt. Vi har alle disse fine bygninger og dyre kontorlokaler i Kigali, men 60 procent af befolkningen lever stadig under fattigdomsgrænsen. Den økonomiske vækst er koncentreret i byerne. Samtidig ser vi stigende restriktioner på ytringsfriheden, forsamlingsfrihed og retten til at dyrke sin religion,« siger han og fortsætter: »Du har ikke lov til at tænke eller til at tale, som du vil. Rwanda er blevet et land som undertrykker sin befolkning. Her vil de have, du skal være som RPF (Kagames parti, red.), og hvis ikke, så lider du.«
Allerede i februar advarede Commonwealths menneskerettighedsinitiativ CHRI om faren for demokratisk nedsmeltning i Rwanda. Blandt andet hæftede de sig ved artikel 13 i landets forfatning, som forbyder at diskutere folkedrabet. Desuden udstedte det nationale sikkerhedsministerium i februar en bekendtgørelse om, at alle politikere, der »taler nedsættende om landet« eller er imod »offentlig enhed«, kan blive straffet.
Problemet er ifølge CHRI, at paragrafferne er så bredt defineret, at de kan inkludere alle, som er uenige med RPFs forståelse af folkedrabet. Nu er valgkampen imidlertid i fuld gang, og foruden Kagames parti bejler De Liberales (LP) Prosper Higiro, Jean Damascene Ntawukuliryayo fra Socialdemokratiet (PSD) og Alivera Mukabaramba fra Partiet for Fred og Enighed (PPC) til præsidentposten.
Falsk opposition
Frank Habineza giver dog ikke meget for de tre såkaldte oppositionspartier.
»De har ikke en eneste vision. De synger bare med på RFPs melodi. Så vil jeg heller stemme på Kagame,« siger han.
Det virker som om, de fleste mennesker i Rwanda stadig tror på Kagame som garantien for vækst, sikkerhed og forsoning. Ikke mindst blandt de fattigste ude på landet. Nogle kalder det en uudtalt pagt mellem hutuer og tutsier om, at hutumajoriteten accepterer tutsieliten og RPFs magt som tak for, at de standsede krigen og undlader at hævne sig.
»Vi er et land, som først lige er kommet os over folkedrabet og krigen, så folk er bange for alt, der kan bringe det tilbage igen,« kommenterer Frank Habineza. »Men de glemmer, at det, som startede folkedrabet i første omgang, netop var undertrykkelse. Når man fængsler kritiske redaktører og fængsler kritiske stemmer, så er det ikke en god vej til fred. Regeringen skulle hellere sidde ned og tale med alle.«
»Kagame siger, det ikke er hans ansvar at opbygge en opposition. Og vi er enige om, at man skal være rwander før alt andet. Men det er hans ansvar at skabe et politisk klima, hvor folk ikke bliver arresteret eller sat i fængsel hvis de er uenige med RPF.«
Helt opgivende er han dog ikke.
»Vi er her stadig, og der kommer andre valg - lokalvalg og parlamentsvalg. Vi må bare forsøge igen. Vi har brug for pladser i parlamentet for at få en politisk platform at stå på,« siger han.
Oprør fra eliten
Politisk er der ikke den store afstand mellem Kagame og De Grønne Demokrater. Det er mere princippet om, at alle skal kunne komme til. Selv om det er forbudt ved lov at tale om folks etniske herkomst i Rwanda, er det heller ingen hemmelighed, at Frank Habineza selv kommer fra de samme tutsicirkler som Kagame. Han voksede også op i eksil i Uganda ligesom mange andre ledende skikkelser i nutidens Rwanda. Ifølge en rapport fra Economist Intelligence Unit i maj er det heller ikke blandt den fattige hutubefolkning, men i Rwandas elite i og udenfor landet, at den egentlig trussel mod Kagame befinder sig. Det er samfundets og militærets elite, som kæmper om at få privilegier og indflydelse.
»Et voksende antal tutsier, som tidligere støttede ham, opfatter nu partiet som korrupt og nepotistisk,« står der således i rapporten.

Læs leder 'Den svære helt' på bagsiden

