Connie Hedegaard afviser ikke magtkamp
Connie Hedegaard afviser ikke opgør mellem hende og Statsministeriet. Samarbejdet har det ifølge ministeren markant bedre nu, og hun opfordrer til at se fremad


 At det gik hedt for sig i armlægningen mellem Klimaministeriet og Statsministeriet i foråret bliver ikke afvist af den konservative klimaminister Connie Hedegaard. Men samtidig lader hun forstå, at samarbejdet nu har det meget bedre.
 - Det forløb, som DR beskriver, ligger et halvt år tilbage. Ud af det kom jo netop det langt stærkere samarbejde og den meget tættere koordination mellem de involverede ministre, som er nødvendigt for, at Danmark kan løfte COP15-opgaven bedst muligt, siger Connie Hedegaard til Berlingske.dk.
 Hun opfordrer nu til at se fremad.
Parat til at gå
 Konflikten, som 21 Søndag på DR har oprullet, og som ministeren altså ikke afviser, handler om en intens magtkamp mellem Klimaministeriet og Statsministeriet op til det store FN klimatopmøde i København.
 Connie Hedegaard var ifølge 21 Søndag så vred over, at Statsministeriet holdt hende udenfor, at hun satte sin stilling ind på at få en mere central rolle.
 Konflikten udsprang af, at tidligere statsminister Anders Fogh Rasmussen (V) i første omgang valgte ikke at invitere Connie Hedegaard (K) med til et klimatopmøde i Washington. USA's præsident Barack Obama havde ellers inviteret ministre fra Danmark med til et klimamøde for verdens store økonomier. Men Fogh valgte kun at sende sin egen topembedsmand i klimaspørgsmål, Bo Lidegaard.
 Sagen førte til krisemøde i regeringens top den 23. april. På mødet deltog blandt andre den nye statsminister Lars Løkke Rasmussen. Og ifølge 21 SØNDAG viser dokumenter fra mødet, at Connie Hedegaard direkte satte sin stilling ind på, at ydmygelsen ikke ville gentage sig.
 Af dokumenterne fremgår det blandt andet, at Hedegaard satte "hårdt mod hårdt", og at hun "forlanger mere plads" til at løse opgaven i forhold til Statsministeriet.

