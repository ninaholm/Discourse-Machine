Militæret er i gang med et kup mod Mursi
Præsident Mursis folk beretter, at et militærkup er en realitet i den egyptiske hovedstad Kairo
 
	Foto: Reuters


 
	Egyptens præsident Mohamed Mursis nationale sikkerhedsrådgiver siger, at et militærkup er i gang, skriver nyhedsbureauet Reuters.

	- Et militærkup kan ikke få succes mod folkelig modstand uden betydelige blodsudgydelser, lyder advarslen i samme omgang.

	Samtidig beretter nyhedsbureauet AFP, at militæret ifølge Mursis folk nu omgående udsteder et udrejseforbud for Mursi.

	Der har også gået rygter om, at Mursi skal i husarrest, men det er blevet afvist.

	En af præsidentens kommunikationsrådgivere, Yasser Haddara, fortæller til Reuters, at Mursi har tilbragt dagen på et af sine kontorer i en forstad til Kairo.

	Det er uvist, om Mursi får lov til at forlade kontoret for at vende tilbage til det palads, hvor han tilbragte natten til onsdag.

	Nu forventer Mursis nationale sikkerhedsrådgiver, at politiet og militæret vil fjerne de demonstranter, der er på gaderne for at vise deres støtte til præsidenten og hans regering.

	Tidligere onsdag - før militærkuppet - skrev Reuters, at militæret har planer om at suspendere den omdiskuterede forfatning og opløse parlamentet.

	Ifølge unavngivne kilder i militæret skal forfatningen, som er gennemtrumfet af Det Muslimske Broderskab, ændres inden for få måneder.

	Præsident Mursi er medlem af Det Muslimske Broderskabs politiske gren; Friheds- og Retfærdighedspartiet, som han blev formand for i april 2011.

