41 dræbt i blodige kampe



 Sri Lankas hær har vundet flere slag i kampen mod oprørerne fra De Tamilske Tigre, bekendtgjorde militæret i går. Hæren angreb fem af Tigrenes både, ydermere dræbte de 41 oprørere i et sammenstød. En enkelt soldat døde i disse kampe. En våbenhvile, som formelt har varet i seks år, sluttede i onsdags. Herefter har den srilankanske hær indledt et fremstød mod Tigrenes højborg på Jaffna-halvøen i det nordlige Sri Lanka, og krigshandlingerne er taget gradvist til. De Tamilske Tigre kæmper for et tamilsk hjemland i det nordøstlige Sri Lanka. Omkring 70.000 mennesker har mistet livet, siden borgerkrigen begyndte i 1983. 
Reuters 

