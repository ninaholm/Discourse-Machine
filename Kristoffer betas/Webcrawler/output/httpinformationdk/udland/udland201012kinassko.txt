Kinas skoleelever verdens bedste?
Skoleelever i Shanghai er de bedste i verden, konkluderer den seneste PISA-undersøgelse. Men PISA-resultatet afspejler både det  kinesiske uddannelsessystems styrker og svagheder - og illustrerer, hvorfor Kina ikke  kan konkurrere på innovation og kreativitet
Det kinesiske skolesystem er i høj grad fokuseret på test, og det er en af forklaringerne på, at landets skoler klarede sig så godt i PISA-testen. Til gengæld er de kinesiske elever i mindre grad rustede til at være kreative og innovative, siger Jiang Xueqin fra Peking Universitet.


 BEIJING - »Goddag, elever,« siger Zhu Yong og bukker bag katederet. Eleverne rejser sig, bukker og svarer i kor: »Goddag, lærer.«
Læreren er kommet i god tid. Eleverne sad klar, allerede inden klokken ringede ind. Undervisningen kan begynde. Uden at blive forsinket - eller senere afbrudt - af snak i krogene.
»Ingen af os er interesserede i at spilde tiden,« siger en af eleverne, Han Yubo. »Det vil kun gå ud over os selv.«
Man kan ikke beskylde den 15-årige pige og hendes klassekammerater for at have den forkerte indstilling.
Men de har også i flere år allerede fået at vide, at deres indsats er altafgørende. Deres lærere, forældre og samfundet fortæller dem det ustandseligt:
»Uddannelse er den største mulighed for at blive til noget. Alle har en lige stor chance, men de har kun én chance, og derfor skal de gribe den,« som lærer Zhu siger det.
Og derfor sidder de 46 elever klædt i ens blåhvide joggingdragter og følger intenst med i undervisningen i klasselokalet. På deres bryst bærer de skolens emblem: Beijing Gymnasium Nr. 4. De går i det, der svarer til 1.G. i Danmark.
»Skab formidable kinesere,« er skolens ærgerrige motto. Skolen er et de mest prestigefyldte og eftertragtede gymnasier i hovedstaden.
»Blandt vores elever er fremtidens videnselite - dem som vil være med til at forme Kinas fremtid,« siger An Ying, geografilærer og ansvarlig for udformningen af skolens pensum.
Dermed også sagt, at det er de elever, som jævnaldrende danske skoleelver vil komme til at konkurrere med i den vidensbaserede økonomi.
Et 'wake-up call'
At de kinesiske elever skal tages alvorligt internationalt blev slået fast i den seneste PISA-undersøgelse, som måler det faglige niveau blandt 15-årige rundt om i verden. Undersøgelsen viste, at elever i Shanghai var elever i andre lande overlegne inden for læsefærdighed, matematik og naturfag.
OECD, som står bag undersøgelsen, beskriver det imponerende resultat i Shanghai - sammen med det næsten lige så høje niveau i andre kinesisktalende områder som Hongkong og Singapore - som et »wake-up call« for den internationale samarbejdsorganisations 34 hovedsageligt vesteuropæiske og nordamerikanske medlemmer.
Til New York Times udtrykte amerikanske eksperter, at de var »lamslåede« over resultatet af PISA-undersøgelsen og Shanghai-elevernes formåen. Og i Information forleden sagde formanden for det danske PISA-konsortium, professor Niels Egelund, med henvisning til de østasiatiske lande:
»Vi er oppe mod nogle spillere, som vi slet ikke kan mestre.«
Uddannelse i høj kurs
Det er første gang, Kina deltager i PISA-undersøgelsen, og resultatet er specielt bemærkelsesværdigt for et udviklingsland, hvis skolesystem for blot tre årtier siden lå i ruiner som følge af Kulturrevolutionen.
»Resultatet viser, hvor langt det kinesiske uddannelsessystem er nået siden reformperiodens start omkring 1980,« siger Zhou Hongyu, parlamentsmedlem og professor ved Huazhong Universitets lærerseminarium.
Han peger på, at der er en række grunde til det høje niveau blandt kinesiske elever: En konfuciansk tradition for at sætte uddannelse højt, forældres store fokus på deres børns uddannelse, at der lægges stor vægt på udenadslære og at underviserne får et stadigt højere niveau.
På Gymnasium Nr. 4 i Beijing er alle lærerne universitetsuddannede, og de underviser kun et i enkelt fag.
»Det gør, at vores lærere er mere specialiserede, og det højner niveauet, at de kan bruge al deres tid på at formidle ét enkelt emne,« siger An Ying.
Dét, som alle her fremhæver som den afgørende faktor, er elevernes eget hårde arbejde, som forklares med det store pres, de er underlagt.
»Vi har en kultur som fortæller os, at det at lære er bittert og hårdt arbejde. Det er ikke for sjov. Det er ikke, fordi det er interessant. Men fordi det er den eneste måde, man får succes på og bliver del af eliten. Det er det, som motiverer eleverne. Som ordsproget lyder: 'Uddannelse ændrer din skæbne',« siger An Ying.
Succes i Kina er lig med en universitetsplads - og selvfølgelig helst på et af de ansete universiteter. Og adgang til de bedste universiteter kan kun opnås ved at klare sig godt ved den årlige store adgangseksamen. Alle elementer i undervisningen i det kinesiske uddannelsessystem er indrettet på at forberede eleverne på netop den begivenhed. Der afholdes test næsten månedligt i de fleste mellemskoler og på gymnasier - og de bedste elever får deres diplom eller måske endda et billede af dem hængt op bagerst i klasselokalet.
»Hele det kinesiske uddannelsessystem er bygget op omkring en testkultur,« siger Zhou Hongyu. »Det er derfor ikke overraskende, at kinesiske elever klarede sig så godt i PISA-testen. De er vant til pres, og de tager test ganske alvorligt.«
På Gymnasium Nr. 4 eksperimenterer de med i større grad at opdyrke kompetencer som kreativitet, samarbejde og problemløsning, der måske ikke er fagligt målbare, men som skaber »mere velafbalancerede elever«, som An Ying siger. »Men i sidste ende er det hele tiden den næste test, som sætter dagsordenen.«
Forældrene presser selv deres børn til at blive de bedste, men er ikke nødvendigvis stolte over det.
»Det er et konkurrenceræs. Vi vil som forældre gerne have, at vores barn også har tid til andet end skolen, til at have et normalt liv, men hvis vores barn skal have succes, bliver vi nødt til at følge spillereglerne,« siger Xu Hongmei, der er mor til en af eleverne på Gymnasium Nr. 4. »At være et velafbalanceret menneske giver ikke adgang til universitetet, det gør kun den afgørende eksamen. Og her er det kun udenadslære, flid og mange timers undervisning og lektielæsning der gælder.«
Prisen for succes
Eleven Ma Zhiyuan får et undrende udtryk i øjnene, da jeg spørger ham, hvad han foretager sig ud over at være i skole og læse lektier. Han tænker lidt, og svarer så:  »Jeg får private ekstratimer, men det er jo lidt af det samme.«
Fra mandag til fredag møder eleverne kl. 7.30 om morgenen, og deres sidste time slutter kl. 16.00 - i flere skoler er der også undervisning lørdag. Derefter er der et par timers lektielæsning. Og ved siden af har en stor del af eleverne så privatundervisning.
»Hvem vil ikke gerne give sit barn et ekstra forspring?« som forælderen Song Le spørger.
Inden for de sidste år har hun brugt omkring 20.000 kr. på ekstraundervisning til sin 14-årige datter - det svarer til omkring halvdelen af hendes årsløn.
»Det er en pris, der er værd at betale for mit barns succes,« siger hun.
Store skel
For mange forældre er det samtidig en investering, som de satser på vil komme dem selv til gode senere hen. På grund af Kinas ringe pensionssystem anses et barn med en god uddannelse og efterfølgende et lukrativt job som den bedste alderdomssikring.
»Det giver et ekstra pres at tænke på, at der er så meget på spil for min familie,« siger Ma Zhiyuan.
Det fornemme PISA-resultat betyder dog langt fra, at der hersker tilfredshed med det kinesiske uddannelsessystem.
Kinesiske eksperter understreger, at undersøgelsen blev foretaget blandt elever i Shanghai, en af Kinas største og rigeste byer, og derfor ikke er repræsentativ for Kina.
»Der er en enorm kløft mellem niveauet i storbyer som Beijing og Shanghai og så resten af landet, hvor resultaterne ikke er imponerende. Her har vi masser af børn, som falder igennem,« siger Jiang Xueqin, viceinspektør på Peking Universitets Gymnasium.
En nylig rapport fra FN viser, at der er store forskelle på kvaliteten af undervisningen og finansieringen af skoler i forskellige egne af Kina. Eksempelvis investeres der 18 gange så meget pr. elev i alderen 10-12 år i Beijing og Shanghai som i landets fattigere provinser.
Og det intense fokus på test, der har givet kinesiske elever succes i PISA-undersøgelsen, er samtidig også det kinesiske uddannelsessystems akilleshæl.
»Skolerne er gode til at forberede eleverne til standardtests. Det skaber gode bureaukrater og revisorer, men ikke folk der er innovative og kreative og som kan skabe. Og det er netop den slags folk, der er brug for, hvis Kina skal gøre sig gældende for andet end blot at være et produktionsland,« siger Jiang Xueqin. »Fokus på test og udenadslære og paratviden fra lærebøger frem for på den fundamentale forståelse af de emner, de beskæftiger sig med, får eleverne til at miste deres nysgerrighed, fantasi og evne til at skabe.«
»Først når Kinas elever klarer sig dårligere i PISA-undersøgelsen, ved vi, at det kinesiske system ikke kun ensidigt fokuserer på udenadslære, men har et miks, der også inkluderer mindre målbare men vigtige faglige kompetencer som kreativitet og samarbejdsevne,« siger Jiang Xueqin.
Tidligere i år anerkendte regeringen, at uddannelsessystemet ikke producerer de talenter inden for kreativitet og ledelse, som er nødvendig for Kinas fortsatte økonomiske udvikling.
»Over halvdelen af de studerende, der i år fik en universitetsgrad, kan ikke finde arbejde. Det sker, samtidig med at både internationale og kinesiske firmaer klager over, at de ikke kan finde kvalificerede arbejdskraft og personer med ledelsesmæssig drivkraft. Det siger alt om undervisningssystemets mangler,« mener Jiang Xueqin.
Zhou Hongyu er enig: »Kinas elever er overbelastede, og kinesisk uddannelse opmuntrer ikke til innovation,« siger han. »Tallene fra PISA-undersøgelsen får måske nogle vestlige lande til at være nervøse over, at Kina vil overhale dem, men så længe vi ikke udvikler de studerendes fantasi, kreativitet og innovationsevne, så er det Kina, der sakker længere bagud.«


