Krisen ruller britisk terrorlov tilbage
Den britiske regering vil fokusere på den økonomiske krise - og nedgraderer samtidig terrorbekæmpelse
Den britiske regering har droppet et kontroversielt lovforslag om, at terrormistænkte kunne tilbageholdes op til 42 dage, før de stilles for en dommer. I stedet vil de fokusere på økonomien.


 LONDON - Den britiske regering har - i relativ ubemærkethed - droppet det kontroversielle lovforslag om, at terrormistænkte skulle kunne tilbageholdes i op til 42 dage, før de stilles for en dommer. Det bekræfter det britiske indenrigsministerium.
"Regeringen vil ikke forsøge at få denne lov igennem parlamentet. Det skyldes modstand i parlamentets Overhus," siger Sandra McKay, der er talskvinde for regeringen i retspolitiske spørgsmål. Forslaget om de 42 dage var indeholdt i den såkaldte Queen's Speech - det katalog af lovforslag, som dronningen læser op for parlamentsmedlemmerne i begyndelsen af hver parlamentssession. 
Det er første gang, et forslag fra The Queens Speech er blevet droppet fra regeringens lovkatalog.
"Dette lovforslag er blevet trukket tilbage. Der er andre spørgsmål, der er mere presserende i den nuværende kritiske situation," siger Charlie Falconer, tidligere justitsminister og et af de mest fremtrædende New Labour-medlemmer. 
Muligheden for at forlænge detentionsperioden til 42 dage var et af forhenværende premierminister Tony Blairs mærkesager. 
Da et tilsvarende forslag blev forkastet i 2006, overvejede Blair at trække sig tilbage. Forslagets genfremsættelse - i let ændret form - blev af mange opfattet som et signal om, at Gordon Browns ønskede at videreføre sin forgængers hårde rets- og antiterror politik. Signalet om, at regeringen nu opgiver forslaget, opfattes derfor som et "markant kursskifte".
Det er det ordvalg, som Shami Chakrabarti, formanden for organisationen Liberty, bruger.
"Der var modstand mod dette i The Lords (det britiske parlaments overhus, red.), men under normale omstændigheder er det ikke et problem. The Commons (parlamentets direkte valgte førstekammer, red.) kan nedlægge veto mod det, som Overhuset besluttet. Det har de valgt ikke at gøre. Det opfatter vi som meget betydningsfuldt," siger hun.
Kursskiftet er udtryk for regeringens nye prioriteringer. Gordon Brown og finansminister Alistair Darling har med held fokuseret på den økonomiske politik og fremhævet, at kun de har den fornødne erfaring til at løse de nuværende økonomiske problemer. Det har givet Labour et ti procents-løft i meningsmålingerne.
Akilleshæl kureret
Spørgsmålet om de 42 dage blev kritiseret af det konservative oppositionsparti. Partiets retspolitiske ordfører, Nick Herbert, havde - med succes - formået at præsentere de konservative som garanter for en mere tolerant retspolitik og som fortalere for de traditionelt højt besungne britiske retsprincipper. England var det første land i verden, der indførte en menneskerettighedserklæring i 1690 (den såkaldte Bill of Rights).
Men regeringens retræte i spørgsmålet om de 42 dage betyder, at dette svage punkt i Labours forsvar er blevet dækket ind. Det mener Lord Charlie Falconer - der er personlig ven af Tony Blair og dennes gamle værelseskammerat på jurastudiet.
"Det er et tegn på, at regeringen for alvor er ved at finde sine egne ben. Brown har med stor succes vist internationalt lederskab i finanskrisen. Han vil ikke distraheres. Dette vil også skabe enighed i partiet," siger Lord Falconer, mens vi sidder og drikker kaffe i The Atrium - den britiske pendant til Folketingets 'Snapseting'. Den trivelige og joviale jurist og politiker har svært ved at skjule sin tilfredshed med udviklingen.
"Der er mange, der havde dømt os ude. Men nu har regeringen fået et momentum. De fokuserer på de ting, som betyder noget - og på det som optager folk. Jeg er meget fortrøstningsfuld," siger han.
Denne optimisme deles af politiske iagttagere, blandt andet BBC-medarbejderen Jeremy Vine - der sidder ved et andet bord. "Jo, det er jeg enig i," siger Vine direkte adspurgt. Han er programvært på flagskibsprogrammet 'The Jeremy Vine Show'.
"Jeg mener, at det er overraskende, at denne historie ikke har fået mere opmærksomhed. Men det skyldes måske, at folk har andre ting at tænke på," siger Vine.
Han mener også, at regeringen havde en interesse i at nedtone holdningsændringen. 
"Det er ikke noget, man ønsker at skilte med. Så vidt jeg kan se, er dette et forslag til indvortes brug. Mange af Labours menige parlamentsmedlemmer var skeptiske over for forslaget. Det var meget upopulært. Ved at ændre kurs kan Brown få et mere enigt Labour bag sig - og at han så samtidigt har berøvet de konservative for en sag, der gav stemmer blandt liberale vælgere, gør beslutningen elegant," siger Jeremy Vine. 
Den konservative retspolitiske ordfører, Nick Herberts, sekretær lovede, at han ville ringe tilbage. Men trods gentagne opringninger var det ikke muligt at få en kommentar fra oppositionspartiet.
"Det siger jo alt, gør det ikke?" siger Lord Falconer. 
"De konservative kan ikke finde deres egne ben. Vi er for alvor tilbage," siger han.
Om det er tilfældet, vil vise sig, når der den 6. november er suppleringsvalg i valgkredsen i Glenrothes i Skotland. For en måned siden så det ud til, at suppleringsvalget kunne føre til endnu et valgnederlag og kunne true Gordon Browns ledelse af partiet. Den slags er der ingen, der taler om i dag. En måned i politik er en evighed!


