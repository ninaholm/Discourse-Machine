Chomsky slår hånden af Chávez
Venezuelas leder koncentrerer for megen magt i egne hænder, mener en af USA's mest fremtrædende kritiske intellektuelle, der ellers hidtil trofast har støtter den så stærke mand i Caracas
Venezuelas præsident, Hugo Chavez, vendte i går aftes hjem efter et ophold i Cuba siden 8. juni, hvor han har gennemgået en kræftoperation. 'Jeg er så glad for at være hjemme igen,' lød det fra en smilende Hugo Chavez på venezuelansk tv.


 CARACAS Hugo Chávez har længe anset Noam Chomsky for en af sine bedste venner i Vesten. Han har solet sig i den berømte tænkers rosende bemærkninger om Venezuelas socialistiske revolution og gjort sig selv til et ekko af dennes konsekvente fordømmelser af 'USA's imperialisme'.
Venezuelas præsident, der i sidste uge stod frem og erkendte, han blevet opereret i Cuba for at få fjernet en kræftsvulst, gjorde en af Chomsky bøger til bestseller fra den ene dag til den anden, efter at have gestikuleret med den i hånden under en FN-tale.
Som vært modtog han Chomsky i Caracas under smil og pomp, og tidligere på året foreslog Chávez endda Washington at gøre Chomsky til USA's ambassadør i Venezuela.
Præsident Chavez er muligvis kommet på andre tanker i mellemtiden, efter at hans hidtidige yndlingsintellektuelle nu pludselig har vendt sit skyts imod ham.
I et interview med The Observer beskylder Chomsky nemlig den socialistiske leder for at samle alt for megen magt i sine egne hænder og i denne proces rette et »angreb« på Venezuelas demokrati. »En indsnævring af den udøvende magt uanset om den sker midlertidigt og på grund af særlige omstændigheder såsom deltagelse i Anden Verdenskrig er altid et angreb på demokratiet. Man kan diskutere, hvorvidt omstændighederne (i Venezuela, red.) gør noget sådant påkrævet hvordan er de interne forhold og de eksterne trusler? Det er en legitim debat. Min egen holdning i debatten, er, at de gør de ikke.«
Chomsky, der professor i lingvistik ved Massachusetts Institute of Technology (MIT), offentliggør endvidere et åbent brev, hvori han beskylder de venezuelanske myndigheder for at have gjort sig skyld i »grusomhed« i en sag om en fængslet dommer.
Dommer fængslet i 30 år
Chomsky, en erklæret libertær socialist, siger, at situationen for María Lourdes udgør »en iøjnefaldende undtagelse« i en tid med verdensomspændende krav om større frihed.
Han opfordrer Chávez til at løslade hende »som en nådes gestus« og af hensyn til retfærdighed og menneskerettigheder.
Chomsky afslører, at han bag kulisserne har forsøgt at øve indflydelse på Venezuelas regering, siden han sidst i 2010 blev kontaktet af Carr-Centeret for Menneskerettighedspolitik på Harvard University.
Afiuni vakte Chávez' vrede, da hun i december 2009 beordrede Eligio Cedeño, en fremtrædende korruptionssigtet bankmand, løsladt. Cedeño flygtede omgående ud af landet.
I en tv-udsendelse betegnede præsidenten, som udvist stor interesse i denne sag, dommeren som »en kriminel« og forlangte hende fængslet i 30 år.
»Den dommer skal betale for, hvad hun har gjort.«
Afiuni, 47, en enlig mor med kræft, blev tiltalt for korruption og tilbragte efterfølgende lidt over et år i fængsel, hvor hun blev overfaldet af de andre indsatte.
I januar blev hun overflyttet til husarrest, hvor hun skal blive siddende indtil hendes sag er afgjort. Hun nægter sig skyldig i alle anklager.
»Dommer Afiuni har lidt nok,« erklærer Chomsky i sit brev.
»Hun er blevet udsat for vold og ydmygelser, der underminerer hendes menneskelige værdighed. Det er min klare holdning, at hun bør løslades.«
Amnesty International, Europa-Parlamentet og mange andre har også fordømt behandlingen af dommeren, men dette indgreb fra en højprofileret intellektuel, som regner sig selv for en ven af 'den bolivariske revolution' (som er opkaldt efter den venezuelanske frihedshelt, Simón Bolívar), vil formentlig gøre et mere svidende indtryk.
Over telefonen fra sit hjem i Boston siger Chomsky, at Chávez, som har været ved magten i 12 år, ser ud til at have skræmt retssystemet.
»Jeg er skeptisk over for, hvorvidt Afiuni får en retfærdig rettergang. Det er påfaldende, at ingen af de andre dommere i Venezuela, så vidt jeg forstår, har udtalt deres støtte til hende ... Det antyder en atmosfære af intimidering.«
Syg totalitær person
Han kritiserer Chávez for at tiltage sig beføjelser, der gør det muligt for ham at omgå Nationalforsamlingen.
»Overalt i Latinamerika er der en potentiel trussel om patologisk caudillismo (autoritær styreform, red.), som det skal man være på vagt overfor. Om man allerede er gået for langt i den retning i Venezuela, er jeg ikke helt sikker på, men jeg tror det. Tendensen går i retning af centralisere den udøvende magt, og det synes jeg ikke, er nogen sund udvikling.«
Chomsky udtrykker også sin bekymring over Chávez' kræftsygdom og sit ønske om, at præsidenten bliver helt rask igen.
Chomskys bog Hegemony or Survival: America's Quest for Global Dominance blev sensationelt en stor udgivelsessucces, efter at Chávez havde vinket med et eksemplar af den under den FN-tale i 2006, hvor han ytrede sin berømmelige fordømmelse af præsident George W. Bush som en svovlstinkende djævel.
Bogens forfatter er til stadighed voldsomt kritisk over for USA, som han siger, har torteret Bradley Manning, den angivelige kilde til lækken af ambassadeindberetninger til WikiLeaks, ligesom han fortsat tager afstand fra den »perfide og utrættelige kampagne«, som efter hans opfattelse føres mod Venezuela fra Washington.
Ultrakritisk over for USA
Chavez-regeringen fortjener stadig anerkendelse for at have nedbragt fattigdommen og for sin politik om at fremme selvstyrende lokalsamfund og latinamerikansk enhed, understreger Chomsky.
»Det er svært at bedømme, hvor godt det er gået, men i den udstrækning de har fået succes, vil de have sået kimen til en bedre verden.«
Leonardo Vivas, koordinator for latinamerikanske initiativer på Carr Center, siger, at Afiunis sag blot er det mest fremtrædende eksempel på den udhuling af retsprincipper, som er sket i flere latinamerikanske lande.
Carr Centret håber, at Caracas nu vil lytte Chomsky.
»Han er en af de vigtigste offentlige intellektuelle i USA og er respekteret af den venezuelanske regering.«
Beslutningen om at appellere til Chomsky om at influere offentligt blev taget, fordi det stille diplomati er stødt på sine grænser, siger Vivas. Chávez, der har rekonvalesceret i efter en kræftoperation i Havana i Cuba og i går vendte hjem til Venezuela, har ry for slå hårdt igen mod al kritik, hvilket øger risikoen for, at Afiuni-initiativet kan give bagslag.
»Den risiko er der,« siger Vivas.
»Men sker det, vil det endnu flere få øjnene op for, at her er der problem.«
 
© The Observer og Information Oversat af Niels Ivar Larsen

