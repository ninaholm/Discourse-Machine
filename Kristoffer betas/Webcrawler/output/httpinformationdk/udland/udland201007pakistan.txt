Pakistans moderate sufi-islam ramt af  terror
Endnu en voldsom bombe rystede fredag den pakistanske by Lahore. Målet var en helligdom for den muslimske sufi-religion, der af de lokale islamiske oprørsgruppe ses som en trussel mod den 'sande islam'


 Terrorangreb er blevet uhyggeligt hyppige i Pakistan inden for de seneste fire år. Alligevel har det seneste angreb på en Sufi-helligdom i Lahore rystet byen, der er kendt som Pakistans sufi-kulturelle hovedstad.
Mindst 41 dræbte og 171 sårede blev det blodige resultat af, at to selvmordsbombere natten til fredag detonerede deres last midt i en ceremoni med tusindvis af mennesker. Det er ikke første gang, at sufi-helligdomme angribes, men omfanget har fået det religiøse mindretal til at frygte, at det nu er særlig udvalgt af diverse ekstremistgrupper på grund af deres moderate religion. »Dette er et barbarisk angreb,« skriver den pakistansk sufi-ekspert, Raza Ahmed Rumi, på sin hjemmeside. »Det er ikke bare endnu et angreb på et befærdet område i byen. Det er 1.000 års tolerant sufi-islam, der nu er under direkte angreb af puritanerne.«
Helligdommen markerer gravstedet for sufi-helgenen Data Ganj Bakhsh Hajveri, der, som mange andre sufi-lærde, var en vandrende forkynder og poet, der på sin vej fra Mellemøsten til Delhi slog sig ned i Lahore omkring år 400. Sufismen er en form for mytisk islam, der hylder det personlige forhold til Gud og har en sofistikeret praksis af meditation, dans og musik, hvormed forholdet til Allah opnås. Helt centralt i det sufistiske tekst-univers er poesi, der kredser om temaer som kærlighed, harmoni og lighed. Blandt andet udmærker helligdommene som den i Lahore sig ved, at kvinder og mænd beder sammen.
Sufisme som fredsbærer
Det har gjort sufi-islam upopulær blandt de oprørsgrupper, der står for en mere hård fortolkning af Islam som Taleban og al-Qaeda. Men det har også fået flere, herunder den anerkendte amerikanske tænketank Rand Coorperation, til at foreslå, at netop sufismen, som tænketanken beskriver som »en åben og intellektuel fortolkning af islam«, bør bruges strategisk af USA som modvægt til den type wahabistisk sunni-islam, der har fået godt fat i de stammeområder på grænsen mellem Afghanistan og Pakistan, som oprørerne opererer fra. Og det burde faktisk ikke være så svært. Sufismen har nemlig eksisteret i disse områderne i meget længere tid end den strengere islamfortolkning, da wahabismen faktisk er en importvare, promoveret af bl.a. USA med støtte fra vennen Saudi-Arabien i 1980'erne som en del af strategien for at rekruttere mujahadinere i kampen mod russerne i Afghanistan.
USA's skyld?
Spørgsmålet er så, om det ville være en så god ide, hvis amerikanerne nu forsøgte sig med at overbevise de lokale om, at de skal forlade den hårde linje og vende tilbage til den dansende religion. En del tyder nemlig på, at det kunne skabe endnu større problemer for regionens sufi-praktiserende, hvis dem, der opfattes som besættelsesmagt, omfavner dem. I går var der, selv blandt sufier i Lahore, nemlig mange, der i højere grad så terrorangrebet som et del af et generelt billede, fremfor et angreb rettet mod en religiøs praksis.
Zahid Umar, der ofte besøger sufi-helligdommen, siger til nyhedsbureauet AFP: »USA dræber muslimer i Afghanistan og i vores stammeområder og de millitante angriber Pakistan for at udtrykke deres vrede mod en regering, der støtter amerikanerne.«


