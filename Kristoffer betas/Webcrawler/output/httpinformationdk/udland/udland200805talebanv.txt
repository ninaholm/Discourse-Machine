Taleban veksler heroin til russiske våben
Den russiske mafia aftager afghansk heroin og sælger det videre i Europa - betalingen er våben, som går direkte til Talebans krigere ved fronten i Helmand
Opium bliver høstet på farme i hele Afghanistan og ført til heroinfabrikker i de afsides beliggende Pamir-bjerge i Badakhshan-regionen, hvor den bliver omdannet til heroin. Herfra bliver den smugulet til Tadsjikistan og derfra til Europa.


 Den heroin der oversvømmer Europas gader, truer også de internationale styrker i Afghanistan. 
Russiske gangstere, som smugler narko til blandt andet Storbritannien, køber billig heroin i Afghanistan og betaler for den med skydevåben. Våbensmuglere, The Independent har talt med, fortæller, hvordan russiske våbenhandlere mødes med Talebans narkobaroner i en basar i nærheden af den gamle afghansk-sovjetiske grænse, langt inde i Tadsjikistans ørken. Basaren er alene oprettet for at veksle afghansk narko til russiske våben, om end der også er mulighed for at benytte sig af prostitueredes tjenester ved samme lejlighed. 
Narkotikaen er bestemt for Europas gader. Våbnene ryger direkte til Talebans frontlinje. Våbensalget omfatter maskingeværer, snigskytterifler og antiluftskytsvåben af samme slags som dem, der blev taget i brug i det mislykkede attentat imod Afghanistans præsident, Hamid Karzai, forrige weekend. 
"Vi sælger aldrig narko for penge," praler en af smuglerne, "vi bytter det for ammunition og Kalashnikov-geværer."
Narkotikaen kommer for hovedpartens vedkommende fra Helmand, hvor de fleste af Storbritanniens og Danmarks soldater er indsat. Den opium, der dyrkes her, bliver omdannet til heroin i andre dele af Afghanistan, solgt i Tadsjikistan og smuglet til Europa. Våbnene, der leveres i adskilte dele, smugles tilbage til Afghanistan, hvor de bliver leveret til Taleban. For et kilo heroin er det i basaren muligt at erhverve sig omkring 30 AK-47-stormgeværer. 
Skjult i ørkenen
Smuglerne beskriver landsbyen, der er skjult i ørkenen et sted nær grænsen til Afghnistan, som dyster, og der bor ikke længere nogen. På gårdspladser sidder op til 300 handlende i små båse. De fungerer som agenter for den russiske mafia, som leverer våbnene og sørger for narkoens videre færd. De afghanske smuglere står i ledtog med korrupte og højt placerede figurer i den afghanske regering, siger The Independents smuglerkilde, en afghansk løjtnant, der kalder sig Daoud. 
Omkring dem lurer tadsjikiske ludere på kunder - de er rede til at sælge sig selv for nogle få rester heroin. 
"De er parat til alt - bare de får heroin, og vi har altid noget i overskud," siger en anden smugler. 
The Independent har talt med tre andre smuglere i det lovløse grænseterritorium nord og nordøst for Kunduz i det nordlige Afghanistan foruden en mellemmand for Taleban, som var kommet hertil fra Helmand. 
Daoud, som vi møder i hans hovedkvarter i Kunduz-provinsen, fortæller, at de afghanske smuglere fragter sækkevis af førstesorteringsheroin over floden Oxus, som udgør grænsen til Tadsjikistan. De kører så langt, de kan, i pick-up trucks, skifter så til terrængående motorcykler, der når frem, hvor bilerne ikke kan, og afslutter turen til fods. 
"Vi tager af sted tidligt om aftenen og er fremme kl. ni næste morgen," siger han.
"Vi slører vores spor og kører aldrig ad samme rute til samme sted to gange."
Fragtfirma
Opium bliver høstet på opiumfarme i hele Afghanistan og ført til heroinfabrikker i de afsides beliggende Pamir-bjerge i Badakhshan-regionen, hvor den bliver omdannet til heroin. Der går 15 kilo råopium til at fremstille et kilo heroin, fortæller Daoud. Fra Badakhsan bliver den ført til Tadsjikistan ad ruter, der strækker sig vest for Kunduz. Våbnene følger lignende smuglerruter, blot i den modsatte retning, dvs. mod syd og øst til kampzonen. 
"Vi er ligesom et fragtfirma," siger Daoud. 
"Vi har store sponsorer i regeringen, som støtter os." Et kilo af den bedste afghanske heroin er knap 6.000 danske kroner værd i Afghanistan. Den er dobbelt så meget værd i basaren i Tadsjikistan. Men smuglerne foretrækker våbendele, der kan omsættes for det dobbelte i Afghanistan, frem for kontanter. Et AK-47-stormgevær, der koster knap 500 kroner i basaren, er knap 1.000 kroner værd i det nordlige Afghanistan og kan sælges for endnu mere i den sydlige og østlige del af landet, hvor efterspørgslen på våben som følge af kamphandlingerne er større.
Byttehandel
Taleban-mellemmanden oplyser, at militsens krigere i Helmand forventer at få seks AK-47'ere for et kilo god heroin, et lignende antal raketdrevne granater eller 10-12 kasser ammunition. 
Britiske specialstyrker har arresteret eller dræbt flere narkosmuglere med forbindelse til oprørsstyrkerne i samarbejde med en specialenhed fra den afghanske hær kaldet 333, men hovedparten af de internationale ISAF-styrker er handicappet af deres mandat, som ikke omfatter antinarko-operationer, medmindre de har direkte forbindelse til Taleban. 
Smuglerne hævder at være "urørlige", fordi deres chefer omfatter højtstående personer i den afghanske regering. Også de britiske myndigheder mistænker regeringsembedsmænd for at være involveret i narkohandlen, men de hidtidige bestræbelser på at få præsident Karzais støtte til at finde tilstrækkelige beviser mod de pågældende har været forgæves. 
Opiumproduktionen er strøget i vejret siden 2001. Chefen for de britisk ledede bestræbelser imod narkoindustrien, David Belgrove, siger: 
"Dette her beviser jo bare, hvad vi og resten af det internationale samfund hele tiden har sagt: At det er åbenlyst, at narkohandlen nærer oprørsstyrkerne."
Den øverstbefalende for NATO's styrker i Afghanistan, den amerikanske general Dan McNeill, har bedt om at få udvidet sit mandat, så NATO også kan slå til imod narkosmuglerne, men smuglerne føler sig ifølge eget udsagn ikke trængt. 
Volden satte sidste år nye rekorder, og Taleban har i år kunnet iværksatte to angreb i selve Kabul. 
"Det er heroinen, som gør det muligt for os at kæmpe," siger Taleban-mellemmanden. 

© The Independent og Information
Oversat af Niels Ivar Larsen 

