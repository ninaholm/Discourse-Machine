Kabuls nye elite lever højt på vestlig rundhåndethed
Vestlige hjælpearbejdere, der dyrker en overdådig livsstil i ’gyldne bure’, er den grimme sandhed om Afghanistans forspildte bistandsmidler 


 KABUL - Vestlige hjælpeorganisationer strør om sig med enorme pengesummer for at betale deres egne medarbejdere i Afghanistan. Samtidig driver ekstrem fattigdom unge afghanere til at kæmpe for Taleban. For tiden ligger den takst, som Taleban betaler for et angreb på en politibemandet kontrolpost, på fire dollar, mens de internationale konsulenter, som er på udenlandske lønningslister, lader sig honorere med årsindkomster på mellem 250.000 og 500.000 dollars. 
De betydelige midler, som går til at betale, beskytte og huse vestlige hjælpearbejdere under fyrstelige forhold, hjælper til at forklare, hvorfor Afghanistan stadig kun rangerer på en 174. plads over FN’s liste over nationers velstand. Bundplaceringen kontrasterer med en omfattende international bistand, hvor alene USA har givet 31 milliarder dollars i perioden fra 2002 og frem til udgangen af 2008.
’Decideret udplyndring’
Det uhyre omfang i spildet af hjælpemidler har længe været en offentlig hemmelighed. I 2006 beregnede Jean Mazurelle, Verdensbankens daværende landedirektør, at mellem 35 og 40 procent af hjælpepengene blev anvendt uden gode resultater. »Spildet er skyhøjt,« sagde han. »Der foregår en decideret udplyndring, hovedsagelig fra private virksomheders side. Det er en skandale.«
Det dysfunktionelle ry, som klæber til den amerikanske hjælpeindsats i Afghanistan, er en politisk betændt sag, eftersom Barack Omaba med stærkt støtte fra Gordon Brown har lovet, at en »civil forstærkning« med ikke-militære eksperter vil blive sendt til Afghanistan for at styrke dets regering og skabe et afgørende vendepunkt i krigen mod Taleban. Efter planen skal 600 eksperter, herunder agronomer, økonomier og jurister, udsendes, om end Washington tidligere på ugen indrømmede, at man havde vanskeligheder ved at rekruttere folk af den rette kaliber. 
Hele distrikter af Kabul er allerede blevet overtaget eller ombygget for at kunne huse vesterlændinge, som arbejder for hjælpeagenturer eller ambassader. »Jeg har netop udlejet denne bygning til en hjælpeorganisation for 30.000 dollars om måneden,« siger Torialai Bahadery, direktør for firmaet Property Consulting Afghanistan, som har specialiseret sig i at leje ud til udlænding. »Den høje pris skyldes, at den har 24 værelser med badeværelser en suite, hvortil kommer pansrede døre og skudsikre vinduer,« forklarer han.
Skønt 77 procent af afghanerne mangler adgang til rent vand, fortæller Bahadery, at hjælpeorganisationerne og de udenlandske kontraktansatte, som arbejder for dem, insisterer på, at hvert et soveværelse har sit eget badeværelse, og det får ofte huslejen til at løbe i vejret. Ud over den dyre indkvartering må de udstationerede i Kabul nødvendigvis beskyttes af højt betalte sikkerhedsselskaber, og mange huse er reelt omdannet til fæstninger. 
Der har været talrige angreb på udlændinge i Kabul, og selvmordsbomberne har været effektive set fra Talebans synspunkt, idet de har drevet næsten alle udlændinge ind i stærkt befæstede enklaver, som er lige så isolerende som noget fængsel. Det betyder, at mange af de udlændinge, som sendes til Afghanistan for at hjælpe til med at genopbygge landet og statsapparatet, kun sjældent møder afghanere ud over chauffører, tjenestefolk og deres få samarbejdspartnere. 
»Sikkerhedshensyn lammer den internationale hjælpeindsats,« siger en ekspert i Kabul. »Hvis regeringerne er så bekymrede for risiciene, så burde de faktiske ikke sende deres folk hertil for at arbejde under så afsondrede vilkår.«
Fire gange for dyrt
De udenlandske eksperters effektivitet bliver ofte mindsket af den meget korte tid, de opholder sig i landet. »Mange tager allerede hjem igen efter seks måneder,« siger en hjælpearbejdere, der ønsker at være anonym. 
Nogle af de ngo-medarbejdere, som er kommet til Afghanistan, er selv forlegne over de enorme pengesummer, som udenlandske regeringsembedsmænd og deres hjælpeagenturer bruger på deres ansatte.
»Jeg var i Badakshan-provinsen i det nordlige Afghanistan, som har en befolkning på 830.000, hvoraf de fleste er bønder,« fortæller Matt Waldman, programleder for Oxfam i Kabul. »Hele budgettet for det lokale kontor for landbrug, kunstvanding og husdyrhold, som er af uhyre stor betydning for Badakshans bønder, er på blot 40.000 dollars. Det samme beløb kunne betale en udenlandsk konsulents ophold i Kabul i et par måneder.«
Waldman, som har forfattet flere detaljerede rapporter om fejlslagne hjælpeprojekter i Afghanistan, siger, at en stor del af pengene til Afghanistan gives på topniveau, hvor de drænes drastisk, før de siver ned til almindelige afghanere på bunden. Han indrømmer, at de foreliggende problemer er kolossale i et land, som altid har været fattigt og er ødelagt efter 30 års krig. Omkring 42 procent af Afghanistans 25 millioner indbyggere lever for under en dollar om dagen, middellevetiden er blot 45 år. 34 procent af mændene og 18 procent af kvinderne kan læse. 
Men en stor del af hjælpepengene går til udenlandske selskaber, som så indgår underkontrakter i op til fem led, hvor hver enkelt under-
entreprise beregner sig mellem 10 og 20 procent i profit, før der overhovedet bliver udført et stykke arbejde. Den største donor i Afghanistan er USA, hvis oversøiske hjælpeagentur USAID kanaliserer næsten halvdelen af sit hjælpebudget for Afghanistan igennem fem store amerikanske underkontrahenter.     
Blandt de eksempler, der henvises til i en Oxfam-rapport er anlæggelsen af en kort vej mellem Kabuls centrum og den internationale lufthavn i 2005, som efter at den amerikanske hovedentreprenør havde udbudt den i underentreprise til et afghansk selskab kom til at koste 2,4 millioner dollars per kilometer – over fire gange mere end gennemsnitsprisen for vejanlæggelse i Afghanistan. Ofte gøres hjælpen betinget af, at der entreres med virksomheder i donorlandet. 
En anden konsekvens af brugen af udenlandske entreprenører er, at de mange byggeprojekter ikke for alvor har gjort indhug på mængden af unge arbejdsløse afghanere, hvilket er afgørende, hvis Taleban skal besejres. I sydlige provinser som Farah, Helmand, Uruzgan og Zabul er op til 70 procent af Talebans krigere ikke-ideologiske arbejdsledige unge mænd, som får udleveret et våben før hvert angreb og udbetalt et ubetydeligt honorar, fremgår det af en rapport fra Institute for War and Peace Reporting. Ved at bruge disse deltidskrigere som kanonføde kan Taleban holde tabene nede blandt sine egne soldater og samtidig påføre regeringsstyrkerne større tab. 
Enkle og oplagte måder, hvorpå penge kunne bruges, er blevet overset. Will Beharrell fra ngo’en Turqoise Mountain, som arbejder med at støtte traditionelle afghanske kunstværker i genopbygningen af den gamle del af byen, siger, at konkrete og synlige forbedringer er vigtige. Han siger: »Vi koncentrerede os først om at rydde gamle murbrokker og affald væk. Det var meget enkelt og gav beskæftigelse, og vi fik ryddet så mange lag, at gadeniveauet på nogle steder faldt med to meter.«
Næsten for sent
Et karakteristisk træk ved Kabul er, at skønt hovedvejene er brolagte, så er sidevejen sjældent andet end fladkørt jord med store huller, sprækker og pytter af gråt vand. Nye veje er blevet anlagt mellem byer som Kabul og Kandahar, men de er ofte for farlige at bruge på grund af mobile Taleban-kontrolposter, hvor folk, der arbejder for regeringen, bliver dræbt.
Det internationale hjælpeprogram har så meget desto større betydning i Afghanistan, fordi landets regering har så få indtægtskilder. Donationer fra udenlandske regeringer udgør 90 procent af de offentlige udgifter. Hjælpen er langt mere vigtig end i Irak, hvor regeringen har olieindtægter. 
Siden Taleban blev væltet i 2002. har den afghanske regering forsøgt at styre et land, hvis fysiske infrastruktur var totalt ødelagt. Kabul får nu elektricitet fra Usbekistan, men 55 procent af afghanerne har ikke adgang til el overhovedet, og kun en ud af 20 har strøm hver dag. Nye hjælpemidler vil nu kunne blive distribueret ved hjælp af det amerikanske militær, men muligvis vil heller ikke dette tiltag række til at undergrave den politiske støtte til Taleban i forventet omfang. 
Afghanerne selv er ikke videre begejstrede over præsident Obamas plan om flere amerikanske tropper og større civil involvering i Irak. Og den udenlandske hjælpeindsats fiasko i forhold til at skabe en bedre tilværelse for afghanerne kan også i vidt omfang forklare den hastigt svindende støtte til Kabul-regeringen og dens vestlige allierede. Waldman fra Oxfam er dog stadig overbevist om, at en bedre organiseret hjælp vil kunne levere de goder, som afghanerne håbede på, da Taleban blev styrtet i 2001, men han advarer. »Det er ved at blive meget sent på dagen, hvis det her stykke arbejde skal gøres ordentligt.«

