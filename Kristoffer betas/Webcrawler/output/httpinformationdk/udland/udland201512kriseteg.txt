Krisetegn i Polens demokrati
Den nye polske regering lægger pres på landets medier og har indsat en korruptionsdømt som ny national efterretningschef. Et snigende statskup, siger kritikere


 Den nye polske højreregering, der kom til for mindre end tre uger siden, har på kort tid skabt stor usikkerhed blandt polakkerne, fordi etparti-regeringen har udsendt en række højst kontroversielle signaler. Eksdommer for den polske forfatningsdomstol Andrzej Zoll siger, at 25 års polsk demokrati er alvorligt truet.
Først benådede præsident Andrzej Duda, der repræsenterer regeringspartiet Lov- og Retfærdighedspartiet (PiS), en tidligere minister fra sit parti, Mariusz Kaminski, der tidligere i år blev idømt tre og et halvt års fængsel for korruption, mens han var chef for landets antikorruptionsmyndigheder. Mariusz Kaminski skulle ikke engang gå gennem en ankeinstans, der ellers skulle prøve hans sag. Præsident Duda mener, at den nu benådede Kaminski »krævede særlig beskyttelse«. Han er nu indsat som chef for Polens efterretningstjeneste.
Også kulturminister Piotr Glinski har gjort sig bemærket, da han kom i krydsild på tv-stationen TVP, efter at han havde forsøgt at stoppe et teaterstykke i Wroclaw af nobelprismodtager Elfriede Jelinek, der op til premieren også blev udsat for blokade af en række katolske demonstranter. De havde følt sig kaldet, fordi kulturministeren havde betegnet forestillingen som et »pornostykke.«
I den efterfølgende tv-debat spurgte tv-værten vedholdende, hvilket lovgrundlag ministeren kunne henvise til, da han forsøgte at stoppe stykket.
I stedet for at svare gik kulturministeren til modangreb på tv-vært Karolina Lewicka med ordene: »Dette er et propagandaprogram, sådan som jeres tv-station i årevis har bragt propaganda og manipulationer.« Tv-værten blev efterfølgende suspenderet, et etisk råd voterede, men afviste klagen.
Efterfølgende har kulturminister Glinski meldt ud, at det offentlige tv og radio samt nyhedsbureauet PAP skal have ny ledelse. I stedet for at have en række ledere skal alle offentlige medier underlægges én chef, udnævnt direkte af politikerne. Desuden ønsker den nye regering at nationalisere en række regionale medier, der overvejende er ejet af tyske mediekoncerner.
Strid om dommere
Størst nervøsitet blandt polakkerne har det imidlertid vakt, at regering og præsident i denne uge valgte at indsætte fem nye dommere i landets forfatningsdomstol. Partiformand Jaroslaw Kaczynski fra Lov- og Retfærdighedspartiet har sagt, at den polske forfatningsdomstol i dag reelt er underlagt det afgående regeringsparti Borgerplatform: »Det er ikke acceptabelt, og det skal ændre sig,« har han sagt ifølge AP. Borgerplatform bøjede selv reglerne, ved at nominere fem nye forfatningsdommere af i alt 15, umiddelbart før den tabte valget. Kun tre var tilladt. Men nu er reglerne ændret.
»Forfatningsdomstolen var i teorien en af de få statsinstitutioner, som regeringen ikke kunne røre ved, og som for 10 år siden inddæmmede den daværende PiS-regerings magt,« siger Jacek Kucharczyk, lederen af Institute of Public Affairs i Warszawa til AP. »De har nu besluttet at gå løs på institutionerne fra en ende af.«
Tidligere præsident Aleksander Kwasniewski har sagt til polsk radio, at »angrebet på Forfatningsdomstolen er en fare for demokratiet, og Polens omdømme lider dagligt skade«.
Det er også kommet til folkelige protester, for på sociale medier har gruppen Komiteen til forsvar for demokratiet (KOD) på rekordtid fået knap 40.000 medlemmer, efter at den 48-årige Mateusz Kijowski skrev et indlæg.
Siden er det gået meget stærkt med at få opbakning. Den datalogiuddannede Mateusz Kijowski har nu sagt sit job op for at kunne stå i spidsen for gruppen, der også får opbakning fra tidligere dissidenter fra landets kommunistiske æra.
»Vi har allerede måttet afværge adskillige hackerangreb på vores hjemmeside. Vi får anonyme opkald fra ukendte med fornærmelser og trusler, og en person har endda fundet frem til min kones mobilnummer og fortalt hende, at jeg snart bliver myrdet,« sagde Kijowski til Deutschlandradio forud for en demonstration i denne uge.

