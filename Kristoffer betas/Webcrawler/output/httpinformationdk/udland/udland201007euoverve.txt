EU overvejer støtte til Israels forsvarsindustri
EU overvejer at støtte Israels største våben-producent Israel Aerospace Industries, IAI, med millioner af forskningskroner. EU-talsmand kan ikke garantere, at resultaterne ikke bliver brugt  til militære formål
Trods EU's fordømmelse af Israels angreb på Gaza sidste år, er der ingen tegn på, at israelsk forsvarsindustri er uvelkommen i Europa. I sidste måned præsenterede Israel Aerospace Industri sine droner på den årlige våbenmesse Eurosatory i Paris. Israel er verdens 8. største våbeneksportør med forventet omsætning på 40 mia. kr i år - og måske får de EU-støtte i fremtiden.


 EU overvejer i disse dage at støtte Israels førende våbenproducent, Israel Aerospace Industries, IAI, med et tocifret millionbeløb, selvom firmaet har leveret nogle af de mest effektive våben, som sidste år blev anvendt til at sønderbombe den tætbefolkede Gaza-stribe.
Det skriver den irske avis The Sunday Tribune.
Israel Aerospace Industries har blandt andet leveret det såkaldte Heron-overvågningsfly, som ifølge Human Rights Watch blev brugt til udpegning af bombemål i Gaza i vinteren 2008-2009.
Det er den irske EU-kommissær for forskning, innovation og videnskab, Máire Geoghegan-Quinn, der skal afgøre, om det israelske firma kan få del i EU's  forskningsbevilling på i alt 375 milliarder kroner for årene 2007-13.
Israel har tidligere fået forskningsstøtte fra EU og regner med, at landet vil nå op på mere end 3,7 milliarder kroner i forskningsstøtte i den indeværende periode, hvilket gør forskningsbevillingen til den mest lukrative støtteordning, som Israel har adgang til via sine associeringsaftaler med EU.
Lover kontrol
Den irske forskningskommissær, Máire Geoghegan-Quinn, har ikke ønsket at kommentere ansøgningerne fra Israel Aerospace Industries, men kommissærens talsmand Mark English siger til Information, at EU's forskningsmidler udelukkende gives til civile projekter.
»Vi støtter absolut ikke militære forskningsprojekter,« siger han, men understreger, at »firmaer, der har en militær produktion, har adgang til at søge støtte på lige fod med alle andre, så længe der bare er tale om civile forskningsprojekter«.
Mark English understreger, at både EU-Kommissionen og Det Europæiske Kontor for Bekæmpelse af Svig (OLAF) »gennemfører jævnlige inspektioner på stedet for at sikre, at EU-midler ikke anvendes til militære formål eller på anden måde misbruges.«
Derudover gennemgår alle projekter en »streng etisk kontrol« før de tildeles støtter, oplyser han.
Over for Information erkender Máire Geoghegan-Quinns talsmand imidlertid, at det kan være vanskeligt at afgøre, om resultaterne af et givent forskningsprojekt udelukkende kan anvendes til civile formål.
»De fleste forskningsprojekter har direkte eller indirekte militære anvendelsesmuligheder,« siger han.
Muligheden for, at Israel Aurospace Industries opnår støtte fra EU, vækker vrede i Gaza.
»Det er skandaløst,« siger Mahmoud Abu Rahma fra den palæstinensiske menneskerettighedsorganisation Al-Mezan til Sunday Tribune. »EU er særdeles velinformeret om den måde, IAI-våben er blevet anvendt på i Gaza,« siger han.  .
En undersøgelse gennemført af den internationale menneskerettighedsorganisation Human Rights Watch bekræfter, at israelske overvågningsfly er blevet anvendt i Gaza. Dronerne er udstyret med kameraer og sensorer, der bl.a. gør det muligt for det israelske militær at afgøre om en person bærer våben eller ej. Men ifølge rapporten Precisely Wrong: Gaza Civilians Killed by Israeli Drone-Launched Missiles fra 2009 fremlægger HRW seks eksempler, hvor dronerne tog fejl, og i alt 29 civile blev dræbt. Otte af dem var børn.
Militær anvendelse
IAI er ikke det eneste israelske firma med militær produkton, som søger  EU's forskningsmidler. Også firmaet Afcon, der bl.a. leverer metaldetektorer til militære checkpoint i de israelsk besatte områder, har søgt. De leverer bl.a. udstyr til det store Eretz-checkpoint mellem Israel og Gaza og har desuden leveret sikkerhedssystemet til en letbane fra en række illegale bosættelser i Østjerusalem til byens centrum.
Den irske avis vurderer, at der er stor chance for, at de israelske firmaer, der nu har søgt EUs forskningsbevilling vil få støtte, trods deres militære produktion. Det bygger avisen på, at en lang  række lignende firmaer har fået EU-støtte i løbet af det sidste årti. Til dem hører bl.a. det israelske firma Athena GS3, der indgår i Mer Group, som bl.a. leverer overvågningsudstyr til checkpoints og bosættelser i Østjerusalem og Vestbredden.
Meran Amir fra den israelske fredsorganisationen Kvinder for Fred finder det »højst problematisk«, at EU på denne måde støtter firmaer, som leverer udstyr, som anvendes i forbindelse med Israels besættelse af Gaza og Vestbredden.
»I Israel er militære aktiviteter meget andet end at skyde på folk,« siger hun. »Der er en lang række civile midler, som anvendes til at undertrykke palæstinensernes menneskerettigheder, det kan f.eks. være udstyr til biometrisk identifikation, overvågningskameraer, hegn, sensorer og lignende,« siger hun.


