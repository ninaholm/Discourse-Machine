Er haitianerne et dumt og tilbagestående folk, der skal styres?
Den haitianske kultur gør det haitianske folk passive og modstandsdygtige over for fremskridt, lyder det fra både danske og amerikanske debattører. De mener, at Haiti delvist selv er skyld i sine problemer. Men at fremstille det plagede folk som dovne og tilbagestående er uacceptabelt og kan være direkte farligt, lyder kritikken
Når haitianerne fremstilles som et tilbagestående og 'fremskridtsresistent' folk, er det ikke bare et uskyldigt spørgsmål om ord, mener seniorforsker Nina Nyberg Sørensen. Retorikken kan være direkte farlig, fordi den kan underbygge en militarisering af Haiti og dermed en total umyndiggørelse af det haitianske folk, påpeger hun.


 Efterhånden som jordskælvet kommer på afstand, bliver retorikken om det haitianske folk hårdere.
»Det haitianske folk er på grund af deres kultur totalt uimodtagelig over for fremskridt, hvilket forstærkede ødelæggelserne under jordskælvet.«
Sådan lyder den hårde dom fra den amerikanske klummeskribent David Brooks fra New York Times, der med sin klumme har vakt voldsom debat i USA. Og klummen, der karakteriserer haitianerne som totalt tilbagestående, er ifølge seniorforsker ved Dansk Institut for Internationale Studier (DIIS) Ninna Nyberg Sørensen langt fra enestende.
»Jeg har været slået af hvor mange, der har travlt med at konstruere haitianere som sorte, dumme og tilbagestående,« siger hun.
Ninna Nyberg Sørensen er ikke overrasket over, at tonen i den danske debat bevæger sig i samme retning. Senest valgte journalist og forfatter Frank Esmann i et debatindlæg i Information den 20. januar at pointere, at det ville være bedre for haitianerne at komme under total administration, fordi det haitianske folk er »umådeligt modstandsdygtige over for fremskridt«, og dermed selv delvist skyld i deres egen fattigdom, selv skyld i deres dårlige infrastruktur. Og dermed også selv delvist skyld i det store antal omkomne under jordskælvet.
»(...) det vi oplevede, da et jordskælv med et styrke på godt syv på Richterskalaen ramte Haiti, fortæller os, at der er noget fundamentalt galt. Det koster antagelig 200.000 mennesker livet. Husk så, at da et jordskælv af tilsvarende styrke ramte San Francisco for små 20 år siden, døde 67. Gæt selv hvorfor.«
Frank Esmann skyder skylden på voodoo-religionen.
»Den er i sin onde version  destruktiv og er blevet brugt af kyniske magthavere til at sprede budskabet om, at al planlægning er frugtesløs, og at mennesket er i de onde kræfters vold.«
Farlig retorik
Ninna Nyberg Sørensen har læst Frank Esmanns debatindlæg og mener, at hans tolkning af haitiansk kultur er helt forkert.
»Den essentialisme, som Frank Esmann beskriver haitiansk kultur med, er forkert og farlig. Der er mange forskellige haitianske befolkningsgrupper og mange forskellige fortolkninger og udøvelser af haitiansk kultur,« lyder kritikken fra DIIS-forskeren, der i denne sag ikke har noget imod at tale lige ud af posen.
»Det er vigtigt at argumentere mod påstande om Haiti som et 'ground zero' og haitianere som en flok uduelige, sorte, voodoo-udøvende, befolkningseksplosive, passive fremskridtsmodstandere, der skal sættes under andres administration.«
Ifølge hende er det andre ting, der gør, at Haiti er tvunget i knæ.
»Amerikansk besættelse, kæmpe udlandsgæld til Frankrig, indblanding fra udlandet i, hvilket politisk styre landet skulle have, og så selvfølgelig naturkatastroferne er jo de primære årsager til Haitis situation i dag,« siger Ninna Nyberg Sørensen, der mener, at retorikken kan være direkte farlig, fordi den kan underbygge en militarisering af Haiti og dermed en total umyndiggørelse af det haitianske folk. »Disse påstande passer jo vældigt godt ind i militariserngen af nødhjælpen og er derfor farlige, fordi al erfaring viser, at genopbygning og nødhjælp kun virker, hvis man tager udgangspunkt i lokale kræfter,« siger hun. Og Ninna Nyberg Sørensen står ikke alene med sin kritik af nedgørelsen af det haitianske folk. Som en reaktion på klummen i The New York Times skrev de to professorer Tom F. Driver og Carl Lindskoog et åbent brev til klummisten David Brooks.
Argumentet om, at haitianerne skulle være »modstandsdygtige over for fremskridt«, er ifølge professorerne »ikke overbevisende«, og artiklen er generelt »oprørende ignorant i forhold til haitiansk historie«.
De to er professorer i henholdsvis historie og teologi og kultur og har fået brevet underskrevet af over 1.000 universitetsfolk.
Heriblandt andre professorer samt studerende, undervisere og ansatte ved både Harvard University, University of Texas i Austin, Berkeley i Californien og Vanderbilt University.
'Tingene på spidsen'
Konfronteret med kritikken af argumentet om, at haitianernes elendighed til dels er selvforskyldt, nuancerer Frank Esmann sit debatindlæg.
»Der er jo selvfølgelig også historiske vilkår, der spiller ind på haitianernes situation,« siger den erfarne journalist og nævner en række af Haitis ulykker.
Han holder dog fast på, at det er de »kulturelle og sociale faktorer« i kombination med de historiske kendsgerninger, der gør, at haitianerne er »meget resistente over for fremskridt«.
Frank Esmann gentager sin pointe om, at det er voodoen, der gør haitianerne passive.
»Den onde version af voodoo-religionen er noget forfærdeligt noget, som fjerner enhver form for selvbevidsthed fra haitianerne. Denne religion har været med til at skabe et folk, der giver sig hen til nogle kræfter, som er virkelig ondskabsfulde og fremskridtsresidente,« siger Frank Esmann
- Mener du, at folkets passivitet, som du taler om i dit debatindlæg, er en af de væsentlige årsager til Haitis forfald?
»Nej, det er en blanding. Det er meget svært at lave den der afbalancering, og det er også meget farligt at begynde at beskylde et helt folk for at være ude af stand til at skabe sine egne fremskridt.«
- Men det er jo det, du gør i dit debatindlæg?
»Ja, det ved jeg godt, men det er ikke det, der er meningen. Jeg har sat tingene på spidsen i en situation, hvor Haiti -uanset hvordan vi vender og drejer det - har brug for en styrende og koordinerende instans. Jeg siger bare, at folk lever under nogle vilkår, som gør det meget meget svært at regere sig selv.« >
Dovne negre
På Rolling Stone Magazine har en journalist kommenteret David Brooks klumme i New York Times ved at lave en sarkastisk udlægning af, hvad Brooks egentlig mener:
»Selv om Haiti for fem minutter siden var offer for et tilfældig jordskælv, der myrdede titusinder af mennesker, så vil jeg springe lige over den falske sørgeperiode og påpege, at haitianerne er en flok dovne negre, der ikke kan holde pikken i bukserne, og som formentlig aldrig var blevet mast flade som pandekager under 50 ton murbrokker, hvis de havde brugt deres tid på at lytte lidt mere efter den klingende lyd af de hvides fremskridt, og hvis de havde lært at bruge en hovedlineal i stedet for at synge og danse og fuske med deres ikke-helt-kristne religioner og lave babyer hele tiden«.

David Brooks klumme: www.nytimes.com/2010/01/15/opinion/15brooks.html
Frank Esmanns debatindlæg: www.information.dk/221914
Professorernes åbne brev: www.truthout.org/an-open-letter-david-brooks-haiti56199

